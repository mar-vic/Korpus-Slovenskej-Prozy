<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523053">
       </a>
       3. októbra 1858 v Tešíne
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dnes stojíte na prahu nového školského roku, dnes je teda dôležitý deň vo vašom živote.
         Uplynul už čas, ktorý ste mali dožičený na prázdniny, na zotavenie — a aký je sladký tento
         čas pre mladíka, najmä keď je už po ňom! Dohrnuli ste sa sem zo všetkých krajov našej šírej
         vlasti, opustili ste otcovský kozub, miesta, ku ktorým sa viažu najsladšie rozpomienky
         vášho detstva, opustili ste drahých rodičov. Prišli ste sem čiastočne preto, že vás sem
         poslali vaši príbuzní, a čiastočne preto, že vás sem pudila vlastná vnútorná túžba, pričom
         vám sotva bolo jasné, aký dôležitý je krok, ktorý ste urobili. Prirodzene, vo vašich rokoch
         je ešte nie zvykom cítiť zodpovednosť za svoje činy a nedbalosti, ešte sa nekalkuluje s
         krokom, ktorý sa robí. Je to preto, že vy primerane svojmu veku viac hľadíte na vlastného
         génia, na svoj cit a tušenie než na reflexiu a na vypočítavosť! — Povedal som práve preto
         „vlastného génia“ a „svoje tušenie“, lebo som tým chcel bližšie znázorniť stav mladíka,
         ktorý sa chce venovať štúdiu, a ešte aj preto, lebo vy podľa svojho veku viac hľadíte na
         to, čím sa denne zamestnávate, než na sám cieľ tej práce.
   </p>
   <p>
    Ľudia obyčajne myslia, že sa preto študuje, aby sa vôbec zozbierali nejaké vedomosti,
         aby sa človek časom stal užitočným sebe aj iným. Áno, vaši rodičia vás poväčšine preto sem
         poslali, aby ste sa prosto pripravili pre nejaké budúce životné povolanie, ktoré by vám
         zabezpečilo miesto vo svete a práve preto by sa stalo aj prostriedkom vašej existencie. Vy
         sami sa pravdepodobne domnievate, že štúdium je most, ktorý vás privedie do domnelého raja
         budúceho života. — Ale, moji mladí priatelia, neverte, že je to jediné, čo vám má škola
         vôbec dať a čo vám teda dá aj v tomto nastávajúcom roku!
   </p>
   <p>
    Prvé, čo chce škola s vami urobiť, je zošľachtiť ľudskú povahu vo vás. Človek je totiž
         taký, že až vtedy dosahuje určenie svojho bytia, keď rozriešil veľké protirečenie, ktoré
         tkvie v jeho povahe, to znamená, keď sa
    <span class="emphasis">
     <em>
      stáva
     </em>
    </span>
    tým, na čo je stvorený.
         Je on zároveň človek aj nečlovek. Človekom je preto, lebo ho Prozreteľnosť už pri jeho
         narodení vystrojila duchovnými vlohami. Nečlovekom je zas preto, lebo tieto vlohy driemu v
         ňom len ako zárodky ešte neexistujúceho života, a len vtedy budú mať nejaký význam, keď sa
         neskôr ďalej rozvinú, rozkvitnú a ovocie prinesú.
   </p>
   <p>
    Škola má teda za úlohu spôsobiť vo vás túto zmenu, prebudiť vo vás tie driemajúce sily,
         viesť ich a zošľachtovať, slovom, urobiť z vás ľudí. Prečo by teda aj táto hodina, v ktorej
         stojíte na prahu nového školského roku, nebola dôležitou aj pre celý váš život? Prichádzate
         predsa bližšie k svojmu určeniu, k stupňu svojej životnej úlohy a sotva tušíte, aký veľký
         bude váš zisk z celoročného namáhania! Verte mi, ak vždy svedomite vykonáte svoju
         povinnosť, bude zabezpečené vaše postavenie vo svete a i v budúcnosti nájdete prostriedky
         na svoje udržiavanie.
   </p>
   <p>
    No vy ako osobnosti nesmiete byť jediným cieľom toho, čo náleží k vašej výchove. To
         druhé, čo chce s vami urobiť škola, je to, že chce preniesť na vás všetku doterajšiu prácu
         človečenstva, aby z vás zase vytvorila vhodné prostriedky a nástroje na pokračovanie v
         tejto práci. Vy, práve tak ako aj ostatní ľudia, nepatríte len sami sebe, ale patríte
         spoločnosti, v ktorej ste, patríte času, v ktorom žijete, patríte štátnemu a cirkevnému
         spoločenstvu, ktoré sa o vás stará, chráni vás a dáva vás vychovávať. A tí všetci,
         opierajúc sa o dávno uplynulé stáročia, ďalej pokračujú v práci tam, kde prestali pracovať
         na veľkolepom diele ľudskej úlohy v službe ľudského pokolenia už zaniknuté stáročia. Všetky
         tieto sily hľadia nielen samy na seba, ale aj na budúcnosť a chcú svoje dielo, svoju prácu
         a vymoženosti preniesť na budúce pokolenia. Ony dávajú vychovávať mládež, budúcu generáciu,
         a sprístupňujú jej všetko to, čo dobyli a dosiahli. Chcú, aby tak mládež, keď ľahkou
         námahou zobrala ovocie tvrdej práce svojich predkov, tým ľahšie so sviežou silou toto
         dedičstvo rozmnožila, zveľadila a zvelebila.
   </p>
   <p>
    V nastávajúcom školskom roku aj vy sa budete na tejto škole učiť všetkému, čo
         zhromaždila minulosť v odbore vedomostí. Predstavia sa vašim očiam, ako v nejakej panoráme,
         zaniknuté stáročia a kedysi mocné, ale už dávno vymreté národy. Budeme vám o nich
         rozprávať, ako pracovali, čo robili, ako cítili a mysleli, aby sa vaša mladá duša na tom
         všetkom posilňovala, aby sa vaše srdcia na tom občerstvovali a váš duch aby sa oduševňoval
         za všetko dobré a vznešené.
   </p>
   <p>
    Naučíte sa na Grékoch poznávať čas mladosti človečenstva a tak myslím, zamilujete si aj
         postavy, ktoré tam vystupujú. Ony sú také príbuzné mladej duši, takže ak túžite po
         priateľstve, tam ho nájdete. Ak sa vám páči dobrovoľné, výlučne len z vlastného rozhodnutia
         osobnosti prýštiace podnikanie, nájdete ho tam. Ak milujete oduševnenie za všetko krásne a
         šľachetné, tam ho nájdete. Ak hľadáte úprimnosť, tam ju nájdete, veď predsa najkrajší
         mladík gréckeho staroveku
    <sup>
     [
     <a class="footnote" href="#ftn.id2504561" name="id2504561">
      1
     </a>
     ]
    </sup>
    hovorí:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Odpornejší než brány Hádu mi je ten,
      </em>
     </span>
     <br/>
     <span class="emphasis">
      <em>
       kto iné skrýva v srdci a iné hovorí.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Ďalej sa teraz rozvinie pred vaším zrakom celkom iný svet, svet plný práce, trudu,
         strádania a sebazaprenia, a to pre podporovanie blaha, slávy a veľkosti vlasti. — Je to
         rímsky svet a tam budete vidieť ideály, ktoré, telesne silné, všetko, áno aj samy seba
         obetovali, len keď tým mohli dosiahnuť jediný cieľ, totiž slávu a veľkosť vlasti. Ak sa
         teda chcete posilňovať v mladosti pre svoje mužné roky, učte sa tomu od Rimanov. Ak chcete
         zaoceliť svoje prsia proti trampotám a protivenstvám života, berte si príklad z Rimanov,
         ktorí, ako hovorí básnik:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Angustam amici pauperiem pati
      </em>
     </span>
     <br/>
     <span class="emphasis">
      <em>
       robustus acri militia puer
      </em>
     </span>
     <br/>
     <span class="emphasis">
      <em>
       condiscat ut Parthos feroces
      </em>
     </span>
     <br/>
     <span class="emphasis">
      <em>
       vexet eques metuendus hasta:
      </em>
     </span>
     <br/>
     <span class="emphasis">
      <em>
       Vitamque sub die et trepidis agat
      </em>
     </span>
     <br/>
     <span class="emphasis">
      <em>
       in rebus,
      </em>
     </span>
     <sup>
      [
      <a class="footnote" href="#ftn.id2504652" name="id2504652">
       2
      </a>
      ]
     </sup>
     <br/>
    </p>
   </div>
   <p>
   </p>
   <p>
   </p>
   <p>
    svoju mládež nedostatkom a núdzou pripravovali na veľké činy, čo sa mali uskutočňovať v
         budúcnosti.
   </p>
   <p>
    Napokon vám vyjde v ústrety svet vnútorný, svet myšlienky a najsrdečnejšieho citu u
         Germánov. Ten, nespokojný s vôľou vonkajšej individuality, s vonkajšou veľkosťou, nech by
         bola akákoľvek ohromná, zostúpil do najhlbších hlbín ducha, hľadá nekonečné, vždy pravdivé,
         usiluje sa povzniesť nad obmedzenosť časnosti a volá: Bohovia, darujte mi svoj nesmrteľný
         život! Čo vám môže dať smrteľník? Vyzdvihnite ma do svojho Olympu! Istotne všetci chcete
         byť vovedení do všetkých týchto svetov. Moji milí mladí priatelia, tak sa teda ponáhľajte
         do práce už dnešným dňom, ktorý je taký dôležitý pre vašu budúcnosť! Vo vašich rokoch máte
         dosť odvahy, máte dosť pružnosti, aby ste pochopili všetko to, pred čím sa zachvieva srdce
         obyčajného človeka.
   </p>
   <p>
    Pravda, budú vás tu viesť dlhou školou rečového formalizmu. Budete musieť zápasiť s
         naučením rečí, prv než pochopíte ducha, ktorý je v tom, čo sa učíte. No, verte mi, moji
         mladí priatelia, musí to byť najmä preto, lebo každý jazyk vonkajším spôsobom vyjadruje
         vnútornú podstatu, myšlienku. Ďalej a hlavne je to však preto, lebo reči starých národov,
         ktoré tvoria hlavný moment gymnaziálneho vzdelávania, majú na sebe pečať takého sveta,
         ktorý nepoklesol ešte natoľko do abstrakcií ako moderný svet, a práve preto sa stal obrazom
         jednoty myšlienky s jej vonkajšou formou.
   </p>
   <p>
    Opýtate sa ma však: Ako si prisvojíme všetko to, čo sa nám ponúka, my, ktorí sme predsa
         ešte takí mladí? Ako môžeme my, takí bezvýznamní, byť určení pre také veľké veci? — Na to
         vám musím len to odpovedať, že človek ako jednotlivec isteže je bezvýznamný, no zároveň je
         on
    <span class="emphasis">
     <em>
      aj
     </em>
    </span>
    kamienkom v budove, ktorú buduje Prozreteľnosť pre svoju
         veľkoleposť. A keby význam jednotlivca ani nebol väčší než tisícina kvapky v šírom oceáne v
         pomere ku všetkému vodstvu — jednako môže byť presvedčený, že
    <span class="emphasis">
     <em>
      len
     </em>
    </span>
    z
         týchto akoby prášok malých čiastočiek kvapky môže vzrásť oceán na veľkolepú potenciu.
         Odpoviem vám, že ste, pravdaže, slabí ako človek, osamotený a odlúčený od iných, ste slabí
         na to, aby ste si pomohli sami, sami si privlastnili všetko to, čo je potrebné pre vaše
         budúce životné povolanie. No práve preto prichádzate do školy, aby ste podľa miery svojich
         schopností a svojich doterajších vedomostí rozšírili si okruh svojej vôle, a zároveň škola
         má bezpečný prostriedok všetko to na ľahký spôsob uskutočniť.
   </p>
   <p>
    Tento prostriedok, moji mladí priatelia, je disciplína, ktorá sa bude uplatňovať v
         škole. Myslím, že vám v niekoľkých slovách môžem objasniť, že je vyšší plán základom vášho
         vzdelávania a že rozmanitosť predmetov, ktoré sa tu máte učiť, nie je žiadne náhodné
         nakopenie nesúvisiacich elementov. Práve preto však aj prostriedky, ktoré majú zabezpečiť
         výsledok vašich snáh, musia byť také, aby mohli napomáhať duchov vo vašom vnútri, aby mohli
         zamedziť výstrelky nešľachetnej povahy, tam vás podporovať, kde ste slabí, a chrániť vás
         pred všetkým, čo by vám mohlo poškodiť. — Moji mladí priatelia, nie ste ešte samostatní a
         sami ešte neviete, čo vám môže osožiť a čo poškodiť. Vaše náklonnosti nie sú ešte vytríbené
         a inklinujú rovnako k zlu ako aj k dobru. Ešte ste sa nenaučili zaprieť sa tam, kde je
         strádanie povinnosťou človeka. Nemali ste ešte času vyjadriť sa za určitý spôsob konania,
         teda nemáte ešte žiadnu vôľu. Teraz prichádza škola, ktorá vás nechce len vedecky
         vzdelávať, ale súčasne chce pestovať všetky vaše duchovné a duševné sily. Ona zachádza s
         vami ako s útlym stromčekom, ktorý podopiera proti vetru, chráni proti zime a
    <span class="emphasis">
     <em>
      obrezáva
     </em>
    </span>
    vaše prebujnelosti.
   </p>
   <p>
    V tento pre vás taký dôležitý deň odporúčam vám preto obzvlášť, aby ste poslúchali
         svojich učiteľov, ktorí sa namáhajú podľa svojho najlepšieho svedomia viesť vás a starať sa
         o vás, lebo musíte na to pamätať, že poslušnosť je najvyššou cnosťou mládeže. Odporúčam vám
         usilovnosť a vytrvalosť pri vykonávaní vašich povinností, lebo ony sú nevyhnutnou
         podmienkou pre dosiahnutie vašich vedeckých a mravných úsilí. Odporúčam vám náležite
         zachovávať školské zákony, lebo v nich vyjadrená vôľa sleduje len vaše blaho. Odporúčam vám
         predovšetkým
    <span class="emphasis">
     <em>
      bohabojnosť
     </em>
    </span>
    , lebo ona je jemnosťou života a je začiatkom
         každej múdrosti.
   </p>
   <p>
    Keď vám bude svätou vôľa vašich učiteľov a školských zákonov, keď sa jej podrobíte, keď
         zdoláte výbuchy svojvôle, budete usilovní a vytrvalí, budete bohabojní — nájdete v nás,
         svojich učiteľoch, vždy aj milujúcich dobrých učiteľov. V opačnom prípade však prísnych
         vykonávateľov zákona, lebo musíte vedieť, že budeme s vami prísne zachádzať, nakoľko by ste
         pozabudli, že naše rady a napomínania sledujú len vaše vlastné blaho. A tak, moji mladí
         priatelia, putujte šťastne po vytýčenej ceste celého školského roku. Pamätajte na túto, pre
         vás takú dôležitú chvíľu a nech vás požehnáva a vedie boh a jeho jednorodený Syn, náš
         Spasiteľ Ježiš Kristus, ktorého meno nech je naveky pochválené.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504561" name="ftn.id2504561">
        1
       </a>
       ]
      </sup>
      <span class="emphasis">
       <em>
        Najkrajší mladík gréckeho staroveku
       </em>
      </span>
      — Achilles
     </p>
    </div>
    <div class="footnote">
     <p>
      <sup>
       [
       <a class="para" href="#id2504652" name="ftn.id2504652">
        2
       </a>
       ]
      </sup>
      (lat.) Priatelia, nech sa učí zdatný chlapec tvrdou vojenskou službou znášať chudobu, aby strašlivý napádal oštepom divých Partov a aby život prežíval pod holým nebom a v tažkom položení.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507145">
       </a>
       30. júla 1859
      </h2>
     </div>
    </div>
   </div>
   <p>
   </p>
   <p>
   </p>
   <p>
    Až potiaľ pomáhal nám Hospodin — školský rok je skončený! Pred desiatimi mesiacmi ste sa
         tu zišli plní očakávania a zhromaždili ste sa vôkol nás, sotva tušiac, že časť vašej
         budúcnosti závisí zároveň na smere, aký vám my dáme. Teraz ste sa posledný raz tohto roku
         okolo nás zhromaždili v týchto sieňach vedomosti, vaše city sú však pravdepodobne celkom
         iné, než boli pred desiatimi mesiacmi. Vtedy ste opustili miesta svojho detstva, svojich
         príbuzných a prišli ste sem po prežitom voľnom čase, po prežitých mladíckych radostiach,
         sem, kde sa od vás očakávala práca, námaha a podriadenosť. Teraz je dokončené dielo
         celoročného štúdia a vy sa zase, v nádeji, že znova uvidíte svoj domov, svojich rodičov a
         že si odpočiniete od práce, odovzdáte svojej mladíckej veselosti, budete sa môcť s úsmevom
         rozptýliť. Sotva sa nájde čo len jeden medzi vami, ktorému by tento čas nebol vytúžený, kto
         by v ňom nevidel svoje najväčšie šťastie.
   </p>
   <p>
    Dožičím vám tú vašu radosť. Viem, že po každej práci musí nasledovať aj odpočinok, aby
         človek mohol pozbierať rovnako svoje telesné, ako aj duchovné sily. Viem ja, čo je to
         podstatné, ktoré radosťou napĺňa dušu mladíka. Viem aj to, že oddanosť človeka k tomu, koho
         mu sám boh dal za ochrancu a priateľa, viem, že jeho prítulnosť k domovu je vznešený pocit.
         No jednako, aj keď túžobne čakáte na chvíľu svojho odchodu od nás, nezabúdajte, že dnes
         máte ešte účtovať sami so sebou aj s týmto ústavom.
   </p>
   <p>
    Povolaní ste byť v budúcnosti nositeľmi a šíriteľmi vzdelania a mravnosti. Keď ste si
         však vyvolili túto vysokú životnú úlohu a keď vás boh obdaroval rodičmi a priateľmi, ktorí
         nielen priviedli váš mladícky zmysel na cestu vedy, ale doteraz aj všetko na to vynaložili,
         aby ste mohli napredovať na tejto ceste — musíte preto vedieť, že každý koniec
         významnejšieho časového úseku vášho života, akým je aj tento školský rok, mal vyznieť
         vážne. On vám totiž pripomína vyplnenú alebo zanedbanú povinnosť. Čím je vyšší,
         šľachetnejší a vznešenejší cieľ, po ktorom človek túži, tým ťažšia je aj zodpovednosť za
         splnenie alebo zanedbanie povinnosti. — Vy predsa budete raz nositeľmi mravnosti! Ale do
         tých čias, totiž kým nezmocnie vaša sila, budete ju len do seba naberať a v sebe ju
         postupne privádzať k pravde a ku skutočnosti. Preto ste aj v tomto školskom roku, a to
         rovnako sami voči sebe, ako aj voči svetu, ktorý si nárokuje vašu budúcnosť, povinní
         bystriť svoje duchovné sily, zošľachťovať svoju myseľ a srdce. — Opýtali ste sa už sami
         seba, či ste to urobili, alebo zanedbali? — Ak ste verne vykonávali svoju prácu, ďakujte
         najprv bohu, že vám dal na to silu. Ak ste tak neurobili, proste ho o jeho milosť, o jeho
         pomoc do budúcna, a len potom myslite na rozlúčku, až potom myslite na odchod z tohto
         miesta vedy.
   </p>
   <p>
    Povinní ste však v tejto chvíli lúčenia myslieť nielen sami na seba, ale pamätať aj na
         túto školu, ba ona si vás čoviac aj nárokuje. Ako najľúbeznejšia matka vás pred desiatimi
         mesiacmi pritisla na svoju hruď a od tých čias vás neprestajne pestovala, vystrájala vás
         pokladmi vedomosti, pozdvihujúc vaše srdcia k pravej mravnosti a nábožnosti. Slovom,
         vyliala na vás najvyššie dobrodenia, keďže nielen telesnú, ale aj božskú iskru, ktorá je vo
         vás, vašu šľachetnejšiu povahu a vášho ducha viedla k poznaniu pravdy a tým aj k
         vykonávaniu dobra. Vy preto teraz, keď sa chystáte odcestovať do svojho domova, svoju
         povinnú vďačnosť k škole nemôžete lepšie dokázať, ako keď si umienite, že jej budete na
         česť aj cez prázdniny, keďže predložíte svetu svedectvo o škole, ktorú ste navštevovali.
         Ľudia majú vidieť na vás, aký vplyv už malo na vás gymnaziálne vzdelanie, o koľko sa stal
         váš rozum osvietenejším, vaše srdce pobožnejším, vaše zmýšľanie ušľachtilejším a celé vaše
         správanie sa lepším. Vaši rodičia vás predsa sem poslali v pevnej dôvere, že sa vám tu
         podá, čo vy sami sebe dať nemôžete, dôverujúc, že škola, pamätlivá na svoju úlohu byť
         miestom na pestovanie vzdelania, vás vychová a privedie k cieľu vášho života. Túto dôveru
         svojich rodičov máte teda teraz potvrdiť a vy ju tak potvrdíte, keď sa vaša myseľ ani počas
         prázdnin neodvráti od snaženia po vede a keď vaše správanie sa bude dôstojné chovanca tejto
         školy, aj keď vás školský zákon cez prázdniny neviaže na určitý spôsob života, ale temer
         každý krok sa ponecháva vášmu vlastnému uváženiu. Keď sa vrátite do svojho domova s čistou
         dôverou v Boha, ktorú dôveru vaši rodičia, bývajúci často v najskromnejších chatrčiach, už
         vo vašom detstve vštepili vám do útleho srdiečka, tí by pokladali oslabenie náboženského
         citu vo vašej hrudi za vaše a svoje najväčšie nešťastie.
   </p>
   <p>
    A či ste sa rozpamätali aj na svojich učiteľov? Či ste sa im vo svojich srdciach
         poďakovali za ich námahu, lásku k vám a ich starostlivosť? Neodchádzajte odtiaľto prv, kým
         tak neurobíte. Viete predsa všetci, od najmenšieho po najväčšieho, že každý pokladá
         vďačnosť za jednu z najväčších cností, proti čomu je nevďačnosť najošklivejšia. Nuž a ku
         komu by ste, s výnimkou boha a svojich rodičov, mali byť vďačnejší, ak nie k svojim
         učiteľom? Prišli ste sem ako útli neskúsení mladíci, ako nádoby bez obsahu a určitej formy
         nevediac, čo vám osoží a čo vám je na škodu — učiteľ sa staral o to, aby sa vytríbil váš
         rozum. On sa namáhal sformovať vás, posmeľoval vás vytrvať na nastúpenej ceste, on na
         všetky možné spôsoby s vytrvalou trpezlivosťou prichádzal na pomoc vašej chápavosti, keď
         šlo o pojmy. On, vedený svojou dlhou skúsenosťou, podal vám zo svojich, cez mnohé roky
         zhromaždených vedomostí toľko, koľko potreboval každý z vás. Vy pravdepodobne ani neviete,
         že časť ducha vašich učiteľov už žije vo vás a že vašu dušu významne pretvára osobný vplyv
         vašich učiteľov. Je síce pravda, že učiteľ je len nástroj, ktorý chce rozriešiť úlohu školy
         a chce na vás preniesť vedomosti. Ako taký nástroj je duchovnej povahy, čoho si je sám
         vedomý. On je významný, dôležitý a samočinný faktor vedeckého života, pretože učiteľ
         literu, chladný výrok a náhľad minulých čias oživuje v svojej hrudi a vdychuje mu dušu.
         Učiteľ so srdcom tak zachádza, aby mladík v tom videl sám seba, vystihol svoje vlastné
         bytie a zaujal sa o city, ktoré už dávnejšie vybledli. Týmto spôsobom však aj vedomosti,
         ktoré sa vám podávajú, zároveň dostávajú individuálne zafarbenie. To znamená toľko, že druh
         a spôsob ponímania vedeckej látky patrí tomu jednotlivcovi, ktorý ho podáva niekomu inému.
         Na tom však veľmi mnoho záleží, lebo inak nepochopíte cudzie srdce, ak nevložíte do toho
         svoje vlastné.
   </p>
   <p>
    Keď ste sa už teda poďakovali bohu za ochranu a milosť, ktorú vám dal aj v tomto
         školskom roku, ak ste si umienili byť tejto škole na česť aj cez nastávajúce prázdniny, ak
         ste sa aj v tejto chvíli vďačne rozpamätali na svojich učiteľov, poznali ste potrebu
         poriadku a slušnosti, ktorá vám pre nevyhnutnosť bola povinne predložená — choďte do svojho
         domova. Požívajte prázdninové rozptýlenie a spojte svoju mladícku veselosť a radosti takým
         spôsobom s tohoročným návodom na vedeckosť, vzdelanie a mravnosť, aby ľudia videli, že
         všetko to vám poskytla škola, a to preto, aby vychovala z vás riadne pracujúcich,
         mravnonábožných a vedecky vzdelaných ľudí.
   </p>
   <p>
    A tak sa už majte dobre! Vy sa radujete, že môžete odísť, ale vaši učitelia smútia, že
         odchádzate, ako aj strom smúti, keď sa v jesenný čas jeho listy rozptýlia na všetky strany,
         pretože tu stojí nahý a opustený od svojich miláčikov, ktorým cez dlhý čas odovzdával svoje
         najlepšie životné sily. A tak ešte raz, buďte zdraví a nech milosť Všemohúceho sprevádza,
         spravuje a ochraňuje vaše kroky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507423">
       </a>
       1. októbra 1859
      </h2>
     </div>
    </div>
   </div>
   <p>
   </p>
   <p>
   </p>
   <p>
    Milí moji priatelia, pozdravujem vás medzi nami! Srdečne vás pozdravujú vaši učitelia
         ako zástupcovia vašich rodičov, a to práve teraz, lebo vás pravdepodobne najprv vzdialenosť
         od vášho domova napína trochu úzkosťou, no potom vám aj nevedomosť o budúcom zaobchádzaní s
         vami a o vašom budúcom vedení odníma odvahu, ktorú musí mať každý mladík, keď chce bezpečne
         a úspešne dosiahnuť vedecký cieľ celého roku. Potrebujete aj preto, aby sme vás priateľsky
         prijali, lebo neviete dosť presne, načo je vlastne táto muka dlhého štúdia, načo tá
         rozdielnosť v zachádzaní, prečo sa práve tento druh disciplíny upotrebuje pri tebe a nie aj
         pri niekom inom.
   </p>
   <p>
    Teraz teda, moji priatelia, keď vás tu srdečne pozdravujem, zároveň vám chcem
         prostosrdečne a otcovsky objasniť, ako je to v povahe človeka, že sa jeho „ja“ postupne
         rozvíja, takže sa v dôsledku toho aj musí nakladať s ním v rozličných časoch na rozličný
         spôsob. To preto, aby ste nielen porozumeli, čo sa tu bude diať s vami, ale aby ste aj to
         pochopili, že je druh a spôsob vašej výchovy rozumný a že jedine on vedie k cieľu.
   </p>
   <p>
    Cieľom každej výchovy je potlačiť v každom človekovi jednotlivca, indivíduum, vyskúšať s
         ním rôzne stupne rozvoja jeho povedomia a vytvoriť z neho skutočného človeka, človeka v
         šľachetnom zmysle toho slova, nie už viac jednotlivosť, ale nástroj rozumu. Čo som povedal,
         to by sa mohlo pokladať za protirečenie, ale je nie tak, lebo čistoľudské je predsa v
         rozumnosti, slobode, v nezávislosti od zásahov neduchovného, a teda aj svojho vlastného
         vplyvu.
   </p>
   <p>
    Výchova teda smeruje k potlačeniu vlastného „ja“, a to preto, aby sa človek stal
         slobodným, pretože človek prichádza na svet vystrojený určitými vlohami. Ony však len
         driemu v ňom a tak musia byť najprv prebudené, potom ich však treba viesť cez rôzne stupne,
         pričom jedny rušia druhé a preberajú do seba, až kým pozvoľna nedospejú k svojmu ďalšiemu
         určeniu. Chcem vám jednotlive vyložiť tieto rôzne odstupňovania.
   </p>
   <p>
    Zo začiatku imponuje indivíduu všetko, čo je tu, spočiatku sa pokladá za čiastku celku,
         stýka sa s bohom i so svetom ako so seberovnými a je v nich organickým článkom. To však
         prestáva vtedy, keď sa človek rozpadne so svetom, na čo ho povzbudzuje vlastný pocit.
         Človek sa stavia proti svetu a tým sa oslobodzuje od neho, pretože ho robí svojím
         predmetom. Prebudením vedomia sa končí individuálny život. Mizne jednota, predošlá
         nevinnosť sa stráca, človek sa stáva cudzincom vo svete, ale tým získané vedomie vlastnej
         samostatnosti ho privádza k tomu, aby so samým predmetom nakladal ako s cudzím, aby na ňom
         rozlišoval podstatu od jej javov a ho takým činom celkom ovládal, lebo teraz už nezávisí od
         predmetu, či sa bude javiť človeku tak alebo onak. Prebudený rozum všetko rozlišuje a
         všetko vysvetľuje, čo patrí k predmetu. Tým vzniká vedomie, ktoré predmet tak alebo onak
         chápe, tak či onak rozlišuje, tak alebo inak vysvetľuje.
   </p>
   <p>
    Vedomím sa človek stáva pánom objektívneho a musí, pretože je presvedčený o svojej
         nepodstatnosti a ničotnosti, tak dokazovať svoju prevahu nad ním, že ho zničí a tým ho
         urobí celkom bezcenným. Človek sa takto raduje zo svojej moci, ale radosť nad takto
         získaným víťazstvom bola by len prechodná, keby človek nechcel aj naďalej existovať. To
         isté sa stáva, keď sa predmet premieňa a pretvára na iný, lebo nový výtvor je vlastným
         dielom človeka a hovorí o jeho moci. My ľudia predmety premieňame v práci a prácou. Ňou
         totiž človek donucuje predmet stať sa iným, čím ho práve chce mať. Pritom však nesmieme
         zabúdať, že nám za predmet môžu slúžiť nielen neživé veci, ale aj duchovné podstaty. Pri
         bližšom uvažovaní o veci pozorujeme aj to, že aj medzi duchovnými podstatami je boj,
         smerujúci na zničenie a znehodnotenie jednej druhou. Výsledok toho je, že sa jedna stáva
         nástrojom druhej, z čoho vzniká pomer medzi bezohľadným rozkazom a slepou poslušnosťou,
         ktorý sa prejavuje v disciplíne.
   </p>
   <p>
    Práca a výchova sú dva hlavné prostriedky, ktorými sa dvíha vedomie. Prácou dospieva
         človek nielen k vedomiu o svojej sile, ale zároveň sa aj uspokojuje, lebo predmet, ktorý ho
         prv dráždil a preto znepokojoval, svojím zničením prestal byť dráždidlom. Vo výchove je
         tento vzťah práve opačný, lebo tam sa nenaučí niečo otec, ponúkajúci učiteľ alebo
         ponúkajúci majster, ale syn, školák alebo učeň, teda nie ponúkajúci, ale poslúchajúci. Tým,
         že poslúchajúci vykonáva cudziu vôľu, stáva sa práve takým zručným ako otec, učiteľ a
         majster a je im v tom podobný. Tým sa dvíha k spoločnému vedomiu a cíti sa byť členom
         celku, ktorý nesleduje ciele jednotlivca, ale všeobecné ciele. Preto sa človek vytvára
         najmä poslušnosťou, keďže ona ho vedie k práci a ňou sa zvládne nielen sám predmet, ale
         krotí sa aj vlastné srdce. Toto premáhanie vlastnej vôle vedie človeka k tomu, aby obetoval
         svojvoľnosť a samovôľu. Práca, výchova a poslušnosť prináša smrť vlastnému „ja“, aby
         vzniklo z toho niečo vznešenejšie.
   </p>
   <p>
    Lenže pri vedomí o všeobecnosti všetko to býva ešte len na polceste, lebo v nejakom
         spoločenstve môžu celkom dobre existovať zámery svojvoľnosti a samovôle. Nemôže to však byť
         tam, kde sa vedomie k inému vedomiu nespráva mechanicky, ako jedno zrnko piesku k druhému,
         ale kde sa stráca ako kvapka v oceáne, kde sa neprejavuje jednotlivosť, ale to, čím sa
         manifestuje všeobecná podstata v jednotlivostiach, kde je substanciou rozumnosť ako niečo
         všeobecne ľudského, kde teda človek mizne v oceáne rozumnosti. Človek nemyslí, nehovorí a
         nechce nič pre seba, ale v mene rozumu. Na to ho priviedla práca, disciplína a výchova,
         lebo ich cieľom je, aby človek konal rozumne.
   </p>
   <p>
    Keď už týmto spôsobom zomrie vlastné „ja“, z tejto smrti vzniká nový človek, lebo
         podobná smrť je krstom ducha a tak pravej múdrosti, slobody a poznania, ktoré sa neviažu
         ani na indivíduá, ani na stáročia.
   </p>
   <p>
    Múdrosť, rozumnosť je teda najvyšší cieľ, po ktorom môže bažiť nejaký človek, lebo v nej
         a jedine v nej bude a môže byť človekom a môže dosiahnuť to najvyššie, čo mu určil
         Stvoriteľ. A tak, moji priatelia, práve vy ste povolaní bažiť za týmto cieľom. Vy máte byť
         rozumní, máte byť múdri, a to dnes hľadáte na tomto mieste. Budeme vás aj v nasledujúcich
         školských rokoch viesť k tomu, aby zomrelo vaše vlastné „ja“, vaša tvrdošijnosť a samovôľa,
         vaša nevedomosť. Máte ovládať to, čo vám je neznáme, aby ste tým mohli zbierať poklady
         vedy, lebo aj vo vás a skrze vás má raz pokračovať veľké dielo vzdelávania ľudského
         pokolenia (veď mládež je nádejou budúcnosti!) a má sa aj vo vás ďalej rozvíjať vedomie
         človečenstva.
   </p>
   <p>
    No keď je to cieľom vašej výchovy a vašich snáh, potom nesmiete na to zabúdať, čím ho
         možno dosiahnuť. Dosiahnuť ho však môžete len vlastným pričinením. Vy sami sa musíte
         vynasnažiť k tomu sa privinúť, čo sa vám ponúka. Vy sami musíte hľadieť, aby ste sa raz
         povzniesli zo stupňa na stupeň na najvyšší bod rozvoja vedomia. Sami musíte si hľadieť
         získať to presvedčenie, že kýmkoľvek sa nestanete samostatnými a slobodnými, musíte mať iný
         rozum a inú vôľu než je vaša.
   </p>
   <p>
    Slová „práca“ a „výchova“ som zvlášť vyzdvihol ako najpodstatnejšie prostriedky
         napomáhajúce vzdelanie, ktoré vy hľadáte v tejto škole, súčasne som vám naznačil, čo bude
         vašou hlavnou povinnosťou aj v tomto školskom roku, ak chcete byť časom múdri a rozumní.
         Požaduje sa od vás predovšetkým práca, aby sa ňou zbystrili vaše duchovné sily, keď
         zvládnete veci, ktoré sa vám stavajú na odpor. Potom sa však žiada aj to, aby ste dospeli k
         vedomiu o duchovnej sile, ktorú máte v sebe, a tak, aby ste sa stali zdatnými primerane
         svojmu veku. Hlavnou vecou pritom nie je vaša vlastná budúcnosť, lebo ju táto škola nemôže
         mať výlučne na zreteli, ale humanita, ktorú máte raz aj sami napomáhať. Odporúčam vám preto
         predovšetkým neochabujúcu usilovnosť, ktorá má priniesť ovocie nielen vám, ale aj svetu.
   </p>
   <p>
    Po práci je druhým hlavným prostriedkom, napomáhajúcim vzdelanie, disciplína, to znamená
         podriadenie vašej vlastnej vôle a snahy vôli vašich predstavených. Vôľou vašich
         predstavených je však vždy vašu mravnú hodnotu dvíhať, viesť vás pri rozvoji vášho vedomia,
         viesť vás, aby ste získali najvyššie ľudské hodnoty: múdrosť, rozumnosť a slobodu. Ich
         vôľou je priviesť vás natoľko, aby ste po skončení gymnaziálnych štúdií mohli byť
         prenechaní svojmu vlastnému vedeniu. Preto je vôľa vašich učiteľov aj vašou vôľou a vy raz
         sami nahliadnete, že to bol pravý a jediný prostriedok vášho vzdelania.
   </p>
   <p>
    — — — — —
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523444">
       </a>
       1. augusta 1860
      </h2>
     </div>
    </div>
   </div>
   <p>
   </p>
   <p>
   </p>
   <p>
    Moja milá mládež, keďže sme sa v tomto školskom roku nielen posledný raz zhromaždili,
         ale sme aj zakľúčili posledné, školy sa ešte týkajúce veci, pokladal som za svoju povinnosť
         povedať ti niekoľko slov na rozlúčku.
   </p>
   <p>
    Nezhromaždil nás tu dnes len zvyk, predpis alebo iba bezprostredná nevyhnutnosť, nie. Na
         túto chvíľu sa pripína oveľa vyšší záujem. Keď sa, môj mladý priateľ, lúčiš so svojím
         otcom, vidíš, ako jeho hruď preniká zvláštny, svätý cit — si predsa jeho dieťa, si
         budúcnosťou jeho staroby — on ti kladie na hlavu svoju žehnajúcu ruku a hovorí: „Syn môj,
         choď v božom mene, ži na radosť svojich rodičov a tak sa správaj, aby si raz mohol byť sám
         sebe osožným a mohol si byť ozdobou ľudstva.“ Ak je svätosť vzťahov medzi rodičmi a deťmi
         nie iba číry blud, ale niečo prirodzené a potrebné, ani ty nemôžeš povedať, že je vzťah
         medzi učiteľmi a žiakmi utkaný z menej svätých spojív. Učiteľovi si ty predsa nádejou
         budúceho ľudského pokolenia, za člena ktorého je ťa on povolaný vychovať. Prečo by ti teda
         aj on nemohol povedať tak isto ako tvoj otec: „Syn môj, vráť sa v božom mene do svojho
         domova. Boh ťa požehnaj! Zostaň, aj keď budeš vzdialený, taký, akým som si ťa želal mať tu
         a povedz doma, že si tu našiel takú starostlivosť o ducha a myseľ, aká musí zodpovedať
         očakávaniam tvojich príbuzných!“
   </p>
   <p>
    Mladý môj priateľ, vskutku sa ti dostáva teraz ešte posledné slovo od tvojich učiteľov.
         Keď totiž prídeš domov, opýta sa ťa tvoj otec, keď ťa privítal najprv obvyklým spôsobom:
         „Syn môj, čože si mi doniesol? Čo je to, čo by mohlo odmeniť moju lásku k tebe, a moju
         starosť o teba?“
   </p>
   <p>
    Odpovedz mu, môj mladý priateľ:
    <span class="emphasis">
     <em>
      „Seba samého.“
     </em>
    </span>
   </p>
   <p>
    Na prvý pohľad sa síce zdá, akoby sa to rozumelo samo sebou a nemalo nijaký hlbší
         význam, no keď sa o tom bližšie uvažuje, má tento výraz niečo zvláštneho v sebe. Prichádzaš
         predsa do otcovského domu po uplynutí celého školského roku, ale nie si taký, akým si bol,
         keď si ho opúšťal, si zmenený, si celkom iný. Túto zmenu zapríčinili v tebe spôsob a stupeň
         poznatkov, ktoré si tu nazbieral. Každý novozískaný poznatok totiž povznáša ducha,
         podnecuje a dráždi ho obohacovať sa novými poznatkami, nabáda na ďalšie pokroky a má v sebe
         klíčky nového, čerstvého oživnutia duchovných síl v tvojej hrudi. Ony dlhšou námahou,
         dlhším snažením, úsilím a mravnou obyčajou dôjdu raz v tebe k svojmu zdokonaleniu.
         „Dokonalosť!“, veľké slovo, „kde vo svete ju možno nájsť? Kde ju mám nájsť v sebe ja, ktorý
         som duchovne taký slabý a mravne taký nepatrný?“, tak sa spýtaš, môj mladý priateľ. — Máš
         síce pravdu, keď sa pýtaš takto, no predovšetkým nemusíš pod tým rozumieť všeobecnú
         dokonalosť. Po tej baží už od tisícročí všetko ľudské pokolenie a bude po nej bažiť aj cez
         ďalšie tisícročia, ale ty máš rozumieť pod tým svoju osobnú zdatnosť, a to zdatnosť vo
         vedomostiach a charakterovú zdatnosť. Ona sa musí stále vznášať pred tebou, aj keby si bol
         celkom bezvýznamný, a to najmä ako vysoký cieľ, po ktorom musí bažiť človek ako
         jednotlivec. Po druhé však musíš vedieť, že už aj vo svojom útlom veku môžeš byt zdatný a
         znamenitý a že nikto nebude od teba viac požadovať, než si schopný uniesť. Hoci sú tvoje
         vedomosti ešte skromné a tvoje činy ešte nepatrné, jednako sa majster prejavuje už aj v
         maličkostiach a nepatrnostiach. Kto sa v malom dokázal byť dôkladným, môže sa úfať, že
         časom, len čo zmocnejú jeho sily, bude rovnako dôkladný aj vo veľkých veciach. No a kto
         roztrúsený materiál, z ktorého môže byť zložená a vystavaná veľká budova, náležitým
         spôsobom a zručnou rukou zhromaždil, môže sa domnievať, že raz bude aj oprávnený a zručný,
         aby to všetko dal dovedna do jedného celku.
   </p>
   <p>
    A tak teda, môj mladý priateľ, ak vo chvíli rozlúčky s touto školou môžeš s dobrým
         svedomím povedať o sebe, že si tu cez celý školský rok zostal verný sebe, že si mal
         neprestajne na zreteli vysokú úlohu vzdelávať svojho ducha, že vo svojom útlom veku
         neustále si starostlivo ošetroval a živil vo svojej duši driemajúce elementy budúceho
         človeka, človeka vo vyššom zmysle slova — vtedy si skutočne mnoho vykonal. Zmena, ktorá
         pôsobila v tvojej duši cez celý školský rok, je semenom budúcich plodov a nevyhnutným
         prechodným stupňom v rozvoji tvojho ducha. Vtedy si aj vo svojom útlom veku skutočným
         hrdinom, takže potom aj môžeš smelo predstúpiť pred svojho otca a povedať mu: „Otec,
    <span class="emphasis">
     <em>
      seba
     </em>
    </span>
    som ti doniesol.“
   </p>
   <p>
    Tvoj otec sa tomu celkom iste zaraduje, veď predsa nechce od teba nič iné ako takúto
         dobrú zmenu tvojho vnútra, ku ktorej smerovala tvoja celoročná výchova. To jediné mu však
         asi sotva postačí, takže sa ťa znova opýta, čo ďalšie si mu ešte doniesol, a tak mu povedz:
    <span class="emphasis">
     <em>
      Vďačné srdce k ústavu, ktorý ma pestoval, a k učiteľom, ktorí ma
            vychovávali.
     </em>
    </span>
   </p>
   <p>
    Keby bol človek len sám na seba odkázaný, musel by si sám zaopatriť všetko, čo je
         potrebné, aby sa udržoval. Bol by prinútený zostať v stave, do ktorého pôvodne ho postavila
         matka príroda. Nebol by pri ňom možný nijaký pokrok a nijaké zdokonalenie, ba bol by ešte
         omnoho biednejší a úbohejší než mnohé stvorenie, ktoré my menujeme nerozumným. Len v ňom je
         pud po spoločnosti, po spolužití, a to zapríčiňuje, že kým človek žije pre seba, žije pre
         druhého, že sa jeden človek opiera o druhého a že kým človek pracuje pre seba, zároveň
         pracuje aj pre druhého. Tým prestáva osamotenie ľudí a nastáva spolupráca, smerujúca k
         spoločnému cieľu a k spoločnému dielu, pri ktorom si ruky podávajú minulosť, prítomnosť a
         budúcnosť. Pritom sa jednotlivé indivíduá stávajú nerozlučnými článkami nekonečnej reťaze,
         ktorá obopína svet v jeho živote, pretrvávajúcom tisícročia.
   </p>
   <p>
    Platí to najmä o duchovnom živote človeka. Len v spoločenskom živote sa mohol vypracovať
         duch z vonkajšieho obalu, do ktorého je vyobcovaný, a mohol vytvoriť nové svety, vznášajúce
         sa ako nad stáročiami, tak aj nad miliónmi jednotlivcov a zároveň ich ovládajúce. Ľudská
         spoločnosť však nemôže a nesmie upustiť od vymoženosti namáhavej činnosti svojho vlastného
         ducha, ktoré vymoženosti sa musia pomaličky a pozvoľna ukladať ako kameň ku kameňu pri
         nejakej stavbe, až kým z nich nevznikne s veľkou námahou svätyňa humanity, ktorú ony
         vytvárajú. Spoločnosť sa preto neustále nielen namáha podržať si ich, ale aj stále ich
         zveľaďovať, aby sa na taký spôsob čím viac priblížila k cieľu, ktorý vytýčila Prozreteľnosť
         ľudskému pokoleniu. Ako sa napríklad veda alebo svetový poriadok neviaže výlučne na žiadne
         indivíduum, na nijaký vek ani národ, tak sa ani práca ducha neviaže vôbec na nič. Ona sa
         udrží, ak sa prenesie na nové svieže sily, pretože dostáva potravu, sviežosť a život len od
         jednotlivca, ktorý sa zasvätil službe ducha.
   </p>
   <p>
    Školy sú teda miesta, ktoré zriadila spoločnosť na konanie a rozvíjanie vašej duchovnej
         práce. Školy spájajú minulosť s budúcnosťou. Učebné ústavy majú jednotlivca tak
         zošľachťovať, že mu odnímajú jeho miesto ako jednotlivca a pretvárajú ho na služobníka
         cieľov človečenstva a na nástroj duchovného života. — Škola, chovancami ktorej ste, má tiež
         za úlohu vzdelávať vás k humanite, to znamená k svetlu, láske a životu. Má vás povzbudzovať
         a posilňovať pocitom spoločenskosti k vytrvalosti, činnosti a stálej túžbe po najvyšších
         cieľoch ľudstva. Ona vás zasvätí do tajomstiev vyššieho svetového poriadku a usilovala sa
         uviesť vás do tkaniva, obrazov a postáv duchovného sveta. Škola si dala prácu, aby vo vás a
         skrze vás pripravila a napomáhala budúcnosť ľudskej spoločnosti. — Keď však hovorím o
         škole, rozumiem tým aj vašich učiteľov.
   </p>
   <p>
    Učiteľ je totiž tým, ktorý to všetko sprostredkuje. Učiteľ vám bol dobroprajným
         sprievodcom na ceste pravdy a humanity. Učiteľ sa neštítil nijakej námahy a starostlivosti,
         aby vám priniesol vedomosti a tak vás vychoval za užitočných členov ľudskej spoločnosti; vy
         však môžete byť len vtedy iným užitoční, keď budete sami zdatní. On zachádzal s vami
         trpezlivo a s láskou, on horlivo, vytrvalo a s obetovaním vlastnej osoby snažil sa budiť a
         vyvolať vo vás ešte driemajúci obraz boží, — ako by ste teda mohli v tejto hodine rozlúčky
         zabudnúť na túto školu a na jej učiteľov? — Pútnik, ktorý prešiel po dlhšej nebezpečnej
         alebo doteraz neznámej ceste, po návrate do vlasti sa ešte raz poobzerá okolo seba a s
         radosťou sa rozpomína na všetky útrapy a všetky radosti tej dlhej cesty. Rozpráva svojim
         domácim s vďačnou rozpomienkou o prestávkach na svojej ceste, spomína osoby, ktoré ho ako
         cudzinca vďačne prijali alebo mu radou i skutkom pomohli. Prečo by si sa teda aj ty, moja
         drahá mládež, teraz neobzrela späť na púť celého školského roku? Prečo by si sa v tejto
         chvíli nerozpamätala na túto školu, ktorá ťa uviedla do spoločnosti ducha? Prečo by si
         teraz, keď sa tu lúčiš, s vďačným srdcom nepomyslela na svojich učiteľov, ktorí ti otvárali
         dvere chrámu vedenia a poznania?
   </p>
   <p>
    Keď sa vrátiš domov, povedz svojmu otcovi, že si mu priniesla vďačné srdce ku škole,
         ktorá ťa pestovala, a voči učiteľom, ktorí ťa vychovávali. Otec sa iste bude radovať tvojmu
         príchodu, lebo z tvojej vďačnosti vybadá, že pociťuješ už, čo je konečným cieľom tvojej
         výchovy, že máš totiž zmysel pre úlohy svojho života, ktorý nepatrí, ani nemá patriť len
         tebe.
   </p>
   <p>
    Medzitým, pri všetkej svojej radosti nad zdarom a synovým mravným vzrastom, mohol by sa
         ťa predsa tvoj otec ešte aj ďalej spytovať: „Či si mi už nič viac nedoniesol, syn môj?“
         Spýtal by sa tak poučený dlhoročnou skúsenosťou a podľa presvedčenia, že je márne všetko
         ľudské usilovanie, keďže často vedie k pýche, samoľúbosti, domýšľavosti a márnivosti. To
         usilovanie často produkuje blud a blud posadne a otrasie celými generáciami, takže ich
         zavedie na scestia, na ktorých sa rúhajú podstate ľudstva a jeho povolaniu.
   </p>
   <p>
    Odpovedz teda otcovi:
    <span class="emphasis">
     <em>
      „Áno, priniesol som ti v hrudi bohabojnosť!“
     </em>
    </span>
   </p>
   <p>
    Sofokles, vychádzajúci zo svojho gréckeho stanoviska, podľa ktorého i samo božstvo javí
         sa ako viaznúce v ľudských nedostatkoch, a na ktorom stanovisku sa teda nepovznieslo ešte
         ani vedomie o individuálnom živote, hovorí: „Žije mnoho násilníkov, ale najnásilnejší je
         človek.“ No my z našej strany, ktorí vychádzame z celkom iného, s našim presvedčením
         zhodného a omnoho vyššieho stanoviska, hovoríme: Človek je isteže násilnícky, ale je aj pri
         svojej násilnosti a napriek svojmu úsiliu, navzdor svojim námahám jednako len malý a
         bezvýznamný. Lebo keby si vytvoril dokonca aj ríšu ducha, ktorá ho vyvyšuje nad mŕtvu
         prírodu, predsa je
    <span class="emphasis">
     <em>
      duch sám
     </em>
    </span>
    nekonečnejší a mocnejší. Duch ho
    <span class="emphasis">
     <em>
      núti
     </em>
    </span>
    povzniesť sa nad tmavú hrudu zeme, ktorá jednako podmieňuje
         jeho existenciu, a jedine v duchu musí hľadať pravdu, určenie a uskutočnenie svojho „ja“.
         Tohto ducha nazývame bohom.
   </p>
   <p>
    — — — — —
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505147">
       </a>
       1. októbra 1860
      </h2>
     </div>
    </div>
   </div>
   <p>
   </p>
   <p>
   </p>
   <p>
    Človek aj v svojich neskorších rokoch miluje miesto, na ktorom prvý raz uzrel božie
         slnko; miluje miesto, kde trávil v nevinnosti svoje detské roky; milé sú mu miestnosti, kde
         mu matka na jeho hlas vtisla prvý bozk lásky a kde mu otec pošepkal prvé nežné slovo. Práve
         preto mu je aj ťažko rozlúčiť sa s týmito miestami, najmä ak viac prilipol k prírodou
         vytvoreným pomerom, ako sa to stáva za mladi.
   </p>
   <p>
    Vy, moji mladí priatelia, opustili ste otcovské a materinské srdcia i svoje vlastné,
         pričom, ako sa domýšľam, nejedno srdce sa rozbúchalo. Odlúčili ste sa od tých, ktorí sú vám
         milí i drahí a putovali ste ďaleko, aby ste tam započali nový život, celkom rozdielny od
         toho, ktorý ste prežívali cez posledné dva mesiace. Vaša púť sem však nie je neplánovitá a
         bezcieľna, lebo tu hľadáte, čo vám váš domov a vaši rodičia nemôžu dať ani pri svojej
         najväčšej láske, totiž vzdelávanie svojho ducha. Väčšina z vás, pravda, iba len tuší, ako
         sa bude pozvoľna raziť cesta vzdelávaniu vášho ducha v tejto škole bez toho, aby si mohla
         utvoriť o tom jasný pochop. Preto vám chcem v tejto sviatočnej hodine krátkymi slovami
         naznačiť, čo vlastne znamenajú pre vás
    <span class="emphasis">
     <em>
      predmety, ktoré sa tu budete
            učiť
     </em>
    </span>
    , a ako musia ony podporovať vzdelávanie vášho ducha.
   </p>
   <p>
    Vaši rodičia dobre vedia, že vaším určením nie je tráviť celý svoj život v stave, v
         ktorom sa vám Prozreteľnosť dala narodiť. Vy sami si chcete zabezpečiť budúcnosť. Námahou a
         prácou, tvrdou prácou sa snažíte vydobyť si to, čo nerastie nevyhnutne s človekom, ale čo
         sa môže dosiahnuť len jeho vlastnou námahou, a to je
    <span class="emphasis">
     <em>
      zošľachtenie svojho
            ducha
     </em>
    </span>
    .
   </p>
   <p>
    Pri vás to chce uskutočniť škola.
   </p>
   <p>
    No aj medzi školami sú rozdiely. Sú školy, ktoré útlemu dieťaťu dávajú najnevyhnutnejšie
         vedomosti, aby sa mu takto čím lepšie darilo vo svete a aby si mohlo čím lepšie pomôcť v
         každodennom živote. Po druhé sú školy, ktoré chlapca, vystrojeného už prvými základmi vedy,
         pripravujú na určité životné povolanie. Po tretie sú školy, ktoré neškolia pre žiadne
         povolanie a nemajú za úlohu naučiť niečo také, čo by slúžilo bezprostrednej podpore
         praktického života, ale snažia sa mládež pripraviť a uspôsobniť prebúdzaním jej duchovných
         síl. Robia to k takému životnému povolaniu a s takým životným zameraním, že slabučké
         mladícke chyby chránia pred ochromujúcou mocou budúcej úzkej činnosti v povolaní,
         pozdvihujú ho nad vplyvy malicherných túžob a práve preto sledujú čisto ľudské ciele. —
         Tretí, tu naznačený druh škôl sú gymnáziá a vy prichádzate sem učiť sa práve na takejto
         škole.
   </p>
   <p>
    Z týchto niekoľkých slov vyrozumiete, prečo ste sem prišli, čo tu hľadáte a čo bude aj
         cez tento školský rok úlohou vášho tunajšieho pobytu. Porozumiete, že naša škola nechcela a
         nechce nič iné pri vás, len rozhýbať orgány vášho myslenia, konania a poznania, aby ste
         potom po rokoch, keď už prejdete všetkými fázami rozvoja, boli schopní chopiť sa každej
         úlohy svojho povolania, nech by už ono patrilo umeniu, vede, alebo aj praktickému životu! —
         Pritom však vždy prvoradým zostáva prebúdzanie vašich duchovných síl. Telo a všetko telesné
         bude beztak rásť aj bez vášho pričinenia a bez vašej vonkajšej pomoci, až kým sa nestane
         veľkým a potom zase ta klesne, odkiaľ prišlo.
   </p>
   <p>
    Gymnázium, chovancami ktorého sa stávate, tak ako je usporiadané a verné svojej úlohe,
         bude sa starať v dňoch vašej mladosti o prebúdzanie vášho ducha, bude rozvíjať vo vás
         všetko, čo je všeobecne ľudské, bude sa snažiť podať vám všetko, čo môže poslúžiť na
         dosiahnutie tohto cieľa.
   </p>
   <p>
    Tu sa budete musieť predovšetkým venovať
    <span class="emphasis">
     <em>
      klasickým štúdiám
     </em>
    </span>
    najmä
         preto, aby ste priamo z prameňa mohli čerpať celú bohatú veľkoleposť, všetku kvetnatú náplň
         vtedajšieho sveta, ktorý už zanikol. Jeho nepominuteľný duch však doteraz stále ohrieval
         mládež a po všetky časy ju bude ohrievať, pretože ten svet bol časom mladosti ľudského
         pokolenia a mladosť sa vždy rada túli k tomu, čo je mladé, najmä keď tuší, že v ňom nájde
         niečo veľkého a šľachetného. Pri štúdiu klasických jazykov prichádza však do úvahy ešte aj
         iný moment: je to gramatická
    <span class="emphasis">
     <em>
      disciplína
     </em>
    </span>
    a
    <span class="emphasis">
     <em>
      metóda
     </em>
    </span>
    ,
         ktorá neustále budí a tríbi všetky duchovné sily. Gramatika učí myslieť, rovnako ako
         matematika, pretože učí rozlišovať. — Staré jazyky sú všetky vymreté, žijú už len v písme,
         ale práve preto je v nich všetko uzavreté, všetko pevne určené. Keď sa ťažkou prácou
         samočinne dosiahne ich znalosť, dostávame nielen správne pravidlá pre výrazy vo svojom
         jazyku, ale aj pravidlá správneho myslenia. Ono sa v staroveku skoro nikdy nezjavuje
         oddelene od vonkajšieho výrazu, ako je tomu opačne temer napospol v modernom svete. Slovom,
         štúdiom starých jazykov neučíme sa nič inšie ako správne myslieť, hovoriť a písať.
   </p>
   <p>
    Po jazykoch je história hlavným prostriedkom, napomáhajúcim duchovný rozvoj na
         gymnáziách. Dejiny staroveku majú za úlohu budiť zmysel pre všetko krásne a šľachetné a
         spôsobiť zápal pre napodobňovanie charakterovej zdatnosti, ktorá tak rozhodne vystupuje v
         staroveku. Ona neustále uchvacuje vnímavú myseľ mládeže a jej mysleniu dáva onen smer,
         ktorý ju povznáša nad všetko nízke a obecné. My cvičíme zmysel pre históriu na starých
         dejoch. Ich jednoduchosť a pochopiteľnosť je opravdivou prípravou pre správne chápanie
         historických okolností vôbec. — Nakoľko nám ďalej dejiny podávajú vysvetlenie o živote a
         snahách našich predkov, keďže nám dávajú vývod, o čo sa snažili celé generácie pred nami —
         súčasne nám ony ukazujú, čo nám nastáva, ak sa chceme zúčastniť na osude ľudstva a nášho
         veku. — Že ste vy, moji priatelia, povolaní na túto účasť, dokazuje vaša prítomnosť na
         tomto mieste, poukazuje na to želanie vaše aj vašich rodičov, aby ste mali gymnaziálnu
         výchovu.
   </p>
   <p>
    Tu sa zároveň vhĺbite aj do povahy svojho ľudu, ktorá je aj vašou povahou. Túto povahu
         sa však naučíte poznávať najmä štúdiom nových rečí, ktoré sú aj vašimi jazykmi. Toto
         gymnázium sa bude snažiť zapáliť vo vás lásku a oduševnenie za nemeckú literatúru, ktorá
         nemá sebe podobnej u žiadneho iného ľudu, už či hľadíme na jej nositeľov a ich ducha, alebo
         na látky a ich obsah. Nemecký mladík musí byť vskutku hrdý pri bližšom zoznámení sa s
         plodmi tisícročnej duchovnej činnosti svojho ľudu. Slovanský mladík sa zas opravdive musí
         nadchnúť na pokladoch nemeckého umenia a nemeckej literatúry a môže čerpať z tejto studnice
         samého oživujúceho ducha, aby ten duch v ňom a skrze neho priniesol raz bohaté ovocie aj na
         domácej mladistvej pôde a v strede jeho čerstvého a životaschopného ľudu.
   </p>
   <p>
    — — — — —
   </p>
   <p>
    Dobre to vieš, milovaná mládež, čo sa tu budeš učiť a ako tu budeme s tebou zachádzať, a
         vieš aj to, že tu budeš musieť robiť pokroky. Mojou úlohou cez túto hodinu bolo len
         vysvetliť ti, prečo je potrebné práve toto vyučovanie a prečo práve toto zaobchádzanie, aby
         sa totiž časom dosiahol cieľ, ktorý je síce teraz ešte vzdialený, ale o ktorý sa ty snažíš
         prostriedkom svojej výchovy. Zároveň som chcel tým medzi vami, ktorí ešte nepoznajú cieľ,
         aký sa má dosiahnuť gymnaziálnou výchovou, poukázať na to, čo tu vlastne majú chcieť, ako
         majú svoju úlohu stále hlbšie chápať a pozvoľna ju stále všestrannejšie riešiť. — Chcel som
         vám povedať, že vašou úlohou a úlohou nás, vašich učiteľov, nemôže byť nič iné ako
         privádzať vás k humanite a duchovnému vzdelaniu, a vy aby ste sa dali k tomu privádzať.
         Verte mi, moji mladí priatelia, aj v tomto školskom roku sa budú rozosievať semienka
         duchovného vzdelania, ktoré na svoj spôsob a vo svoj čas majú priniesť ovocie vo vás a
         skrze vás.
   </p>
   <p>
    — — — — —
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505485">
       </a>
       1. októbra 1861
      </h2>
     </div>
    </div>
   </div>
   <p>
   </p>
   <p>
   </p>
   <p>
    Milovaná mládež!
   </p>
   <p>
    Je niečo podivného v ľudskej povahe. Aký malý a bezvýznamný je človek, zároveň je taký
         veľký. Hoci sa jeho jednotlivé sily a zmysly v mnohých vzťahoch nemôžu rovnať prírodným
         silám a zmyslom iných živých tvorov, jednako sú ony povznesené nad všetko, čo dobrotivý
         Stvoriteľ stvoril vo svojej všemohúcnosti. Všetko, čo raz bolo stvorené, čo sa raz
         narodilo, nasleduje zákon svojej prírody. Tieto zákony však vždy podmieňujú presne to isté,
         stále a nezmeniteľné, a to tak, že vždy zostáva určitý spôsob v istých formách a v tom
         istom smere, ktorý zostal vrodený stvoreniam už pred tisícročiami. Jedine u človeka je
         tento prípad nie výlučným, pretože temer každý človek je originálom, skoro každý má iné
         schopnosti, iné snahy a iné vášne len sám pre seba, takže v tom je nezávislý na inom.
         Medzitým, kým jeden vie toto a druhý tamto, jeden sa snaží o to a druhý zas o iné, v
         konečnej analýze sú a zostávajú predsa len všetci rovnakí. Všetci totiž snažia sa o
         uskutočnenie človeka v sebe a skrze seba, aj keď najrozličnejšími spôsobmi, lebo to, čo
         rozumieme pod pojmom človeka, nenachádzame nikdy v jeho dokonalosti. — Jednotlivec a
         množstvo, ako sa to dáva dohromady? — Celkom dobre, moji mladí priatelia, lebo je človek už
         sám v sebe hádankou a zjednocuje v sebe najväčšie protirečenia, takže aj tieto protirečenia
         môžu byť napokon len zdanlivé.
   </p>
   <p>
    Každý z nás chce teda niečo iné, ale predsa jednako len chceme jedno a to isté. Každý
         totiž chce, čiastočne z egoizmu a čiastočne vedený vlastným najvnútornejším presvedčením,
         to, čo sa mu zdá byť najlepšie. Lenže pritom často naráža na presvedčenie a na snahy iných,
         ktorí tiež sú presvedčení, že sa musia práve tak pevne pridŕžať svojich náhľadov a svojich
         snáh, ako aj ich protivníci.
   </p>
   <p>
    Samo sebou sa rozumie, že z toho prirodzeným spôsobom povstáva boj, ktorý nepozorujeme u
         iných tvorov, no tento boj je práve oným prostriedkom, ktorý privádza človeka k jeho
         určeniu, keďže každému jednotlivcovi poskytuje jeho sily a snahy. Z nich však, len čo sa
         jednotlivé mienky a náhľady vyrovnali medzi sebou a keď sa vášne obapolne vybili, vychádza
         najavo pravda. V skutočnosti mizne však to, čo je individuálne, jednotlivcovo, aj keď to
         môže sprostredkovať len jednotlivá osobnosť, a len potom sa dostane k vedomiu a uplatneniu.
   </p>
   <p>
    Práve v tom je riešenie spomenutého protirečenia. Pravda ovláda ľudí; slúžia jej celé
         generácie, celé stáročia a tisícročia, klaňajú sa jej, lebo ona zostáva vo svojej jasnosti
         a svojej žiarivej nádhere ako to božie slniečko, ktoré všetko osvetľuje a zohrieva, aj keď
         chatrný človek v jej službe hynie a pre svoju povahu ostatne aj musí zahynúť. Je pravda, že
         človek za piaď času svojho života, pobádaný na to svojím vnútrom, chce, aby sa len on sám
         uplatnil, no všetky jeho námahy vedú stále k niečomu inému. Jeho boj, ktorý vedie proti
         mienkam a náhľadom blížnych, slúži totiž k uplatneniu pravdy.
   </p>
   <p>
    Pravda a jej uplatnenie sú teda koincidencie všetkých namáhaní ľudského pokolenia.
         Jednotlivý človek dychtí po pravde i navzdory svojej vôle a nasledujúc zákon svojho rodu,
         musí jej aj mimovoľne slúžiť.
   </p>
   <p>
    Aby sa však pravde úspešne mohlo slúžiť, aby sa v jej službe dalo obstáť v boji proti
         iným a v tomto boji, pokiaľ možno, najviac pre ňu získať a ju podľa možnosti napomáhať,
         musí byť človek vyzbrojený určitými zbraňami, lebo veď nič nezmôže bez zbraní, bez
         vhodných, účelných, čistých a dobre naostrených zbraní!
   </p>
   <p>
    Nuž a tieto zbrane v službe ducha sú: vzdelanie ducha, ušľachtilosť srdca a sloboda
         vôle, očistená od škváry predsudku, egoizmu a vášne.
   </p>
   <p>
    Milá mládež, je aj tvojou úlohou časom v živote sa zhromaždiť okolo zástavy slobody, je
         aj tvojou úlohou v budúcnosti jej slúžiť a je aj tvojou úlohou nejeden boj v jej službe.
         Práve preto si sem prišla a dostavila si sa do tejto školy. Chceš totiž, aby ti tento ústav
         poskytol zbrane, ktoré budeš raz potrebovať do boja v službe pravdy. Hľadáš tu preto
         vzdelanie ducha, zošľachtenie srdca, pretvorenie svojej vôle, aby sa ona oslobodila od
         každého malicherného sebectva, od každej človeka ponižujúcej náruživosti a vôbec od každej
         vášne.
   </p>
   <p>
    To je teda zmysel tvojho príchodu sem! Ty, mládež, si však ešte útla a neskúsená, aby si
         si mohla rozvážiť, že úlohu ľudského života netvorí jednoduché životné povolanie, ani
         získanie kúska chleba, ani vonkajšie postavenie, ktoré si niekto zaopatrí vďaka svojej
         výchove.
   </p>
   <p>
    Chcem ti preto povedať, že je človek tu nie výlučne kvôli sebe, pretože má rozriešiť
         omnoho vyššie životné úlohy, ako napríklad mravný poriadok sveta, ktorý je produktom námah
         jednotlivých ľudí. Veda existuje tiež len ako výplod dômyslu roztriešteného cez tisícročia
         po jednotlivých ľuďoch. Podobne aj zákon, ovládajúci celé spoločnosti a grupy národov
         vznikol podobne len následkom snahy jednotlivých ľudí po slobode vôle. Aj
    <span class="emphasis">
     <em>
      ty
     </em>
    </span>
    , milovaná mládež, prispeješ raz svojím bystrým rozumčekom k
         riešeniu týchto otázok, nech by bol tvoj rozum aj milión ráz menší, než je horčičné zrno.
   </p>
   <p>
    Preto dnešného dňa, v prvý deň dlhého školského roku, môžem ťa len o tom ubezpečiť, že
         táto škola a jej učitelia všetko použijú, aby si tu dosiahla všetko, čo hľadáš. Nie je to
         hádam len tebe kvôli, ale preto, aby takým činom individualita,
    <span class="emphasis">
     <em>
      tvoja
     </em>
    </span>
    individualita dosiahla schopnosť časom dôrazne a úspešne slúžiť cieľom človečenstva.
   </p>
   <p>
    Milovaná mládež, nezáleží medzitým len na škole, ktorú ty chceš navštevovať, aby to, čo
         sa ti tu podáva, zároveň aj ovocie prinieslo. Ty
    <span class="emphasis">
     <em>
      sama
     </em>
    </span>
    musíš taktiež na
         tom pracovať, aby si dosiahla svoj cieľ, ktorý tu hľadáš, aby si sa ty
    <span class="emphasis">
     <em>
      sama
     </em>
    </span>
    domohla zbraní, ktoré raz budeš potrebovať. Je to nielen
         preto, aby si si tak zabezpečila vlastnú existenciu, ale najmä i preto, aby tvoje služby
         mohli byť venované cieľom človečenstva. Bez vlastnej námahy totiž človek pre zošľachtenie
         samého seba nedosiahne vôbec nič a pre zošľachtenie iného ešte menej.
   </p>
   <p>
    Moji mladí priatelia, váš vek je taký, že sa zdá byť najschopnejším, aby vlastným úsilím
         vzdelal pre humanitu seba i svoje vnútro. Vy inštinktívne cítite, že vám všeličo chýba,
         pokiaľ ide o vzdelanie ducha, a pocit nedostatku je už pohnútkou získať chýbajúcu vec. Váš
         cit je ešte čistý od každého predsudku, vaša duša je ešte slobodná od každého sebectva, od
         každého jednostranného sledovania určitého cieľa, ktorý by mal slúžiť jedine len vám. Vaša
         vôľa je ešte elastická, je ešte ako vosk, v ktorom sa môžu odtlačiť všetky vonkajšie formy,
         a na tú vôľu je to čisto ľudské schopné vplývať ešte rozhodujúcim spôsobom.
   </p>
   <p>
    Pretože je vaša myseľ, duch a vôľa ešte čerstvá a elastická, buďte teda vnímavejší pre
         všetko krásne, dobré, pravdivé a šľachetné, než to môže urobiť vo svojich náhľadoch už
         skostnatený muž. Precíťte to, že človek bez ducha a bez srdca je len obyčajný kostlivec.
         Pochopte, že vo vašom veku oduševnenie tvorí divy. Pochopte, že váš vek má nádej do
         budúcna. Pociťujte, že vo vašom veku máte silu a odvahu získavať.
   </p>
   <p>
    Preto teda, moji mladí priatelia, začínajte nastávajúci školský rok s týmto pocitom!
         Pokúste sa na
    <span class="emphasis">
     <em>
      tejto
     </em>
    </span>
    škole každý jednotlive a všetci spolu to získať,
         čo práve hľadáte. Ak sa vám však postaví do cesty vaša vlastná slabosť alebo aj mnohé
         prekážky, pamätajte, že je práve úlohou vašej mladosti zdolať vlastnú slabosť, ako aj
         všetky prekážky, nech sú ony akékoľvek. Je to potrebné, ak chcete zosilnieť a byť raz
         zdatnými bojovníkmi v službe pravdy, ak chcete v tejto škole získať čisté, nepoškvrnené
         zbrane na obranu pravdy vo svojom budúcom živote.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505804">
       </a>
       Tešín 1. októbra 1862
      </h2>
     </div>
    </div>
   </div>
   <p>
   </p>
   <p>
   </p>
   <p>
    Milovaná mládež!
   </p>
   <p>
    — — — — —
   </p>
   <p>
    Cieľom vášho príchodu je budiť, dvíhať, zošľachťovať a očisťovať vášho ducha, aby ste
         raz v živote, keď už viac nebudete potrebovať žiadne vedenie, svojou spôsobilosťou,
         získanou na vyučovacích a výchovných ústavoch, a to každý vo svojom životnom povolaní, na
         všetky strany mohli iným ľuďom svietiť a ich viesť. Musíte preto aj dnes myslieť na to, akú
         dôležitú úlohu majú vaši učitelia, ktorí sú Prozreteľnosťou povolaní vás vychovávať,
         kýmkoľvek ste ešte slabí, nevedomí a neskúsení. Oni vás majú viesť, vštepovať vám známosti
         a musia byť vo všetkom svedomití, ak tu máte podľa rôznych odstupňovaní dosiahnuť hľadaný
         cieľ. Vaši učitelia ako doteraz, tak sa iste aj v tomto školskom roku vynasnažia rozmnožiť
         vaše vedomosti, zošľachtiť vaše srdce a vašu vôľu tak usmerniť, aby sa len o to snažila, čo
         je čisté, ľudské a rozumné.
   </p>
   <p>
    Vaša chápavosť bude aj v tomto školskom roku prebúdzaná spôsobom, ktorý určili mužovia
         najzdatnejší, najskúsenejší a zaoberajúci sa výlučne výchovou mládeže. Keď budete časom
         dospelí a nezávislí, vtedy aj sami posúdite, že tento druh a spôsob vašej výchovy, pokiaľ
         ide totiž o prebúdzanie vášho rozumu a vašej súdnosti, bol správny, pre vás a vašu
         budúcnosť len blahodarný. — Moji mladí priatelia, vezmite si ďalej k srdcu večné pravdy
         viery, ktorej vás vyučujú, pozorne počúvajte zvestovanie božieho slova v chráme a na
         exhortách. Nasledujte napomenutia svojich dobrých učiteľov, kedykoľvek sa len budú cítiť
         povinnými vystúpiť proti vašim mladíckym chybám a nedostatkom radou, napomenutím alebo aj
         trestom, lebo len takto môže byť vaše srdce zošľachtené a vaša myseľ očistená.
   </p>
   <p>
    No k tomu, aby mladík mohol byť vychovaný za celkom dokonalého človeka, patrí aj vedenie
         a očistenie jeho vôle, lebo všetko, čo človek poznáva ako rozumné, čo cíti ako šľachetné a
         ľudské, dostáva až potom vonkajší výraz a ozajstné posvätenie. Javí sa ako bezpečná známka
         toho, že jeho poznanie je pravé a jeho cit čistý, keď sa za to, čo poznal ako pravdu a
         čisto precítil — svojou vôľou, činmi a celým svojím životom v praxi a pri vykonávaní
         povinností vie tak postaviť, ako sa patrí na vzdelaného a vychovaného človeka.
   </p>
   <p>
    Vrcholom celej výchovy je teda výchova vôle a sloboda, ktorá sa manifestuje v
         nepoškvrnenom spôsobe konania človeka. Ona je preto kvetom, korunou a dokončením duchovného
         života, a to najmä preto, lebo sa v nej všetky duchovné sily, ktoré ona vytvára,
         koncentrujú a harmonicky prepletajú.
   </p>
   <p>
    V akej miere sa vám aj v tomto nastávajúcom školskom roku budú podávať rôzne znalosti, a
         to podľa vašej doterajšej schopnosti chápať a konať, a ako sa bude aj váš šľachetnejší cit
         prebúdzať a pestovať — v takej miere sa aj táto škola pousiluje súhlasiť s vaším spôsobom
         počínania, ona bude vašu
    <span class="emphasis">
     <em>
      vôľu
     </em>
    </span>
    viesť a vychovávať.
   </p>
   <p>
    Ako však treba tú vôľu viesť, o tom sa už tiež vyslovili skúsení a na poli výchovy
         osvedčení mužovia, ktorí vypracovali zákon, a ten, potvrdený zo strany nadriadených úradov,
         uznaný bol za normu pri vykonávaní disciplíny na stredných školách v Sliezskom kniežatstve.
   </p>
   <p>
    Keď dám teraz prečítať tieto zákony, vyzývam ťa, milovaná mládež, aby si každý ich bod
         uvážila a podľa nich sa správala v nastávajúcom školskom roku.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505964">
       </a>
       30. júla 1864
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nieto nič prirodzenejšieho ako to, že škola vždy a každého času, kde, ako a keď len
         môže, napomína svojich chovancov na plnenie ich povinností. Nedivte sa preto, moji mladí
         priatelia, že aj ja v tejto chvíli rozlúčky, keď v radostnom opojení máte na mysli len svoj
         domov a že ho čoskoro uvidíte a keď najmenej myslíte na svoje povinnosti, privolávam vám:
         Zastaňte ešte raz na prahu týchto siení, venovaných výchove. Dajte bohu, čo je božie, a
         človeku, čo jemu patrí. Rozpomeňte sa na povinnosť, ktorú vám ukladá táto chvíľa, a len
         potom, až potom sa vráťte do svojho domova.
   </p>
   <p>
    Keď sa vám v tejto chvíli končí celý rok výchovy, je vašou povinnosťou povďačne sa
         rozpamätať na tých, ktorí vám umožňovali, že sa vaše duchovné sily cez tento čas mohli
         prebúdzať, pestovať, dvíhať a zošľachťovať, a práve preto vám privolávam:
    <span class="emphasis">
     <em>
      Buďte
            vďační svojim dobrodincom.
     </em>
    </span>
   </p>
   <p>
    V živote všeobecne platí zásada: Niečo za niečo a nič za nič. Čím sa však môžete
         odplatiť za dobrodenia, ktoré od iných prijímate, keď sami nič nemáte? Veru áno, nič
         nemáte, že svet musí všetko urobiť pre vás a všetko vám musí dať, čo práve potrebujete. Veď
         je to už v povahe mládeže všetko pre seba požadovať, pričom nijako nerozmýšľa, ako vráti
         to, čo dostala, a že všetko, čo sa jej dáva, chce si len pre seba podržať, a že sama pre
         druhého nechce nič urobiť a vykonať.
   </p>
   <p>
   </p>
   <p>
    I. Čo je tvoje a čo máš, milovaná mládež, máš predovšetkým od svojich rodičov. Od
         rodičov máš život, vlohy, prostriedky na ich rozvíjanie a na svoju výživu; oni nemajú nič
         od teba, ich podielom od teba je najviac ak starosť a bieda, keď chcú obstarať všetko to,
         čo ty potrebuješ pre svoju výchovu. Koľko bezsenných nocí strávila tvoja matka nad tvojou
         kolískou, koľko sa napracoval tvoj otec v pote svojej tvári, aby ťa mohol cez celý rok
         vydržiavať. Koľkokrát sa rozbúchalo srdce v hrudi tvojich rodičov, keď videli, že
         nebezpečie ohrozuje tvoj život, alebo keď v tvŕdzi zbadali s úzkosťou, že ti nemôžu dať, čo
         potrebuješ a čo majú iní. A čo im ty môžeš dať za to? — Nemáš nič, tebe ešte nepatrí nič. —
         Môžeš však pritom spozorovať, že je to už beh sveta, aby sa predošlé generácie starali o
         nasledujúce, že aj tvoji rodičia dostávali od svojich rodičov starostlivosť a výživu, takže
         splácajú len svoj starý dlh, keď ti to isté poskytujú, čo kedysi oni sami dostali.
   </p>
   <p>
    No keby toto tvrdenie aj bolo odôvodnené, otázka je, či sa predkovia len tak bez
         rozmyslu starali o tvojich rodičov, totiž bez toho, aby boli za to od nich niečo aj
         očakávali? Nie, nebolo to tak, lebo keď otec sám omladne vo svojom synovi a keď rodičia
         žijú v svojich deťoch, želajú si aj kochať sa v nich. To sa stáva len vtedy, keď dieťa
         prospieva a keď už vo svojich útlych rokoch celou svojou podstatou dáva najavo viditeľné
         znaky toho, že dlhoročná opatera prinesie očakávaný výsledok. To isté je aj s tebou, môj
         mladý priateľ, tvoji rodičia očakávajú od teba mnoho, veľmi mnoho, chcú mat z teba radosť a
         túžobne si želajú, aby videli v tebe splnenie svojich najnežnejších očakávaní. Oni túžia
         vidieť ta podľa možnosti na najvyššom možnom stupni duchovného zdokonalenia a vzdelania. A
         čo ty môžeš už teraz ukázať zo všetkého toho? Nič alebo prinajmenšom ešte len málo, pretože
         čo sa tvoji rodičia úfajú dožiť z teba, to je ešte veľmi ďaleko. Práve preto ta aj
         napomínam: Buď aspoň vďačný svojim rodičom!
   </p>
   <p>
   </p>
   <p>
    II. Duchovné vzdelanie a zdokonalenie ti však tvoji rodičia nemôžu dať sami, hoci si to
         aj túžobne želajú. Preto sa spoliehajú na ďalšie vedenie tvojich učiteľov, od ktorých
         očakávajú, že prebudia v tvojom vnútri klík duchovného života, že ho budú pestovať a podľa
         svojho najlepšieho náhľadu postupne mu dajú tak dozrieť, aby časom priniesol bohaté ovocie
         nielen na ich radosť, ale aj na prospech a zvelebenie človečenstva. Ak má ľudský duch
         zvíťaziť nad surovosťou, nevedomosťou, bahnom materiálneho bytia, potrebuje sa vždy a
         neprestajne omladzovať, potrebuje čerstvé, elastické sily a nové, neopotrebované pružiny.
         Učiteľ je tu práve na to, aby v mládeži zveľaďoval tieto omladzujúce sa sily a tieto
         čerstvé pružiny budúceho duchovného života a uvádzal ich potom čiastočne do vedy a umenia a
         čiastočne do praktického života. Učiteľ sa trápi s vami, má trpezlivosť s vašimi
         nedostatkami, mnoho ráz žne od vás nevďak, pasuje sa s vašou nevedomosťou, primeriava
         doterajšie vaše výkony k tomu, čo vám ešte chýba. On si dáva námahu vžiť sa do vášho
         života, vašej chápavosti a vašich spôsobov, zapodieva sa maličkosťami, ktoré sám už
         prekonal, keď bol vo vašom veku, a vždy sa díva na vás nielen milujúcimi očami ako otec,
         ale aj pozoruje vo vás každé zvláštne nadanie k tomu alebo onému životnému smeru. Chce vo
         vás driemajúce iskry duchovného života upraviť na príslušnú cestu, aby mohol z vás vytvoriť
         solídne stĺpy, na ktorých by časom mohli spočinúť veda, umenie a mravný poriadok sveta. A
         čo mu za to dáte? Nič, celkom nič, pretože nič nemáte.
   </p>
   <p>
   </p>
   <p>
    No mohli ste aj tu povedať: „A čím sa ja mám odvďačiť svojmu učiteľovi? Jeho životným
         povolaním je predsa vychovávať mládež, a teda aj mňa.“ Keby však toto tvrdenie aj bolo
         odôvodnené, pýtajte sa len, či na učiteľa a jeho výkony môžete mať také prirodzené nároky
         ako na svojich rodičov. Učiteľ vám je vlastne cudzí, predtým vás sotva poznal a
         pravdepodobne vás viac neuvidí, len čo opustíte túto školu, takže mu vlastne nezáleží mnoho
         na vašej osobe. Záleží však veľmi mnoho na tom, čo chce z vás utvoriť, a to práve tak, ako
         je umelcovi vedľajšou vecou kov, hlina, farba, tón, pretože vždy očakáva s túžbou a
         úzkosťou zakončenie a výsledok svojej umeleckej námahy. Očakáva, že sa jeho rukou
         opracovaný materiál pretvorí na novú, predtým tu vôbec neexistujúcu formu. Mladý môj
         priateľ, tak si aj tvoj učiteľ želal vidieť v tebe ovocie svojej námahy, lebo ono a len ono
         mu môže obstarať nejaké zadosťučinenie za jeho namáhavú starostlivosť. Preukáž sa teda a
         predlož ovocie, ktoré požaduje snaživý pracovník, tvoj učiteľ, za svoju námahu! Pravda,
         keby si to bol schopný urobiť! No keď ti je to nemožné a keď o tomto ovocí bude môcť až
         časom vydať svedectvo teraz ešte veľmi vzdialená budúcnosť, a pretože sa teraz ničím
         nemôžeš odvďačiť svojim učiteľom za ich námahu a za ich
    <span class="emphasis">
     <em>
      tebe
     </em>
    </span>
    preukázané dobrodenia, tak im buď aspoň vďačný.
   </p>
   <p>
    — — — — —
   </p>
   <p>
    Napokon by každý z vás mohol ešte to tvrdiť: „Bude dosť času byť vďačným k rodičom, až
         sa vrátim do ich domu. Môžem odplatiť námahy svojich učiteľov tým, že keď raz dospejem,
         dokážem sa ako zdatný člen ľudskej spoločnosti a Všemohúcemu potom venujem svoju úctu.“ No
         na to ti ja privolávam: Keď sa vrátiš domov, budeš chcieť mať len pôžitok; tvoja budúca
         výkonnosť je ešte stále problematická a za dobrodenia, ktoré ti boh poskytol, máš predsa
         dosť príčin každého dňa a pri každom dychu znova a znova ďakovať. Práve preto ta ešte raz
         napomínam: Buď
    <span class="emphasis">
     <em>
      teraz
     </em>
    </span>
    vďačný rodičom, rozpomínaj sa
    <span class="emphasis">
     <em>
      teraz
     </em>
    </span>
    priateľsky na učiteľov a skloň
    <span class="emphasis">
     <em>
      teraz
     </em>
    </span>
    svoje kolená pred bohom.
   </p>
   <p>
    Keď to urobíš, dobre zakľúčiš školský rok.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578269">
       </a>
       Tešín 1. októbra 1864
      </h2>
     </div>
    </div>
   </div>
   <p>
   </p>
   <p>
    Moji mladí priatelia!
   </p>
   <p>
   </p>
   <p>
    Začiatkom nového školského roku ste sa zhromaždili tu, v tejto slávnostnej hodine preto,
         aby ste si vypočuli, čo má byť úlohou celého jedného roku vášho života. Niektorí z vás sa
         pritom spoliehajú jedine na svoje tušenie a dávajú sa strhávať slávnostným charakterom
         tejto chvíle. Iní zas, u ktorých je súdnosť už akosi posilnená a ktorí už viac rokov
         strávili na gymnáziu, očakávajú, ako možno predvídať, odôvodnené poučenie o tom, prečo je
         spôsob ich výchovy a výučby upravený práve tak a nie inak, než aký je. V tejto chvíli vám
         chcem v krátkych slovách podať niekoľko pokynov o
    <span class="emphasis">
     <em>
      gymnaziálnom štúdiu
     </em>
    </span>
    všeobecne, aby ste nejako mohli poznať jeho hodnotu a význam, a to sčiastky tušením a
         sčiastky posúdením.
   </p>
   <p>
    Zvláštnosťou gymnaziálneho štúdia je, že sa stará duchovné sily iba všeobecne vychovávať
         a posilňovať, bez zreteľa na určité životné povolanie, a po druhé v tom, že má na to aj
         špeciálne prostriedky, ktoré sú neznáme takzvanému reálnemu štúdiu.
   </p>
   <p>
    Gymnaziálne štúdium vychováva teda človeka všeobecne, bez zreteľa na určité životné
         povolanie. Vychádza pritom zo zásady: Čo chce človek mať, a čo nezdedil, to si musí
    <span class="emphasis">
     <em>
      sám
     </em>
    </span>
    nadobudnúť. Aby však časom mohol to získať, čo sám nezdedil,
         musí byť predovšetkým dostatočne zdatný a silný. Musí sa z ničoho až natoľko pozdvihnúť,
         aby bol schopný sám po tom siahnuť, čo mu nemohli dať ani rodičia ani narodenie, a to podľa
         nadania a okolností, v ktorých žije. Toto osobné zmocnenie a všestranná zdatnosť musí byť
         získaná predovšetkým výchovou, aby potom človek v najrôznejších životných okolnostiach
         mohol zaujať životný smer primeraný svojmu nadaniu. Ide o to, aby si mohol sám zvoliť také
         miesto v ľudskej spoločnosti, na aké sa zdá byť predurčený podľa svojho individuálneho
         uspôsobenia, lebo:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Hic natus ad arva, hic castrensibus utilis armis
      </em>
     </span>
     <br/>
     <span class="emphasis">
      <em>
       semina naturae sequitur quisque suae.
      </em>
     </span>
     <br/>
    </p>
   </div>
   <p>
    <sup>
     [
     <a class="footnote" href="#ftn.id2578393" name="id2578393">
      3
     </a>
     ]
    </sup>
   </p>
   <p>
   </p>
   <p>
    Najväčšou mocou človeka a semenom jeho samostatnosti je hľadať vo svojej pôvodnej
         bezmocnosti. Zatiaľ totiž, čo sú medze, v ktorých sa pohybuje vonkajšia príroda, vopred
         určené zákonmi v samej prírode a od nich sa nemožno odchýliť — človek si najprv samostatne
         vytvára svoj vlastný svet a až potom musí pomýšľať, aby si sám vyhľadal prostriedky, ktoré
         sú mu potrebné na dosiahnutie jeho špecifického bytia, totiž ľudskosti. Špecificky ľudské,
         to znamená duch a jeho kaleidoskopické spôsoby javov sú síce čiastočne práve tak podmienené
         prírodnými zákonmi, ale na druhej strane je duch nezávislý od jednotlivcov a ich činnosti:
         je on zároveň produkt aj výsledok ich vlastných námah. Keď si teda človek podrobí a zvládne
         vonkajšiu prírodu a stáva sa jej pánom, je to jeho vlastný čin, je on tým, čím chce byť
         podľa svojho pôvodu, a keď ovláda aj sám seba, je to dielo, takže, sit venia verbo,
    <sup>
     [
     <a class="footnote" href="#ftn.id2578441" name="id2578441">
      4
     </a>
     ]
    </sup>
    človek utvára seba samého.
   </p>
   <p>
    Preto je teda taká dôležitá aj výchova, keďže jej úlohou nie je nič iné, ako u každého
         výchovu požívajúceho jednotlivca, vo veku, keď je jeho povaha najohybnejšia, po odstránení
         stavu bezmocnosti a bezbrannosti jeho sily zmocňovať, zhromažďovať a postupne dvíhať podľa
         určitého plánu. Výchova má tie sily chrániť pred každým vonkajším vplyvom, aby sa potom
         človek, ale len podľa svojej náklonnosti a z vlastného presvedčenia, mohol venovať takému
         životnému zameraniu, ktoré najlepšie zodpovedá jeho prirodzeným vlohám a náklonnostiam.
   </p>
   <p>
    Len keď sa docielilo toto všeobecné zmocnenie ducha, ktoré možno dosiahnuť výchovou
         zakladajúcou sa na pravidlách, môže človek, opierajúc sa o vlastný úsudok, o svoju povahu,
         náklonnosti a schopnosti, samostatne skúšať a určovať, ako aj patrične uvážiť, čo zodpovedá
         jeho povahe a čo jej odporuje, quid valeant humeri, quid ferre recusent.
    <sup>
     [
     <a class="footnote" href="#ftn.id2578477" name="id2578477">
      5
     </a>
     ]
    </sup>
    Až potom je schopný poznať, že musí to nezdedené, totiž humanitu, statočnosť,
         mravnosť, nábožnosť, umenie a vedu atď., získať vlastnými snahami, ak chce byť raz
         samostatným a nechce sa stať len hodinovým strojom, ktorý možno používať len vtedy, keď sa
         natiahne, aby nasledoval určité pravidlá, čo mu predpísal niekto iný. Až potom sa môže
         pustiť do boja s vonkajšou prírodou, ba dokonca aj sám so sebou a môže obstáť v tom boji
         čestne a s úspechom.
   </p>
   <p>
    Všeobecná povaha gymnaziálneho štúdia kladie teda pred človeka taký cieľ, že on nie je
         schopný, sám so sebou voľne nakladajúc, k samostatnosti dospieť v tej miere, aby
         nepredpojate a bez predsudkov samostatne mohol rozhodovať sám o sebe aj o svojej
         budúcnosti.
   </p>
   <p>
    Moji mladí priatelia, slovo a reč nie je nič iné ako výraz a forma, v ktorej sa
         myšlienka, znalosť navonok vyjadruje a ako taká sa osvedčuje, dokazuje a vyjavuje. Keď
         mladík dosiahol tento stupeň dospelosti, na ktorom je schopný o sebe a svojej budúcnosti
         samostatne rozhodovať, musí na to pamätať, že si nezbiera len znalosti, ale že ony budú
         náležite usporiadané a že vyžadujú aj správny, určitý, dôkladný, nedvojzmyselný a jasný
         výraz. Nakoniec nepomáha veľa ani verná pamäť a zásoba mnohých vedomostí, ak sú
         neusporiadané, ak sú pomiešané a nie sú náležite vyjadrené. Forma dat esse rei,
    <sup>
     [
     <a class="footnote" href="#ftn.id2578536" name="id2578536">
      6
     </a>
     ]
    </sup>
    ona svedčí o tom, že človek vskutku si je vedomý toho, čo treba poznať a čo
         vedieť. Reč je nositeľ a zrkadlo myšlienky.
   </p>
   <p>
    Ono na to by sa dalo povedať: Dobre — tomu cieľu slúži každý jazyk, ako taký je už sám
         osebe umelecké dielo, ktoré pud ľudského ducha už v jeho prvotnom stave, v jeho
         predhistorickom čase bez každej reflexie a bez akéhokoľvek vedeckého aparátu tak vzdelal,
         že pre jazyk určené pravidlá majú na sebe pečať najväčšej dôslednosti a matematickej
         presnosti. Z toho možno odvodzovať, že v terajších časoch by sa bolo možné uspokojiť s tým,
         keby sa za podklad nevyhnutne potrebného jazykového štúdia použili materinské reči.
   </p>
   <p>
    Kým sa k tomuto náhľadu priznávajú stredné školy s inakšími pomenovaniami, gymnázium tu
         sleduje svoju vlastnú cestu. Ono totiž má za základ rečového štúdia staré jazyky.
   </p>
   <p>
    Nakoľko je rečové štúdium všeobecne potrebné pre ľudské vzdelanie, možno tvrdiť, že
         staré jazyky treba pokladať za skúšobný kameň pre novšie jazyky. Pretože je nielen ich
         ďalší rozvoj už ukončený, nielen preto, že k nim nemožno už ani dodať, ani odobrať čo len
         litierku, ale pretože ich slovná skladba, organizmus a ich celá štruktúra je tak uchovaná,
         že slúži za svedka času, v ktorom človek len to a v takej forme hovoril,
    <span class="emphasis">
     <em>
      čo
     </em>
    </span>
    a
    <span class="emphasis">
     <em>
      ako
     </em>
    </span>
    práve aj myslel.
   </p>
   <p>
    Staré jazyky sú v sebe uzavretý celok a práve preto, že na nich viac už nič nemožno
         meniť, sú ony najbezpečnejším prostriedkom na kritické rozoznávanie každej reči, na
         poznanie jej krásy, výrazu a umenia väzby.
   </p>
   <p>
    Odhliadnuc však od akéhokoľvek nadŕžania, ktoré sa všeobecne poskytuje štúdiu rečí, sú
         staré jazyky veľmi vhodný prostriedok, napomáhajúci výchovu, lebo ich dôsledné, stále a
         vážne štúdium, bez čoho sa ich vôbec nemožno naučiť, musí nevyhnutne viesť k rozumovej
         zrelosti a tým aj k samostatnosti, tríbeniu a posilňovaniu ľudského ducha.
   </p>
   <p>
    Čo sa naučíte s vážnou usilovnosťou, to nikdy neodvrhnete. Vážnosť tejto usilovnosti je
         však nikde nie taká potrebná ako práve pri učení sa týmto jazykom, pretože v nich prichádza
         tak mnoho odtienkov, tak mnoho obratov vo výrazoch, že sa musí prihliadať aj na najmenší z
         nich. Tu nič neplatí ilúzia, tu prestáva hračka obrazotvornosti, lebo matematická presnosť
         pri používaní rečového vyjadrenia, pred tisícročím presne ustáleného, nepripúšťa žiadnu
         hru, nijaké obľúbené trkotanie, žiadne modulovanie a nedovoľuje ani žiadnu pomíňajúcu
         zábavu.
   </p>
   <p>
    Preto táto vážnosť, ktorá je taká veľmi potrebná často dokonca aj pri maličkých
         výrazových rozdieloch, bystrí rozum, takže si navyká skrze trvalé a stále filologické
         štúdium na vedenie a zhromažďovanie duchovných síl, potom však aj na vážne bádania, na
         umenie, ktoré je omnoho dôležitejšie než získavanie znalostí, a ktoré je najbližším cieľom
         štúdia.
   </p>
   <p>
    Preto je na gymnáziách teraz také závažné učiť sa starým jazykom; preto je ono
         pedagogicky také dôležité; preto sa venuje temer polovica vašich vyučovacích hodín týmto
         jazykom. Preto je tak ťažko predstaviť sa niektorému učencovi, ktorému by tieto reči neboli
         známe.
   </p>
   <p>
    Stanete sa samostatnými a váš duch bude dospievať, a to tak, aby ste už mali schopnosť
         sami sa viesť, keď raz zanecháte gymnaziálne štúdium. Aby ste si totiž sami vedeli vyvoliť
         životné povolanie primerané vašim silám a schopnostiam, a mohli bezpečne a s rozhodnosťou
         siahnuť po tom, čo ste nemohli zdediť.
   </p>
   <p>
    Toto gymnázium sa bude aj v tomto školskom roku starať o postupný rozvoj vášho ducha.
         Bude však aj na to dbať a hlavne prostredníctvom učenia sa starým jazykom na vás tak
         pôsobiť, aby vaše štúdium nebolo žiadne hranie sa, nijaká život prekysľujúca zábava, ale
         opravdová vážnosť.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578393" name="ftn.id2578393">
        3
       </a>
       ]
      </sup>
      (lat.) Tento sa narodil pre roľu, tento je súci pre tábor a zbrane, každý
               nasleduje semená svojej prirodzenosti.
     </p>
    </div>
    <div class="footnote">
     <p>
      <sup>
       [
       <a class="para" href="#id2578441" name="ftn.id2578441">
        4
       </a>
       ]
      </sup>
      (lat.) Prosím odpustiť ten výraz.
     </p>
    </div>
    <div class="footnote">
     <p>
      <sup>
       [
       <a class="para" href="#id2578477" name="ftn.id2578477">
        5
       </a>
       ]
      </sup>
      (lat.) Čo z takých pliec, ktoré by sa zdráhali niesť.
     </p>
    </div>
    <div class="footnote">
     <p>
      <sup>
       [
       <a class="para" href="#id2578536" name="ftn.id2578536">
        6
       </a>
       ]
      </sup>
      (lat.) Tvar je podstata diela.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578702">
       </a>
       Tešín 29. júla 1865
      </h2>
     </div>
    </div>
   </div>
   <p>
   </p>
   <p>
   </p>
   <p>
    Raduj sa, mládenec, vo svojej mladosti, lebo môžu prísť také dni, o ktorých povieš:
         Nemám v nich žiadneho zaľúbenia. — Milovaná mládež, privolávam ti tieto slová jedného
         starovekého mudrca, pretože nemyslím natoľko na túto školu, ani nie na nás, tvojich
         učiteľov, ale jedine len na teba. Posledný raz v tomto školskom roku si sa zhromaždila pred
         nami. Že si sem prišla, je svedectvom toho, že sa chceš rozlúčiť s nami, a to niektorí z
         vás na celý čas svojho života a iní aspoň na čas dlhých dvoch mesiacov. Nuž a raduješ sa,
         pretože budeš oslobodená spod tých rúk, ktoré ťa na tejto škole viazali cez celý rok.
   </p>
   <p>
    Milovaná mládež, my ti dožičíme túto radosť, lebo je ona prirodzená, nevinná a čistá.
         Pokoj, ktorý budeš mať cez prázdniny, je len prechodom k zvýšenej činnosti a k ešte
         namáhavejšej práci. A verte mi, moji priatelia, krásne roky vášho rozkvetu zmiznú tak
         rýchlo ani obraz vo sne, takže zanechajú stopu iba v rozpomienke. Kto by vám preto
         zazlieval, že ste inštinktívne na to pobádaní a že si želáte podľa možnosti zhromaždiť čím
         viac podobných rozpomienok zo svojej mladosti, aby ony boli schopné zahriať vám raz srdce a
         osviežiť vašu myseľ.
   </p>
   <p>
    Milovaná mládež, keď raz dosiahneš svoj mužný vek, vtedy uvidíš, že je život omnoho
         vážnejší, než aby ti mohol poskytnúť toľko radovánok, ako ti to spôsobila mladosť. Za mladi
         človek vidí všetko v ružových farbách, zrastá to s jeho srdcom, takže si myslí, že všetko
         vo svete sa hýbe ako úder pulzu, a to všetko, na čo sa len pozrie, čo podnikne a za čo sa
         oduševní. Tak vidíme, keď sa v mladosti radostne vydáme na cestu, všade okolo seba samú
         veselosť na zástavkami vyzdobenej lodičke a putujeme v ústrety svojmu životnému cieľu.
         Čerstvý vietor napína plachty a rozliehajú sa veselé spevy. Čím viac sa však blížime k
         pobrežiu skutočného života, tým viac nahliadame, že nežijeme len pre seba, ale zároveň aj
         pre iných ľudí, že musíme tak často odhliadnuť od svojej osoby a vziať na seba také
         povinnosti, ktoré centovou váhou tlačia plecia ľudí.
   </p>
   <p>
    Milovaná mládež, zostaň len bezstarostnou, veď aj bez tvojho pričinenia príde čas, keď
         aj ty nebudeš už môcť viac žiť len svojej zábave a svojej vlastnej výchove. Aj ty budeš
         prinútená starať sa o seba a o svoj domáci kozub. Aj ty budeš nútená obetovať všeličo také,
         čo ti je milé, a postrádať všeličo také, po čom túži tvoja duša. Pridružia sa k tomu ešte
         starosti, ktoré teraz sotva podľa mena poznáš, a starosť je veru zlý hosť rovnako v
         chalupách žobrákov, ako aj v palácoch najvznešenejších mocipánov. Od teba sa ďalej bude
         požadovať omnoho namáhavejšia činnosť v súkromnom i vo verejnom živote. Ty totiž, sotva
         budeš sama so sebou hotová, musíš sa chopiť určitého životného povolania a v ňom si musíš
         dôsledne počínať. Napokon si povolaná stať sa raz aj nositeľom mravného svetového poriadku,
         byť ochrancom pravdy, a to tak na náboženskom, ako aj na vedeckom poli a reprezentovať
         súčasne štátny aj sociálny život, takže sa od teba bude už očakávať a požadovať dôslednosť
         a zdatný charakter. Budeš zastávať princípy a bojovať za ne, budeš musieť zápasiť aj za
         také záujmy, ktoré ti neprinesú žiaden osobný prospech, ba často ti budú na škodu.
   </p>
   <p>
    Ak sa však potom budú ľudia tvojich síl tak mnohonásobne dovolávať, je možné, že na
         tvojom líci a v tvojom srdci bude veselosť veľmi vzácnym hosťom.
   </p>
   <p>
    Milovaná mládež, celkom som o tom presvedčený, že ti v tejto hodine nemôžem povedať na
         rozlúčku nijaké priateľskejšie slová, než som ti ich už povedal: Raduj sa, ó mládenec, vo
         svojej mladosti, lebo môžu prísť dni, o ktorých ty sám povieš: nemám vo vás žiadneho
         zaľúbenia. Nech sa tvoje srdce veselí v radosti, ale buď presvedčený, že raz zo všetkého
         toho budeš musieť počet vydávať.
   </p>
   <p>
    A tak teraz maj sa dobre! Rozpomínaj sa na svojich učiteľov a na túto školu a nakoniec
         ďakuj bohu za silu, ktorú ti dal aj v tomto školskom roku, za zdravie a za tie cesty, po
         ktorých ťa viedol svojou dobrotivou a milostivou rukou.
   </p>
   <p>
    — — — — —
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578877">
       </a>
       Tešín 2. októbra 1865
      </h2>
     </div>
    </div>
   </div>
   <p>
   </p>
   <p>
   </p>
   <p>
    Učiteľská práca — Sizyfova práca.
   </p>
   <p>
   </p>
   <p>
    Sotva učiteľ priviedol svojich žiakov na istú výšku vzdelania a mravnosti, zmiznú spod
         jeho rúk a on musí znova tam začínať, kde už predtým bol začal tú istú prácu.
   </p>
   <p>
    Je tomu tak aj v tejto chvíli, keď sa znova zhromažďujete na tomto gymnáziu. Ako pred
         rokom, tak aj teraz je úlohou vašich učiteľov sčiastky prebúdzať vo vás zmysel pre niečo a
         dať vašej vôli určitý smer, sčiastky však vás aj viesť po cestách, ktoré vám už prv boli
         vyznačené.
   </p>
   <p>
    Perióda života, do ktorej prichádzate, je periódou znovuzrodenia, čo sa skladá z toho že
         si vyzúvate detské topánočky a že vás my vychovávame v mužov. K tomu vás musia pridržiavať
         vaši učitelia, a to veľmi často aj proti vašej vôli, lebo keď chce dieťa chodiť, tak ho
         opatrovkyňa musí vodiť a keď nevedomý chce niečo rozumieť, tak ho múdry musí vyučovať. Ak
         sa teda raz vy sami chcete stať mužmi, tak musíte teraz dôverovať tým a podrobiť sa vedeniu
         tých, ktorí sú povolaní starať sa svojim didaktickým a pedagogickým taktom o vaše budúce
         blaho. Vy ste boli a ste už od svojho narodenia objektom najtúžobnejších nádejí, ba až
         nesmelého a úzkostlive sa zväčšujúceho strachu vašich otcov. Nuž a nemohlo by toto otcovské
         právo teraz aj žalovať na vás, ak by tento strach a táto nádej mali byť príčinou toho, že
         by vaše činy boli pod ustavičným dozorom a vedením vašich učiteľov?
   </p>
   <p>
    Vôľa vašich rodičov to bola, ktorá vás sem vyslala a vašou povinnosťou je tak sa jej
         podrobiť, ako sa aj zhromaždiť pod perute vašich učiteľov.
   </p>
   <p>
    Zhromaždite sa teraz okolo svojich učiteľov a nezabúdajte pritom, že keď sa oni ukážu
         prísnymi alebo zhovievavými, vždy budú mať na zreteli len vaše budúce blaho.
   </p>
   <p>
    Učitelia sa budú predovšetkým o to snažiť, aby prestala každá nepravidelnosť vo vašom
         učení, pretože by mohla byť nepriaznivá pre vášho ducha aj srdce. Oni budú tak pokračovať
         pri prebúdzaní vašich duchovných síl, menovite pri výučbe, aby ste vy sami spoznali svoje
         nedostatky, potreby, vlastnú nevedomosť a ťažkosti, ktoré vám prekážajú pri snahe o vedecké
         vzdelanie. Vaši učitelia sú dokonale presvedčení o tom, že umenie vychovávať znamená budiť
         v ľuďoch duchovné potreby a poznanie duchovného nedostatku. Veď keď je to poznanie už raz
         tu, tak sa, ó mladík, už začalo s prácou o tvoj budúci pokoj. Musíš preto, už či chceš
         alebo nechceš, aj ďalej sa snažiť a len vtedy, keď je už uspokojené všetko, čo si predtým
         spoznal ako nedostatok a potrebu, opravdove pocítiš, že ti ešte mnoho iného chýba a že aj v
         tom trpíš nedostatkom. To ťa však celkom iste bude podnecovať, pobádať a povzbudzovať k
         ďalšej snahe o zvýšené uspokojenie, a to stále a stále, bez oddychu a bez odpočinku.
   </p>
   <p>
    Preto je druhou úlohou učiteľovou, aby žiakov zverených svojej opatere pridržiaval pri
         neprestajnej a ustavičnej práci. Aj vy ste preto prišli na toto gymnázium, aby ste zobuli
         detské topánky a boli vychovaní v mužov. To však možno dosiahnuť len úsilnou prácou, ktorá
         pracujúcemu dodáva silu a odvahu, aby svojmu panstvu podrobil veci, čo sa nachádzajú okolo
         neho. Musíte už skončiť so zábavkou a budete nútení vážne sa zaoberať predmetmi svojho
         zamestnania, lebo hračka bude už čoskoro odhodená, zatiaľ čo plody práce vám zostanú. Ak by
         ste sa teda aj vedy chceli učiť len hravo, nebola by žiadna záruka, že by ste ich zase
         neodhodili ako hračku.
   </p>
   <p>
    Pripúšťam, že sa možno aj častejšie posťažujete na to, že vás my občas tak trochu
         posužujeme prácou. No takéto súženia udržujú ducha disciplíny a zvyk podriadenosti.
         Premáhanie prekážok stavajúcich sa do cesty je však v mladosti skôr kratochvíľou ako
         skutočným súžením. Vynasnažte sa získať šaty zo zlata, aby ste uchvátili z nich aspoň jeden
         rožtek.
   </p>
   <p>
    Po tretie sme presvedčení, že nikto tak ochotne neposlúcha príkaz opravdivej povinnosti,
         ako keď je oslobodený od povinnosti poslúchať na spôsob otroka. No to už sami musíte
         vedieť, že sa ľudia vo vašom veku veľmi často musia donucovať, pretože sa pri vás
         najčastejšie osvedčuje výrok: Sua quemque trahit voluptas.
    <sup>
     [
     <a class="footnote" href="#ftn.id2579063" name="id2579063">
      7
     </a>
     ]
    </sup>
    Budeme vás teda aj donucovať, ak to musí byť, aby sa vám vedecké a mravné
         snaženie stalo obyčajou a nevyhnutnosťou. Totiž zvyk, povinnosť a nevyhnutnosť napokon
         zmierujú človeka s každou vecou a posledná, ktorá poučí muža a kvôli ktorej vy musíte rásť,
         je múdrosť. Ak však nebudete aj popri trochu častejšom donucovaní poslúchať, ale budete aj
         naďalej chcieť uskutočňovať len svoju vôľu, budeme vás trestať, lebo dobre vieme, že trest
         nie je ničím pre toho, ktorý si ho nikdy nechce zaslúžiť.
   </p>
   <p>
    Myslím, že vo vašom veku a pri vašom vzťahu k svojim učiteľom nie je potrebné
         pridržiavať sa zásady: Qui nescit dissimulare, nescit regnare.
    <sup>
     [
     <a class="footnote" href="#ftn.id2579090" name="id2579090">
      8
     </a>
     ]
    </sup>
    Práve preto som sa aj pokúsil jednoduchými, prostými slovami predstaviť vám, čo
         vás tu očakáva v nastávajúcom školskom roku. Ak by som mal ešte ďalej pokračovať vo svojom
         jednoduchom príhovore, tak vám len toľko poviem, že všetko to predpisujú zákony, ktoré
         zaväzujú nielen vás, ale aj vašich učiteľov a vám ich presné zachovávanie ukladajú tie
         zákony za nevyhnutnú povinnosť. A práve dnes sa vám prečítajú tieto zákony ako budúce
         smernice pre celé vaše správanie sa.
   </p>
   <p>
    — — — — —
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579063" name="ftn.id2579063">
        7
       </a>
       ]
      </sup>
      (lat.) Každého strhujú jeho záľuby.
     </p>
    </div>
    <div class="footnote">
     <p>
      <sup>
       [
       <a class="para" href="#id2579090" name="ftn.id2579090">
        8
       </a>
       ]
      </sup>
      (lat.) Kto sa nevie zatajovať, nevie ani panovať.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579117">
       </a>
       7. júla 1866
      </h2>
     </div>
    </div>
   </div>
   <p>
   </p>
   <p>
   </p>
   <p>
    Milovaná mládež!
   </p>
   <p>
   </p>
   <p>
    Záujem celého školského roku sa koncentruje v tomto dni, takže ho môžete porovnať so
         zapadajúcim slnkom. Pritom usilovný pracovník ďakuje bohu za poskytnuté sily, čo boli
         potrebné pre jeho prácu, rozpomína sa na tých, ktorí podporovali jeho dennú prácu, a
         naposledy zamýšľa sa nad svojou dennou činnosťou a uvažuje, čo v tom čase urobil a čo si
         dovolil, ako aj čo mu bolo pri práci dožičené.
   </p>
   <p>
    Tak aj vy, ktorí ste cez celý školský rok pracovali, budete ďakovať bohu na konci
         školského roku, že vás udržoval a ochraňoval. Viem totiž, že náboženský zmysel, ktorý ste
         si priniesli na túto školu z nízkych chalúpok svojich rodičov, ako aj z ich okrášlených
         domov, živil sa vo vašej hrudi aj v tomto školskom roku.
   </p>
   <p>
    Rozpomenúť sa však máte aj na svojich učiteľov, ktorí síce neboli vašimi
         spolupracovníkmi, ale skôr vašimi vodcami a vedúcimi v tomto školskom roku. Milá mládež,
         oni sa usilovali previesť na teba to najšľachetnejšie, čo majú, totiž svojho ducha,
         zmýšľanie, vedomosti a snažili sa aj pripraviť podklad pre tvoj budúci zdatný charakter.
         Precítite to už aj v týchto svojich rokoch, že znalosť je matkou duchovnej sily. Vaši
         učitelia nebáli sa pritom, že Horácov výrok „Tubicen didicet prius extimuitque magistrum“
    <sup>
     [
     <a class="footnote" href="#ftn.id2579176" name="id2579176">
      9
     </a>
     ]
    </sup>
    mohol by vás priviesť do akýchkoľvek rozpakov, lebo sa nad svojimi pokrokmi
         môžete len radovať a žiarliť na ne nikdy nebudete. Vy to predsa dobre viete, že duchovná
         strava, ktorú dostáva od nás niekto iný, nikdy nevychádza nazmar. Lebo keď sa tým niekto
         iný posilňuje a sýti, zároveň sa tým napomáha a rozmnožuje aj naša vlastná česť a naše
         dobré meno.
   </p>
   <p>
    Vaši učitelia sa neostýchali často vás aj donucovať, a to pokiaľ sa týka nielen učenia,
         ale aj vášho správania sa, dobre vediac, že donútenie má veľký význam vo vašich rokoch.
         Mohli by ste síce myslieť, že pri jeho použití je spravodlivosť vašich predstavených
         ukrutnosťou a zas ich láskavosť rozmarom. Je to už tak vo svete, že poslúchajúci často
         nemajú radi tých, čo majú vážnosť a moc, a že tí, povinnosťou ktorých je poslúchať, skoro
         nikdy nie sú naklonení tým, ktorí ako bezprostrednou mocou vystrojení často sú donútení
         pridŕžať ich, aby obmedzili svoje rozmary a náklonnosti.
   </p>
   <p>
    No a keď sme aj boli nútení často upotrebiť proti vám svoju vážnosť, aby sme mohli
         dosiahnuť cieľ, ktorého sme sa domáhali pri výučbe a vašom vychovávaní, správne sme sa
         domnievali, že mládež bude tým spupnejšia, čím viac sa jej bude povoľovať.
   </p>
   <p>
    Správali sme sa pritom podľa zásady:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Principiis obsta sero medicina paratur
      </em>
     </span>
     <br/>
     <span class="emphasis">
      <em>
       si morbus per longas invaluere moras
      </em>
     </span>
     <br/>
    </p>
   </div>
   <p>
    <sup>
     [
     <a class="footnote" href="#ftn.id2579261" name="id2579261">
      10
     </a>
     ]
    </sup>
   </p>
   <p>
   </p>
   <p>
    a tak sme mali na zreteli určite len vaše blaho, a verím, že sme vám pritom vedeli síce
         spôsobiť domnelé rany vo váš prospech, ale sme ich vedeli aj vyliečiť.
   </p>
   <p>
    Milovaná mládež, v tomto školskom roku pozdvihni ešte posledný raz svoje srdce a svoje
         oči k svojim dobrým učiteľom a poďakuj sa im teplým tlkotom srdca a nežným pohľadom
         vďačného syna za ich otcovskú starostlivosť, ktorú ti prejavovali v tomto školskom roku.
   </p>
   <p>
    Naposledy máte dnešného dňa vrhnúť ešte pohľad na svoju vlastnú činnosť a na svoje
         konania. Viete však najlepšie sami, ako sa každý z vás snažil a tým si zaslúžil pochvalu
         svojich predstavených, alebo akým spôsobom sa vedel vytiahnuť spod ich kárania. Chcem vám
         práve preto teraz len tak vo všeobecnosti oznámiť, ako práve títo vaši predstavení ocenili
         a posúdili všetky vaše konania koncom tohto školského roku.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579176" name="ftn.id2579176">
        9
       </a>
       ]
      </sup>
      (lat.) Trubač sa najprv naučil a potom so strachom očakával učiteľa.
     </p>
    </div>
    <div class="footnote">
     <p>
      <sup>
       [
       <a class="para" href="#id2579261" name="ftn.id2579261">
        10
       </a>
       ]
      </sup>
      (lat.) Klaď prekážky v zárodku, neskoro je pripravovať liek, keď zlo zmohutnelo
               dlhým časom.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579316">
       </a>
       1. októbra 1866
      </h2>
     </div>
    </div>
   </div>
   <p>
   </p>
   <p>
   </p>
   <p>
    Milovaná mládež!
   </p>
   <p>
   </p>
   <p>
    Nič nového pod slnkom. Stará, všetko ovládajúca matka príroda necháva stáročia povstávať
         a neskoršie ich zase necháva klesať do hrobu. Ona ich však zase oživuje svojou všetko
         oživujúcou a všetko zmocňujúcou silou a necháva ich, ako aj všetko, čo ony so sebou
         prinášajú, zjavovať sa omladené v novej okrase, medzitým čo ich podľa svojich zákonov
         pretvára vo svieže podoby.
   </p>
   <p>
    Časy sa nezadržateľne vpred valia a vždy privádzajú najavo tie isté, aj keď omladené
         javy, zatiaľ čo podstata, podmieňujúca tieto
    <span class="emphasis">
     <em>
      určité
     </em>
    </span>
    spôsoby javov,
         zostáva vždy jedna a tá istá.
   </p>
   <p>
    Toto platí z jednej strany aj o duchovnej podstate ľudí, lebo aj ona je podrobená tým
         istým zákonom ako ostatné stvorenstvo. No jednako líši sa táto podstata od bezduchých javov
         sveta tým, že ony aj počas svojho omladenia, ako aj potom, aj keď sa ich pri ich rozklade
         nestráca ani jediný atóm, spejú len k individuálnemu, k ojedinelému a k takému, ktoré môže
         produkovať len také exempláre, aké boli tu už prv. Špecifický znak ľudského ducha je však
         kontinuita. Jej podstata je v tom, že raz už existujúce vymoženosti slúžia za podklad
         nových vývojových fáz, a že to, čo tu bolo už predtým, prechádza do nasledujúceho stupňa, a
         to okamžite, stále a ustavične, až pokiaľ sa duch neoslobodí z pút prírody a zo
         služobnosti, v ktorej prv chradol. Duch zvrhuje panstvo prírody, a to nielen aby dosiahol
         svoju samostatnosť, ale aby mohol aj so svetom vstúpiť do voľného pomeru.
   </p>
   <p>
    Len ľudský duch je schopný oslobodiť sa spod moci prírody, nastúpiť svoje vlastné cesty,
         poslúchať svoje
    <span class="emphasis">
     <em>
      vlastné
     </em>
    </span>
    zákony a žiť sám pre seba.
   </p>
   <p>
    A toto je cieľom tisícročia už trvajúceho zápasu ľudskej duše so silami materiálneho
         sveta.
   </p>
   <p>
    Je to síce stará história, ale zostáva vždy novou, ako hovorí básnik, že sa totiž
         mládeži a tu menovite študujúcej, častejšie a najmä pri zahajovaní nového školského roku
         kladú na srdce také ciele, o dosiahnutie ktorých sa mládež má snažiť cez celý svoj život.
   </p>
   <p>
    Mládež je v začiatočnom štádiu prvej čerstvosti a jej výchova nemá žiaden iný zmysel ako
         ten, aby poddajná myseľ človeka bola pripravená na emancipáciu z panstva vonkajšej prírody.
         Má ona totiž, zmocnená a zosilnená, v neskorších rokoch sama zo seba, a nie zvonka,
         vytvárať svoje rozhodnutia, náklonnosti, úsudky o svete a časových pomeroch, a aby tým
         spôsobom dospela k samostatnosti.
   </p>
   <p>
    Je to iste odvážny čin začínať takú veľkú prácu s prázdnymi rukami, lebo to dlho potrvá,
         kým sa náš rozum naučí zvíťaziť nad dojmom vonkajších okolností, a ako často sú naše pocity
         novotou rozjatrovavané a zas návykom otupované. Ale, milá mládež, napriek všetkému tomu sa
         vážne rozhodni v tento deň, že chceš rozriešiť úlohu celého nastávajúceho školského roku a
         napni svoje sily, aby si uchopila všetky prostriedky, ktoré ti môžu poslúžiť na dosiahnutie
         tohto cieľa. Hoci aj jeden jediný školský rok môže byť iba jedným ohnivkom v reťazi mnohých
         vývojových fáz, predsa len si pomysli, že sa harmonický a súvislý celok nemôže tam
         docieliť, kde chýba v rebríku jedna alebo i viac priečok, ktoré nás vedú k dokonalosti a k
         našej samostatnosti.
   </p>
   <p>
    Očakáva sa od teba aj v tomto školskom roku predovšetkým splnenie dvoch povinností: že
         budeš rozumnejšia a že budeš mravnejšia.
   </p>
   <p>
    I. Máš byť rozumnejšia, a ani len nevieš, ako to máš začať. No keď sa ti poradí, že kto
         chce vyjsť na vrchol nejakého rebríka, musí stúpať po ňom od začiatku, na to ty celkom
         jednoducho odpovieš: „Nemám na to žiadnej odvahy, veď ani len to neviem, čo mám podniknúť,
         aby som priložila ruku k dielu a uchopila sa práce, ktorá sa mi pripisuje.“
   </p>
   <p>
    1. Teda tak, milovaná mládež! Práve preto si predsa prišla na túto školu. — Tvoji
         učitelia sú na to povolaní ukázať ti chodník, na ktorý máš vkročiť a po ktorom máš potom
         ísť. Oni budú kuť železo, kým je len horúce, oni ti privolajú: Sapere aude, incipe.
    <sup>
     [
     <a class="footnote" href="#ftn.id2579507" name="id2579507">
      11
     </a>
     ]
    </sup>
    Oni ťa schytia pod pazuchu, dobre uvážiac: Quid valeant humeri, quid ferre recusent.
    <sup>
     [
     <a class="footnote" href="#ftn.id2579518" name="id2579518">
      12
     </a>
     ]
    </sup>
    No a keď aj s úzkostlivým očakávaním, či sa budeš môcť sama zmocniť toho, čo sa
         ti ponúka, prikročíš k práci celého školského roku — lebo si už cez neobvykle dlhé
         prázdniny sčiastky všeličo z toho pozabúdala, čo si sa predtým naučila, alebo si sa toho
         nezmocnila už ani v predošlom školskom roku — tvoji učitelia sa nedajú tým zmiatnuť, ale ti
         poradia: Qui perdidit numerum, incipiat iterum.
    <sup>
     [
     <a class="footnote" href="#ftn.id2579537" name="id2579537">
      13
     </a>
     ]
    </sup>
   </p>
   <p>
    2. Milovaná mládež, per varia fata et multa discrimina rerum
    <sup>
     [
     <a class="footnote" href="#ftn.id2579550" name="id2579550">
      14
     </a>
     ]
    </sup>
    dospeješ na konci školského roku ta, kam môžeš dospieť podľa svojho veku a
         svojich doterajších známostí, predpokladajúc, že sa aj
    <span class="emphasis">
     <em>
      sama
     </em>
    </span>
    pousiluješ
         všetko to zo svojej strany použiť, čo patrí k dosiahnutiu tohto cieľa. Nenechaj nikdy
         nepovšimnutý výrok: Utile doctrinis praebere senilibus aures.
    <sup>
     [
     <a class="footnote" href="#ftn.id2579574" name="id2579574">
      15
     </a>
     ]
    </sup>
    Predsa všetka znalosť sa získava oznamovaním, a to u mŕtvych prostredníctvom
         kníh alebo pohodlne rozhovorom so živými, a tvoji učitelia ti obidvoma spôsobmi
         sprístupňujú všetko to, čo práve potrebuješ. Závisí len od teba, aby si mala z toho úžitok.
   </p>
   <p>
    Aby si to však mohla urobiť, budeš sa predovšetkým pridŕžať predpísanej práce a zvykneš
         si na usporiadanú vytrvanlivosť. Bez práce a bez svojej vlastnej účasti ani samo božstvo
         neurobí s tebou zázrak, pretože dii
    <span class="emphasis">
     <em>
      laboribus
     </em>
    </span>
    omnia vendunt.
    <sup>
     [
     <a class="footnote" href="#ftn.id2579607" name="id2579607">
      16
     </a>
     ]
    </sup>
    Keď slepý človek zázrakom znova získa zrak, padnú z jeho očí šupiny podľa božej
         vôle. Pri slepote rozumu však musí nevedomý zároveň
    <span class="emphasis">
     <em>
      sám
     </em>
    </span>
    zo svojej
         strany prispieť k tomu, aby sa mu otvorili oči, aby znalosť ožila v jeho hrudi a stala sa
         jeho majetkom. Preto: Ora et labora, dabit tibi Deus omnia bona.
    <sup>
     [
     <a class="footnote" href="#ftn.id2579631" name="id2579631">
      17
     </a>
     ]
    </sup>
   </p>
   <p>
    3. Zvláštnou črtou ľudskej povahy je ďalej to, že sa duša najprv pristaví pri predmetoch
         mimo nej ležiacich, samostatne si ich prisvojuje a až potom na tomto vlastným úsilím
         získanom poklade buduje svoj vlastný svet. Preto hor sa, milovaná mládež! Usiluj sa aj ty
         na tejto škole vlastnou námahou, svojou prácou si zadovážiť najprv vedomosti o rečových
         formách a iných veciach, aby si časom opustiť mohla gymnázium dostatočne zdatná a náležite
         vyučená, aby si mohla potom rozlíšiť podstatu od jej javu, tak aby si mohla samostatne
         bádať a
    <span class="emphasis">
     <em>
      sama
     </em>
    </span>
    tvoriť.
   </p>
   <p>
    4. Ale je na to napokon celé množstvo rokov, aby sa mohlo dospieť až sem. No a nielen už
         prednesené, ale ešte aj budúce vyučovanie, a rovnako aj tvoja práca viaže sa len na krátke
         hodiny. Preto je potrebné, aby si náležite využívala na učenie vyhradený čas, aj keď je čo
         najkratší, lebo dobre vieš, že gutta cavat lapidem non vi, sed saepe cadendo.
    <sup>
     [
     <a class="footnote" href="#ftn.id2579682" name="id2579682">
      18
     </a>
     ]
    </sup>
    Alebo: Žiadne mesto nemôže byť naraz vybudované, a veľký zvon nemožno zrazu
         pohnúť. No a predsa gutta — mesto — zvon atď.
   </p>
   <p>
    Každý vývoj, teda aj rozumový, viaže sa na určitý čas a len ten, kto náležite využíva
         svoj čas, je hoden života a je schopný života, lebo qui habet tempus, habet vitam.
    <sup>
     [
     <a class="footnote" href="#ftn.id2579705" name="id2579705">
      19
     </a>
     ]
    </sup>
   </p>
   <p>
    Teda: Disce puer dum tempus habes, nec tempora perdas!
    <sup>
     [
     <a class="footnote" href="#ftn.id2579717" name="id2579717">
      20
     </a>
     ]
    </sup>
    , pretože fugit irreparabile tempus.
    <sup>
     [
     <a class="footnote" href="#ftn.id2579727" name="id2579727">
      21
     </a>
     ]
    </sup>
    Čas nevidíme, ani necítime, je to číro len tôňa mena — množstva dychov,
         vymeraných v noci zvukom zvona a vo dne tôňou na slnečných hodinách. No jednako je čas
         jedným z najdôležitejších faktorov našej prítomnosti. On je našou dojkou na kolíske nášho
         duchovného vývoja. On neskôr chráni naše neisté kroky pri ďalšom snažení, on popoháňa a
         podporuje vzlet našej duše pri dosahovaní vyšších ideálov. On nás posilňuje vo vytrvalosti
         pri našej práci a keď my — si diis placet, tacitis senescimus annis,
    <sup>
     [
     <a class="footnote" href="#ftn.id2579745" name="id2579745">
      22
     </a>
     ]
    </sup>
    on nás vystrojuje múdrosťou.
   </p>
   <p>
    II. Milá mládež, keď si si už zhromaždila znalosti, ktoré ti nemôžu odňať žiadne
         protivenstvá života, žiadne zmeny šťastia, nijaké údery osudu, zostáva ešte zodpovedať
         otázku, či znalosti majú aj mravnopraktickú hodnotu.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Didicisse fideliter artes
      </em>
     </span>
     <br/>
     <span class="emphasis">
      <em>
       emollit mores, nec sinit esse feros.
      </em>
     </span>
     <br/>
    </p>
   </div>
   <p>
    <sup>
     [
     <a class="footnote" href="#ftn.id2579786" name="id2579786">
      23
     </a>
     ]
    </sup>
   </p>
   <p>
   </p>
   <p>
    Milá mládež, na týchto niekoľkých slovách môžeš poznať, že získané znalosti tvojho ducha
         a bytie tvoju vnútornú povahu pretvárajú podstatne a zošľachťujúco zo všetkých strán. Ony
         ťa môžu naučiť aj tomu, aby si si svoj spôsob správania sa upravila podľa poznanej pravdy a
         tým aby si sa dvíhala k opravdivej ľudskosti. Ozajstná ľudskosť nespočíva len v znalosti,
         lebo znalosť je iba podkladom rozvoja ostatných duševných síl podľa príslovia: „Čo neviem,
         to ma ani nepáli.“ Čo nás páli, to je predovšetkým náš vlastný záujem, ktorý sa vždy
         zakladá na znalosti príjemného a nepríjemného.
   </p>
   <p>
    Príjemne sa nás dotýka skutočnosť, keď rozlámeme závory nevedomosti. Príjemné je, keď
         poznáme sami seba, svet, boha a nadovšetko pravdu, slovom, keď sa aj v pocitoch stávame
         opravdivými, na vplyvoch našej telesnej povahy nezávislými ľuďmi, a keď v tejto našej
         nezávislosti súhlasné sú aj spôsoby nášho konania.
   </p>
   <p>
    Keďže nám už nebesia predpísali pud po poznaní pravdy a city ľudskosti ako všeobecný
         zákon nášho putovania, sme teda stesnaní a pridŕžaní získanou znalosťou. Ona je pretríbená
         naším lepším citom a má naše mravy, túžby, celé naše snaženie a spôsob nášho konania tak
         upraviť, aby aj z toho vyšlo na povrch to ľudské a čisto duchovné.
   </p>
   <p>
    Toto je teda praktický úžitok získaných znalostí.
   </p>
   <p>
    Milovaná mládež, rozpomeň sa preto tak často, ako len môžeš, na latinský výrok: Qui
         proficit in litteris, sed deficit in moribus, plus deficit quam proficit.
    <sup>
     [
     <a class="footnote" href="#ftn.id2579867" name="id2579867">
      24
     </a>
     ]
    </sup>
    Veď aj ty máš najkrajšie vedomosti a ak nie si vo svojich konaniach ľudská, tak
         si
    <span class="emphasis">
     <em>
      predsa
     </em>
    </span>
    jednako len ešte barbarom.
   </p>
   <p>
    Milovaná mládež, ak chceš vážne pracovať na svojom vzdelaní a je tvojím úmyslom premáhať
         ťažkosti, ktoré ti nastávajú pri tvojej doterajšej nevedomosti a neskúsenosti, predovšetkým
         pros boha, aby ti dal silu, zdravie a vytrvalosť. Nasleduj priaznivé rady a učenia svojich
         dobrých učiteľov. Mládež, buď usilovná a svedomite využívaj čas, ktorý ti je daný na prácu.
         Udržuj sa v mravnej čistote a snaž sa zošľachtiť svoje srdce na taký stupeň, na ktorom sa
         pozdvihnú a rozmnožia tvoje vedomosti. Buď presvedčená, že nastávajúci školský rok stráviš
         potom príjemne, radostne a veselo. Vo vykonaní akejkoľvek povinnosti je predsa istý stupeň
         duchovného
    <span class="emphasis">
     <em>
      pokoja
     </em>
    </span>
    a veľké povedomie čestného snaženia, ktorý pokoj a
         povedomie má vzťah k ťažkostiam rozriešenej úlohy. A
    <span class="emphasis">
     <em>
      pokoj
     </em>
    </span>
    telesný,
         ktorý nasleduje po tvrdej a namáhavej práci, nemožno ani porovnať s
    <span class="emphasis">
     <em>
      tým
     </em>
    </span>
    pokojom, čo požíva duch za podobných okolností.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579507" name="ftn.id2579507">
        11
       </a>
       ]
      </sup>
      (lat.) Odváž sa poznávať, začni.
     </p>
    </div>
    <div class="footnote">
     <p>
      <sup>
       [
       <a class="para" href="#id2579518" name="ftn.id2579518">
        12
       </a>
       ]
      </sup>
      (lat.) Čo z takých pliec, ktoré by sa zdráhali niesť.
     </p>
    </div>
    <div class="footnote">
     <p>
      <sup>
       [
       <a class="para" href="#id2579537" name="ftn.id2579537">
        13
       </a>
       ]
      </sup>
      (lat.) Kto stratil tempo, nech začne znova.
     </p>
    </div>
    <div class="footnote">
     <p>
      <sup>
       [
       <a class="para" href="#id2579550" name="ftn.id2579550">
        14
       </a>
       ]
      </sup>
      (lat.) cez rôzne osudy a mnohé nebezpečenstvá
     </p>
    </div>
    <div class="footnote">
     <p>
      <sup>
       [
       <a class="para" href="#id2579574" name="ftn.id2579574">
        15
       </a>
       ]
      </sup>
      (lat.) Užitočné je počúvať naučenia starých ľudí.
     </p>
    </div>
    <div class="footnote">
     <p>
      <sup>
       [
       <a class="para" href="#id2579607" name="ftn.id2579607">
        16
       </a>
       ]
      </sup>
      (lat.) Bohovia dávajú všetko iba za námahu.
     </p>
    </div>
    <div class="footnote">
     <p>
      <sup>
       [
       <a class="para" href="#id2579631" name="ftn.id2579631">
        17
       </a>
       ]
      </sup>
      (lat.) Modli sa a pracuj a boh ti dá všetko dobré.
     </p>
    </div>
    <div class="footnote">
     <p>
      <sup>
       [
       <a class="para" href="#id2579682" name="ftn.id2579682">
        18
       </a>
       ]
      </sup>
      (lat.) Kvapka hĺbi kameň nie silou, ale neustálym padaním.
     </p>
    </div>
    <div class="footnote">
     <p>
      <sup>
       [
       <a class="para" href="#id2579705" name="ftn.id2579705">
        19
       </a>
       ]
      </sup>
      (lat.) Kto má čas, má život.
     </p>
    </div>
    <div class="footnote">
     <p>
      <sup>
       [
       <a class="para" href="#id2579717" name="ftn.id2579717">
        20
       </a>
       ]
      </sup>
      (lat.) Uč sa, chlapče, kým máš čas, a nemárni čas!
     </p>
    </div>
    <div class="footnote">
     <p>
      <sup>
       [
       <a class="para" href="#id2579727" name="ftn.id2579727">
        21
       </a>
       ]
      </sup>
      (lat.) Letí nenávratný čas.
     </p>
    </div>
    <div class="footnote">
     <p>
      <sup>
       [
       <a class="para" href="#id2579745" name="ftn.id2579745">
        22
       </a>
       ]
      </sup>
      (lat.) Ak sa to bohom páči, starneme v pokojných rokoch
     </p>
    </div>
    <div class="footnote">
     <p>
      <sup>
       [
       <a class="para" href="#id2579786" name="ftn.id2579786">
        23
       </a>
       ]
      </sup>
      (lat.) Svedomité štúdium umenia zjemňuje mravy a nestrpí, aby boli divé.
     </p>
    </div>
    <div class="footnote">
     <p>
      <sup>
       [
       <a class="para" href="#id2579867" name="ftn.id2579867">
        24
       </a>
       ]
      </sup>
      (lat.) Kto prospieva vo vedomostiach, ale mu chýbajú mravy, viac stráca, než
               získava.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579939">
       </a>
       1. augusta 1867
      </h2>
     </div>
    </div>
   </div>
   <p>
   </p>
   <p>
    Milovaná mládež!
   </p>
   <p>
   </p>
   <p>
    Dnešný deň je slávnostným dňom pre vás. Budete nielen prepustení do svojich domovov, ale
         sa vám aj oznámi vaše klasifikovanie, a to sčiastky všeobecne tu a sčiastky neskoršie v
         triedach školskými vysvedčeniami, ktoré sa vám porozdeľujú, čím bude zakľúčený jednoročný
         účet.
   </p>
   <p>
    Klasifikácia je pre vás veľmi závažná, pretože vám pripomína vašich učiteľov.
   </p>
   <p>
    Vašich učiteľov! Vaši učitelia iste aj v uplynulom školskom roku len to robili, čo
         prináša so sebou ich životné povolanie, totiž vychovávali mládež. Neprinášali jej iba
         známosti, ale ju aj tak viedli, aby sa jej srdce, snahy a vôľa uberali takým smerom, aký
         vyžaduje všestranné, to znamená pravé vzdelanie. — Aby som to objasnil, uvediem dva
         príklady.
   </p>
   <p>
    Po sofistickej škole v Grécku prišiel Sokrates, zakladateľ novej éry vo vývoji ľudského
         ducha. Sofistická škola tvrdila, že niet nijaká iná pravda okrem tej, o ktorej možno iného
         človeka presvedčiť zručným formálnym dokazovaním a dobre podanou chytráckosťou. Sokrates
         zase tvrdil, že vonkajšia znalosť, obratnosť a zručnosť sama osebe nevytvára ešte celú
         ľudskú povahu. Každý človek má totiž v sebe vlastného vnútorného človeka, istého démona,
         čiže ducha, ktorý v ňom pracuje a nabáda ho na činy, a že pravda obstojí len pri súlade
         vnútra s vonkajškom. — A tak bolo po sofistike na všetky časy.
   </p>
   <p>
    Druhý príklad nachádzame v samom evanjeliu. Vy ste deťmi božími, buďte dokonalí, ako je
         dokonalý váš Otec v nebesiach atď. — Istý farizej ďakoval bohu, že nie je taký hriešny, ako
         sú mýtnici a iní hriešnici, Kristus však povedal: Beda vám, farizeji a zákonníci,
         hriešnici, ktorí utláčate siroty a vdovy atď. Z toho ľahko vidieť, že Kristus označil za
         jedinú pravdu súlad vonkajšieho človeka s vnútorným. A tak sa to stalo na večné časy pre
         starý svet!
   </p>
   <p>
    Nechcem síce porovnávať vašich učiteľov ani so Sokratom, a tým menej s Kristom. Invita Minerva,
    <sup>
     [
     <a class="footnote" href="#ftn.id2580035" name="id2580035">
      25
     </a>
     ]
    </sup>
    chcem len to povedať, že opravdivé vzdelanie je zhoda znalosti so srdcom a
         vôľou, vnútra s vonkajškom, a tak na tento spôsob sa ono skladá zo súzvuku všetkých týchto
         duševných faktorov. Chcem i to povedať, že sa napokon vaši učitelia aj v tomto školskom
         roku vynasnažili použiť všetky prostriedky, ktoré mali k dispozícii, aby podľa možnosti
         napomáhali túto harmóniu vo vašom duchu a vašej hrudi. Oni sa namáhali urobiť vám jasným,
         čo bolo tmavé pred vašimi očami. Učitelia často klopali na vaše mladícke srdce. Snažili sa
         nevykonávať nad vami prísny zákon a predpis, ale s ohľadom na váš vek striedať miernosť s
         prísnosťou, a to preto, že tak vyžadovala dôslednosť vychovávateľského umenia. Oni vás vždy
         povzbudzovali do ďalšieho pokroku a ja som vskutku presvedčený, že to i vy sami pocítite,
         že otvorené srdce vášho učiteľa malo na mysli vždy len vaše blaho. Medzitým príde raz aj
         čas, v ktorom dospejete k zrelosti a k samostatnej súdnosti, takže spoznáte, že vaši
         učitelia nemohli od vás očakávať ešte žiadne charaktery a preto zachádzali s vami podľa
         pravidiel vychovávateľského umenia. Hľadeli vás, nakrátko povediac, bližšie priviesť k
         pravému vzdelaniu, teda k všestrannej dokonalosti a pravde.
   </p>
   <p>
    Čo však majú za to? Pri tejto otázke pripomínam vám najprv výrok: „Quem dii odere, illum
         paedagogum fecere.“
    <sup>
     [
     <a class="footnote" href="#ftn.id2580080" name="id2580080">
      26
     </a>
     ]
    </sup>
    a potom latinský verš:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Dat Galenus
       <sup>
        [
        <a class="footnote" href="#ftn.id2580103" name="id2580103">
         27
        </a>
        ]
       </sup>
       opes, Justinianus
       <sup>
        [
        <a class="footnote" href="#ftn.id2580112" name="id2580112">
         28
        </a>
        ]
       </sup>
       honores,
      </em>
     </span>
     <br/>
     <span class="emphasis">
      <em>
       solus Aristoteles cogitur ire pedes.
      </em>
     </span>
     <br/>
    </p>
   </div>
   <p>
    <sup>
     [
     <a class="footnote" href="#ftn.id2580130" name="id2580130">
      29
     </a>
     ]
    </sup>
   </p>
   <p>
   </p>
   <p>
    Ale ani to nič nerobí. Cornelius Nepos
    <sup>
     [
     <a class="footnote" href="#ftn.id2580148" name="id2580148">
      30
     </a>
     ]
    </sup>
    hovorí o Epaminondasovi:
    <sup>
     [
     <a class="footnote" href="#ftn.id2580160" name="id2580160">
      31
     </a>
     ]
    </sup>
    Paupertatem adeo facile perpessus est, ut de republica nihil praeter gloriam ceperit.
    <sup>
     [
     <a class="footnote" href="#ftn.id2580175" name="id2580175">
      32
     </a>
     ]
    </sup>
    Gloriu však môže mať učiteľ práve takú veľkú ako aj Epaminondas. Vaši učitelia
         totiž dobre vedia, že vy, hoci ste aj malilinkí, jednako ste faktormi v štátnom živote. Oni
         predsa vedia, že čo vy dobrého urobíte, to sa štátu pripočíta a to jemu pripadne. Oni
         vedia, že duch ovláda svet a že čo nie je z ducha, zaniká. Oni sú Prozreteľnosťou povolaní
         pracovať na zdokonalení tohto najvznešenejšieho daru nebies.
   </p>
   <p>
    — — — — —
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580035" name="ftn.id2580035">
        25
       </a>
       ]
      </sup>
      proti Minervinej vôli (čiže nerád)
     </p>
    </div>
    <div class="footnote">
     <p>
      <sup>
       [
       <a class="para" href="#id2580080" name="ftn.id2580080">
        26
       </a>
       ]
      </sup>
      (lat.) Na koho sa bohovia nahnevali, toho urobili vychovávateľom.
     </p>
    </div>
    <div class="footnote">
     <p>
      <sup>
       [
       <a class="para" href="#id2580103" name="ftn.id2580103">
        27
       </a>
       ]
      </sup>
      <span class="emphasis">
       <em>
        Claudius Galenus
       </em>
      </span>
      (131 — asi 200 n. l.) — po Hippokratovi najslávnejší staroveký lekár
     </p>
    </div>
    <div class="footnote">
     <p>
      <sup>
       [
       <a class="para" href="#id2580112" name="ftn.id2580112">
        28
       </a>
       ]
      </sup>
      <span class="emphasis">
       <em>
        Justinianus I.
       </em>
      </span>
      — v r. 527 — 565 východorímsky (byzantský) cisár. Vynikol zozbieraním a jednotnou úpravou rímskych zákonov a množstvom nákladných stavieb.
     </p>
    </div>
    <div class="footnote">
     <p>
      <sup>
       [
       <a class="para" href="#id2580130" name="ftn.id2580130">
        29
       </a>
       ]
      </sup>
      (lat.) Galenus dáva bohatstvo, Justinianus slávu, iba Aristoteles musí chodiť
               pešo.
     </p>
    </div>
    <div class="footnote">
     <p>
      <sup>
       [
       <a class="para" href="#id2580148" name="ftn.id2580148">
        30
       </a>
       ]
      </sup>
      <span class="emphasis">
       <em>
        Cornellus Nepos
       </em>
      </span>
      (asi v r. 94 — 24 pr. n. l.) — rímsky
               spisovateľ, historik
     </p>
    </div>
    <div class="footnote">
     <p>
      <sup>
       [
       <a class="para" href="#id2580160" name="ftn.id2580160">
        31
       </a>
       ]
      </sup>
      <span class="emphasis">
       <em>
        Epaminondas
       </em>
      </span>
      (418 — 362 pr. n. l.) — slávny vojvodca
               starovekých Téb, ktorým na krátky čas získal nadvládu medzi Grékmi
     </p>
    </div>
    <div class="footnote">
     <p>
      <sup>
       [
       <a class="para" href="#id2580175" name="ftn.id2580175">
        32
       </a>
       ]
      </sup>
      (lat.) Chudobu tak ľahko znášal, že od štátu nič nevzal okrem slávy.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580203">
       </a>
       1. októbra 1867
      </h2>
     </div>
    </div>
   </div>
   <p>
   </p>
   <p>
   </p>
   <p>
    Milovaná mládež!
   </p>
   <p>
   </p>
   <p>
    Je možné, že skoro všetci ste s ťažkým srdcom opustili svojich rodičov, súrodencov,
         rodné lány, dobre predvídajúc, že v chladnej a cudzej diaľave často darmo budete hľadať
         obyčaje, na ktoré ste si zvykli už vo svojom detstve, dobre predvídajúc, že v cudzom svete
         žiadne srdce nebude vám biť v ústrety tak vrele a úprimne ako vo vašom domove. Je to síce
         bolestné, ale zhoduje sa s terajším vaším stavom.
   </p>
   <p>
    Pochopiteľné by bolo teda, keby v dnešný deň na vašej tvári bolo badať nádych vážnosti a
         keby sa do vášho srdca vkradla úzkosť, vyvolaná nevedomosťou o budúcich veciach. Totiž to,
         čo sme už dostali, nezaujíma a nedojíma nás natoľko ako to, čo ešte len príde, no a tento
         záujem bude dnes zmiešaný s tajným vzdychom vašej duše za domovom a za milými príbuznými.
   </p>
   <p>
    *
   </p>
   <p>
    I. Vaša vážnosť a úzkosť bola by oprávnená, prirodzená a potrebná, ba takrečeno užitočná
         pre vás, a to preto, aby vzbudila vo vás osteň zvedavosti a vedychtivého očakávania. To
         preto, lebo nemáte nijakú istotu o svojom budúcom zamestnaní, o zachádzaní s vami a o
         spôsobe vašej výchovy v tomto školskom roku.
   </p>
   <p>
    Veľký grécky básnik Sofokles hovorí vo svojej nádhernej Antigone:
   </p>
   <p>
    Je mnoho podivuhodného, ale nič nie je podivuhodnejšie nad človeka.
   </p>
   <p>
    A ďalej:
   </p>
   <p>
    Zo všetkých hodnôt, ktoré kedysi dal boh človekovi, najvyšším zostáva rozum.
   </p>
   <p>
    A napokon:
   </p>
   <p>
    Nerozum je najväčšie zlo.
   </p>
   <p>
    Človek je najobdivuhodnejší na svete!
   </p>
   <p>
    Svet okolo nás je hotový, uzavretý. Jedine človek stále zostáva záhadou so svojimi
         snahami, usilovaniami, so svojím konaním. Je on večitým pútnikom na svete, nevediacim, kde
         sa jeho púť začína a kde sa skončí. Má on síce v stvorenstve najvyššie miesto, lebo celá
         príroda v ňom vrcholí, a jednako je taký bezmocný, že by musel byť len hračkou
         najrôznejších živlov, keby nemal schopnosť raziť svoje vlastné cesty, odlúčiť sa od prírody
         a zakladať svoj vlastný svet. Beda mu však, keby sa o to pokúsil! A jednako sa tak stalo.
         Či nepoznáte krásne rozprávanie Biblie o stratenom raji? Človek bol nespokojný s
         bohatstvom, ktoré mu dal dobrotivý boh, a odvážil sa bažiť ešte za väčším, požil zakázané
         ovocie zo stromu poznania. Zato bol plamenným mečom vyhnaný z raja, musel kráčať po bodľačí
         a tŕní a svoj denný chlieb si musel zaslúžiť v pote svojej tvári. No každá kvapka krvi, čo
         vyprýštila z jeho nohy doráňanej bodliakmi a tŕňmi, zanechala nezmazateľnú stopu a
         vytvorila v jeho hrudi žihadlo nespokojnosti, mrzutosti a neľúbosti, ktoré ho nabáda
         odlíšiť sa od vonkajších vplyvov. Chce tak ako hlavaté decko, ktoré o toľko viac zotrváva
         vo svojom vzdore, o koľko tvrdšie ho budú priúčať na poslušnosť, vojnu vypovedať
         obkľučujúcim ho živlom a pozvoľna si ich začína podmaňovať. — Pravda, trvalo to dlho, kým
         sa človek prestal skláňať pred prírodou. Ona mu ešte vždy natoľko imponovala, že ju dokonca
         vzýval raz v tej a raz v onej forme a podobe, hoci s ňou bojoval.
   </p>
   <p>
    Grécka báj o Sfinge a Oidipovi naznačuje nám onú chvíľu, kedy, kde a ako sa náš rod
         emancipoval a prestal sa pokladať iba za náhodný akcident prírody. Keď totiž Oidipos
         napokon uhádol Sfinginu hádanku a vypovedal slovo
    <span class="emphasis">
     <em>
      „človek“
     </em>
    </span>
    v protive k
         výrazu „zviera“, vrhol sa do mora zvierací netvor s ľudskou tvárou, aby sa už nikdy viac
         nezjavil. Odvtedy už
    <span class="emphasis">
     <em>
      človek
     </em>
    </span>
    ovládal svet. Človek však, keďže zvrhol
         dovtedajšie svoje okovy, začal sa pohybovať vo svete samostatne a nezávisle, pustiac uzdu
         neodolateľnému tlaku, aby všemocne čerpal poklady zo žriedla svojej najvnútornejšej
         podstaty a aby im získal platnosť aj vo vonkajšom svete. Chopiac sa smelého odhodlania,
         napadol on prírodu a uhádol svoje myšlienky, ponorené v nej do smrteľného spánku, a
         menovite ich zákony. Jeho pevná vôľa premohla more, zem, vzduch, hromobitie, podrobila si
         ich a obrátila ich sily vo svoj prospech. Človek zostúpil do hlbín svojej najvnútornejšej
         prírody, vypočul najtichší dych jej ševeliaceho hlasu túžby a teraz si vytvoril predstavu o
         ľudskej duši, o mravnom usporiadaní sveta a nakoniec, keď sa povzniesol, o najvyššej
         podstate zo všetkých, ktorá inak zostáva každému stvoreniu po všetky veky zahalená
         nepreniknuteľným závojom — o bohu.
   </p>
   <p>
    Tak má on pozvoľna ríšu ducha, ktorá tvorí nadzmyselný svet, a ten sa musí ceniť práve
         tak vysoko, ba ešte vyššie než ostatná príroda. A táto ríša ducha je jeho výtvorom,
         zbudovaná v pote tvári jeho silou, jeho snahou a námahou.
   </p>
   <p>
    Vskutku: Mnoho je podivuhodného, no nieto nič podivuhodnejšie, ako je človek.
   </p>
   <p>
    *
   </p>
   <p>
    II. Človeku rozum slúži za prostriedok dobyť a docieliť tieto výsledky jeho úsilia,
         lebo:
   </p>
   <p>
    Zo všetkých hodnôt, ktoré dal boh kedysi človekovi, rozum zostáva najvyšším.
   </p>
   <p>
    Lež o koľko pyšnejší je let rozumu, o toľko viac nám on dáva poznávať, aká biedna je
         súdnosť a aký bohatý je blud, ako často sa človek hľadí vypínať svojou domýšľavosťou, ako
         sa tým vrhá do najväčšej nespokojnosti a takým spôsobom žlčovo horkne a borí celú svoju
         existenciu. V Goetheho Faustovi Mefisto hovorí bohu:
   </p>
   <p>
    Trochu lepšie by on žil, keby si mu nebol dal zdanie nebeského svetla. On ho volá
         rozumom a používa ho zvierackejšie než ktorékoľvek zviera: Človek strká svoj nos do každého
         blata.
   </p>
   <p>
    Človek síce ovláda prírodu, ale jednako sa nevie oslobodiť od nej. V našej duši stále
         driemu najrozličnejšie vášne a ony sú spolu s našimi rozhodnutiami podobné morským vlnám, a
         keď nepomôže ten, kto stvoril ľudské prsia, my nemôžeme povedať ich dmúcej sa povodni:
         potiaľ, a nie ďalej. Ľudia a národy zjavujú sa na tejto božej pôde ako meteory alebo ako
         fatamorgána a po troške času zase klesajú do svojej predošlej ničoty, a to napriek svojim
         úsiliam, činom a pyšnému povedomiu, vzdor svojej radosti i utrpeniu. Ľudia, národy často
         zboria vo svojom nerozume ovocie svojich tisícročných námah a dlho to potrvá, kým nejaký
         nový fénix, ktorého vidieť im je však odopreté, znova povstane z ich popola so široko,
         široko rozprestretými peruťami. Keď sa človek povznesie k ideám, nesmie zabúdať, že až tu
         bude správnym služobníkom, pretože idea sa nemôže urobiť, lež povstáva v duši jednotlivých
         vyvolencov, ktorých si vyvolila za svojich žrecov. Oni to aj poznávajú a patričná idea v
         tom okamihu sa stráca v ich rukách, keď sa domýšľali, že ju práve poriadne uchopili. Keď
         človek zostúpi do pekla, aby mu vyrval jeho obete a zlo potlačil, nakoniec poznáva, že mu
         prichodí bojovať s nikdy nezdolateľnou hydrou. Keď však vystúpi do neba, aby tam okmásal
         jeho vavríny, jeho smelé oko bude natoľko oslepené žiarivým nebeským trónom, že to na večné
         veky odpyká jeho smelá opovážlivosť. Ak chce spôsobiť zlo, na svoj ohromný úžas skúsi, že
         diabolská vec je, ako hovorí Goethe, kúsok z onej sily, ktorá vždy chce zlo, a vždy vytvára
         dobro.
   </p>
   <p>
    Ak chce vytvárať dobro, musí temer vždy sklopiť zrak a sám sebe povedať: Nevďak vládne
         svetom. Keď chce vyčerpať idey, keď chce prísť k jadru pravdy, keď sa chce povzniesť k
         slobode, keď chce odhaliť závoj tajomstva nesmrteľnosti, mravného usporiadania sveta —
         boha, prichádza k záveru so Shakespeareovým Hamletom: Sú tajomstvá v nebi a na zemi, ktoré
         nerozumejú vaši filozofi; takže musí povedať s Faustom: Tu stojím teda ja, úbohý blázon, a
         som taký múdry ako i prv. A keď vidím, že my ľudia nič nevieme, skoro by mi zhorel mozog.
   </p>
   <p>
    Nakrátko povedané, námaha ľudského ducha dospieť ku koncu svojho úsilia zostáva naveky
         len zbožným želaním, len nádejou, len túhou, iba hľadaním, len tápaním v temnotách, lebo
         všade naráža na medzu, na ktorej mu istý tajomný hlas privoláva: Len potiaľ a nie ďalej!
   </p>
   <p>
    Preto sa stáva človek druhým Prometeom, ktorý nikdy a nikde nenachádza oslobodenie a
         uspokojenie a ktorý pre zločin, že vo svojej opovážlivosti ukradol nebeský oheň, prikovaný
         bol na Kaukaz a odsúdený na to, aby mu dennodenne sup ošklbával pečienku, ktorá mu v noci
         opätovne dorástla.
   </p>
   <p>
    *
   </p>
   <p>
    III. Ale človek aj tak neodstupuje od svojich úsilí. Ľudstvo je len abstraktný pojem,
         ktorý dostáva mäso a krv, to znamená život a konkrétne sa javí iba v jednotlivcoch. V
         jednotlivých osobách sa však ďalej koncentruje všetko to, čo majú myslieť a konať mnohí
         iní; preto je vecou najväčšej závažnosti, aby rozum a celá vnútorná príroda jednotlivca
         bola zošľachtená, pestovaná, zdatná a spôsobilá napomáhať veľké úsilia ľudského pokolenia.
   </p>
   <p>
    Aj teba, milovaná mládež, tvoji rodičia preto poslali do tejto školy, a keď ti je clivo
         za nimi, za rodnými nivami a za svojou voľnou chvíľou, musela by sa táto clivosť ešte len
         rozmnožiť, keby si bola schopná zrelšie posúdiť práve načrtané ciele, medze a hranice
         ľudského ducha.
   </p>
   <p>
    No ver mi, že sa sila ľudskej snahy celkom dobre dá spojiť s jej mdlobou. Jedno i druhé
         je
    <span class="emphasis">
     <em>
      ľudské
     </em>
    </span>
    . Prozreteľnosť to tak zariadila a veci musia tak byť, ako
    <span class="emphasis">
     <em>
      môžu
     </em>
    </span>
    byť, a tak aj človek môže byť len taký, aký
    <span class="emphasis">
     <em>
      je
     </em>
    </span>
    , keďže to prináša so sebou práve to jeho vyššie povolanie. Boh
         sám povedal „buď svetlo“ a bolo svetlo. Tak aj úsilie človeka, aby sa stal nositeľom
         svetla, nezávisí od neho, lebo est deus in nobis, agitante calescimus illo.
    <sup>
     [
     <a class="footnote" href="#ftn.id2580600" name="id2580600">
      33
     </a>
     ]
    </sup>
    Inými slovami: Čo sme, tým sme z božej milosti. Preto nás učí viera prestávať
         na božej vôli, s najväčšou svedomitosťou spravovať zverený nám duchovný poklad, pri poznaní
         našej slabosti však pokoriť sa tomu, pred kým sa večnosť skláňa a pred čou tvárou sú
         tisícky rokov len okamihom. Za tisíc rokov však zmiznú tisíce a tisíce miliónov ľudí pred
         sotva badateľne oscilujúcim dychom večnosti a pred mocou tej večnosti sa ty sotva môžeš
         nazvať práškom alebo atómom.
   </p>
   <p>
    Čerpaj odtiaľ odvahu, moja mládež, pusť sa s chuťou do práce, vypĺňaj svoje ľudské úlohy
         a keď ti bude clivo za svojím domovom, pomysli si, že je nerozumné späť sa obzerať, keď
         cesta leží pred tebou. Lebo sa vám pri vašej práci pomáha:
   </p>
   <p>
    a) zo strany vašich učiteľov, a keď aj na nejaký čas, ako sa vy domnievate, odtrhnutí
         ste od svojich rodičov, odhliadnuc od toho, že sa váš vzťah k vašim rodičom raz bude musieť
         celkom zmeniť, nachádzate zase rodičov vo svojich učiteľoch. No a keď sa ničie oko nedíva s
         neľúbosťou na kvitnúcu ružu, hoci ona aj vyrastá z tŕnistého kríka, tak sa aj učiteľ díva
         na vás otcovským pohľadom, a to aj vtedy, keď ste prípadne ani nepriniesli z domu taký
         stupeň vzdelanosti, aký vyžaduje škola ako taká. Okrem toho sa učitelia vynasnažia celú
         vašu povahu zdokonaliť a isteže ju povzniesť, ale nie potlačiť, pamätliví toho: Naturam si
         furca expellas tamen usque redibit.
    <sup>
     [
     <a class="footnote" href="#ftn.id2580657" name="id2580657">
      34
     </a>
     ]
    </sup>
    A ako by bez slnečného svetla bola pre nás stratená ľúbezná zeleň lúk, spanile
         šumiaci tok potoka a čarovná rozmanitosť kvetov, podobným spôsobom aj pre každé vzdelanie a
         každý rozvoj rôznych duchovných síl nieto opravdivého pokroku bez vzdelávania rozumu. Preto
         aj vaši učitelia budú žiarlivými pohľadmi sledovať vaše pokroky. Keby niektorí medzi vami
         na nejaký čas aj zaostávali, nenechajú ich padnúť, ale budú mať s nimi strpenie v nádeji a
         predpoklade, že puky, ktoré sa neskoršie rozvijú, tým dlhšie kvitnú. Primknite sa teda so
         synovskou láskou k svojim učiteľom, poslúchajte ich, nasledujte ich rozkazy, smerujúce len
         vo váš prospech, a ich dobrotivú radu.
   </p>
   <p>
    b) Na tejto škole vás však čaká ešte jeden zaujímavý vzťah. Je to vzťah k vašim
         spolužiakom, pretože je prirodzene taký, že similis simili gaudet.
    <sup>
     [
     <a class="footnote" href="#ftn.id2580703" name="id2580703">
      35
     </a>
     ]
    </sup>
    Všetkých spolu vás pojí vnútorný, nanajvýš zaujímavý zväzok, menovite túžba
         získavať znalosti a hrdosť premáhať ťažkosti, z čoho musí nastať medzi vami istý šľachetný
         druh súperenia. Máte rovnaké ciele, rovnaké povinnosti, preto sa zohrievajte jeden od
         druhého: Usilovný nech slúži príkladom záhaľčivému a vzdelaný tomu, ktorý vyrástol v
         obmedzených sociálnych pomeroch.
   </p>
   <p>
    c) No jednako ani otcovská starostlivosť a vedenie učiteľov, ani príklad spolužiakov
         nemôže z vás nič urobiť, ak vy sami nepriložíte ruky k dielu. Kto neorie a neseje, nemá
         nijakú nádej na bohatú žatvu, lebo jedine práca umožňuje získať niečo primeraným spôsobom.
         Okrem toho žiaden čestný človek nebaží bez práce a vlastného pričinenia po blaženosti, bez
         potu tváre žiaden svedomitý človek nečaká na pokoj. Čo človek dosahuje vlastnou prácou, je
         náplňou jeho života, ba je to rozvinutím a výrazom celej jeho budúcnosti. Ak teda na konci
         školského roku s uspokojením a v hrdom povedomí sami o sebe budete môcť povedať: Áno, čo
         sme získali, je naša zásluha, čo máme, sme si vydobyli sami, nech je za to božie meno
         pochválené — vtedy ste rozriešili otázku, ktorá vás tu čaká.
   </p>
   <p>
    Sic itur ad astra.
    <sup>
     [
     <a class="footnote" href="#ftn.id2580760" name="id2580760">
      36
     </a>
     ]
    </sup>
   </p>
   <p>
    Na záver vám musím pripomenúť, že o blaho a výchovu mládeže starostlivé úrady
         formulovali povinnosti žiakov ako pravidlá ich správania sa — vypočujte si ich teda a
         upravujte podľa nich svoje kroky a mravy, inak bude aj najdobročinnejší zákon a predpis
         márny, lebo leges sine moribus vanae sunt.
    <sup>
     [
     <a class="footnote" href="#ftn.id2580781" name="id2580781">
      37
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580600" name="ftn.id2580600">
        33
       </a>
       ]
      </sup>
      (lat.) Je v nás boh, jeho burcovanie nás rozpaľuje.
     </p>
    </div>
    <div class="footnote">
     <p>
      <sup>
       [
       <a class="para" href="#id2580657" name="ftn.id2580657">
        34
       </a>
       ]
      </sup>
      (lat.) A čo budeš prirodzenosť aj vidlami vyháňať, predsa sa bude stále
               vracať.
     </p>
    </div>
    <div class="footnote">
     <p>
      <sup>
       [
       <a class="para" href="#id2580703" name="ftn.id2580703">
        35
       </a>
       ]
      </sup>
      (lat.) Podobný sa teší z podobného (Rovný rovného hľadá).
     </p>
    </div>
    <div class="footnote">
     <p>
      <sup>
       [
       <a class="para" href="#id2580760" name="ftn.id2580760">
        36
       </a>
       ]
      </sup>
      (lat.) Takto sa kráča k hviezdam.
     </p>
    </div>
    <div class="footnote">
     <p>
      <sup>
       [
       <a class="para" href="#id2580781" name="ftn.id2580781">
        37
       </a>
       ]
      </sup>
      (lat.) Zákony bez mravov sú zbytočné.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580794">
       </a>
       1. októbra 1868
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mladosť je tak utvorený kapitál, že až po mnohých rokoch a len pod tou podmienkou
         prinesie raz bohaté úroky, ak sme si roky svojej nežnej, ohybnej mladosti tak usporiadali,
         aby sa v nich kapitál nepotrebne neroztriešťoval a aby úroky boli náležite zabezpečené. To
         sa stáva účelným využitím času mladosti.
   </p>
   <p>
    Ako ich však budeš môcť účelne využiť, keď je pred tvojimi duchovnými očami ešte hustým
         závojom zahalený svet so svojimi nárokmi, ktoré stavia na každého človeka a na každý vek?
         Ako zužitkuješ kapitál svojej mladosti, keď sú ti nie dostatočne známe ani ciele tvojej
         budúcnosti, ani prostriedky, ktorými by si ich bezpečne dosiahol? Doteraz žiješ ešte len v
         predtuchách, v neurčitých očakávaniach, a minulé oželejúc, prítomnému dôverujúc a budúce v
         plnej nádeji očakávajúc, nechávaš, aby iní viedli tvoje kroky.
   </p>
   <p>
    Aj dnešného dňa prichádzaš na túto školu opätovne s predsavzatím, že tu budeš pomocou
         svojich učiteľov čerpať zo žriedla vedomostí, zohrievať sa a mocnieť na hrudi mravnej
         výchovy. Čo tu hľadáš, to sa ti aj verne poskytne. No keďže je mladícky vek najvrtkavejšou,
         najneurčitejšou a najnerozhodnejšou periódou ľudského života, je najdôležitejšie, milovaná
         mládež, aby sa ti znova pripomínalo, čo požaduje od teba škola počas školského roku. Ona
         požaduje od teba:
   </p>
   <p>
    1. Čestné, neúnavné a stále úsilie o tvoje vlastné duchovné zdokonalenie. Ona požaduje
         od teba svedomitú, otvorenú a úprimnú statočnosť. Ty teda začneš nielen upravovať svoj
         pohľad na nový život, na život, ktorý sa prejavuje v jasnosti rozumu, v sile vôle a v
         čistote mravov, ale budeš sa prejavovať aj vo svojej vlastnej činnosti, v poriadnosti, vo
         vlastnej námahe dobyť seba samého, to znamená, budeš sa starať, aby si sa sformovala a
         vzdelala za duchovného človeka. Čože ti pomôže spať a prebúdzať sa, pojesť svoje skromné
         jedlo a potom sa rozvaliť na svojej hospode? Tvoje telo sa aj bez tvojho pričinenia
         rozvíja, vädne a hynie. Čo ti je platné, ak plným dúškom požívaš svetské rozkoše a pokladáš
         ich za najvyššie blaho života? Pekné momenty nášho života, pôžitok, rozkoš, životné radosti
         zmiznú spred našich očí ako slnečný lúč, ktorý ožiari vlnu rieky, odzrkadlí sa v nej a
         potom zhasne. — Večnou zostáva len pravda, iba ríša ducha, preto sa, moji mladí priatelia,
         snažte vypestovať za pravých učeníkov pravdy, snažte sa zo všetkých síl rozdúchať a oživiť
         iskru ducha, čo drieme na dne vašej duše, aby pozvoľna vzplanula v oheň, na ktorom by sa
         raz človek zohrial.
   </p>
   <p>
    Škola ti privoláva:
   </p>
   <p>
    2. Maj dôveru v seba samého!
   </p>
   <p>
    Milá mládež, na ceste, po ktorej chceš kráčať, nájdeš veľmi často ťažkosti a prekážky,
         jestvujúce čiastočne v tvojej vlastnej povahe a čiastočne v povahe vecí, ktorými sa budeš
         zaoberať. Budeš ich veľmi často pokladať za neprekonateľné, takže si budeš napokon myslieť,
         že by bolo lepšie ani sa nesnažiť o to, čo ti je neznáme a čo je domnelé ťažké, ale radšej
         sa hnať za mladíckymi radosťami, ani sa neobzerajúc na nebezpečie chodníka, po ktorom sa
         chceš ponáhľať. — No prekážky sa vyskytujú na každej ceste, dokonca aj na najrovnejšej,
         najmä keď sa stúpa nahor, ale zato sa ich báť netreba. Podnecovať nás má práve to, čo nám
         je neznáme a má nás pobádať, aby sme to zvládli. Na tejto škole nemáme nič také, čo by ti
         bolo nedosiahnuteľné, najmä keď sa nebude od teba nič požadovať, čo by prevyšovalo tvoju
         chápavosť. Je totiž všeobecnou skúsenosťou, že všetko, čo má dlho trvať, musí pomaly
         dospievať a postupne sa zdokonaľovať, takže práve preto aj ty svoje obmedzené výkony nijako
         nepokladaj za nepatrné. Prídu raz roky, v ktorých sama nahliadneš, že tvoja terajšia námaha
         a dnešné tvoje úsilia boli základom celej tvojej budúcej existencie. Keby si sa nebola
         svojho času naučila abecedu, mohla by si sa teraz venovať vede?
   </p>
   <p>
    Milovaná mládež, maj preto dôveru sama v seba! Veď trpezlivosť a sebadôvera všetko
         premáha. Vytrvaj vo svojom úsilí, lebo od neho závisí dobrý výsledok. Lebo nádej rozkvitá
         nie z vlhkého oka, ale z našej usilovnosti a zo snaživej ruky pracovníka. A zapamätaj si:
         Nihil natura tam alte posuit, quo virtus eniti non posset.
    <sup>
     [
     <a class="footnote" href="#ftn.id2580934" name="id2580934">
      38
     </a>
     ]
    </sup>
    Len ten je stratený, kto sa sám seba vzdá.
   </p>
   <p>
    — — — — —
   </p>
   <p>
    Milovaná mládež, ak chceš teda neúnavne túžiť po svojom duchovnom zdokonalení, ak chceš
         mať neochvejnú dôveru v samu seba, ak chceš svoje cesty v detinskej pokore bohu poručiť,
         vtedy ti kapitál tvojej mladosti raz určite a istotne prinesie bohaté úroky.
   </p>
   <p>
    Tým sa otvára školský rok.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580934" name="ftn.id2580934">
        38
       </a>
       ]
      </sup>
      (lat.) Príroda nič nepoložila tak vysoko, o čo by sa cnosť nemohla
               usilovať.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2580971">
       </a>
       31. júla 1869
      </h2>
     </div>
    </div>
   </div>
   <p>
   </p>
   <p>
   </p>
   <p>
    Milovaná mládež!
   </p>
   <p>
   </p>
   <p>
    Všetko, čo má začiatok, musí mať aj koniec a tak sa zase skončil jeden školský rok. —
         Keď sa teraz späť obzrieme na svoje celoročné výkony, musíme si priznať, že aj v tomto
         časovom rozpätí celá naša snaha bola možno malicherná a bezvýznamná. Nesmieme však pritom
         zabúdať, že aj čo je najmenšie a najbezvýznamnejšie, je len materiálom, z ktorého sa má
         vybudovať a má povstať niečo veľkého. Výchova má totiž za úlohu nielen pozvoľna a postupne
         vzdelávať jednotlivca, ale ho aj natoľko priviesť, aby bol tak vystrojený, žeby sa nakoniec
         zo slobodného popudu a istým krokom kráčajúc, venoval službe človečenstva, vedy,
         všestrannému rozvíjaniu humanity, a to z lásky k pravde a z podnetu svojich zošľachtených
         citov. A práve toto aj robí výchovu hodnotnou.
   </p>
   <p>
    Moji mladí priatelia! Vy asi ešte sotva vnímate, že nám síce každodenný život dáva
         pociťovať našu bezmocnosť, no že pritom jednako sa sotva nájdu medzi ľuďmi také povahy,
         ktoré by azda mysleli, že sa nemôžu venovať vyšším cieľom ľudstva na základe v ich mladosti
         im svedomite poskytnutého návodu, aby neskoršie nasledovali svojho vlastného lepšieho
         génia.
   </p>
   <p>
    Keď vás tu na toto upozorňujem, nechcem vám nič inšie povedať, ako že aj zdanlive
         najmenšie a najbezvýznamnejšie pri vašej výchove a udeľovanej vám výučbe má veľkú
         dôležitosť ako pre vás samých a pre vašu budúcnosť, tak aj pre vašich blížnych.
   </p>
   <p>
    Mohli by ste však zároveň povedať: „Načo je taký veľký aparát, ktorý sa bude používať
         cez toľké roky, aby nám vštepil azda aj také vedomosti, čo nebudeme neskôr ani raz
         potrebovať, načo sú pravidlá disciplíny, keď máme byť raz aj tak samostatnými?“
   </p>
   <p>
    Na to vám odpovedám: Sú to prostriedky na dosiahnutie vzdelania rozumu, mysle a
         snaženia, lebo všetko, čo si nejakým spôsobom nárokuje vzdelanie, musí mať aj pravidlá, a
         to podľa obsahu a formy, aby sa tak podstata zhodovala s vonkajším javom. Je to preto, aby
         ľudský duch, ktorý je zo začiatku aj sám a jediný schopný sa vzdelať, ktorý však má potom
         aj schopnosť poznávať veci vonkajšieho sveta a vie ich silou svojho umu pretvárať a
         zošľachťovať, mohol dospieť k svojej zrelosti.
   </p>
   <p>
    Následok toho je, že človek je hoden len podľa svojho duchovného vzdelania riešiť úlohu
         svojho života a že sa môže ponechať sám na seba len prostredníctvom pravidelného a
         dôsledného vzdelania.
   </p>
   <p>
    A práve preto treba ľudského ducha nielen prebúdzať, ale ho aj postupne viesť k jeho
         dospelosti. Deje sa to, znova opakujem, výchovou.
   </p>
   <p>
    Vy ste ju mali
    <span class="emphasis">
     <em>
      aj
     </em>
    </span>
    v tomto školskom roku. Vaši učitelia sa namáhali,
         aby vám vštepili
    <span class="emphasis">
     <em>
      to
     </em>
    </span>
    , čo vôbec nepresahuje vašu chápavosť a čo je len
         primerané vášmu veku. Keď ste sa však svedomite pohybovali v tejto sfére, tak ste aj pri
         tom mále, aj pri tej maličkosti vykonali mnoho, ba niečo zrovna veľkého. V dnešný deň je
         medzi vami ten šťastný, kto môže sám o sebe povedať: Multa tulit fecitque puer, sudavit et alsit.
    <sup>
     [
     <a class="footnote" href="#ftn.id2581118" name="id2581118">
      39
     </a>
     ]
    </sup>
   </p>
   <p>
    Keď konečne túto školu opúšťate sčiastky navždy a sčiastky len na dva mesiace, vypočujte
         o svojich výkonoch láskavé vyjadrenia vašich dobrotivých učiteľov, ktoré vám tu budú
         oznámené aj všeobecne, ale potom v jednotlivých triedach aj špeciálne.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581118" name="ftn.id2581118">
        39
       </a>
       ]
      </sup>
      (lat.) Veľa vytrpel a prežil (už ako) chlapec, potil sa a mrzol.
     </p>
    </div>
   </div>
  </div>
 </body>
</html>
