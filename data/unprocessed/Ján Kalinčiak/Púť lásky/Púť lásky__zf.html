<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e64">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pusté je už pole Nitrianskej stolice. Vŕškom opadávajú ich ozdoby, koruny zelených
      stromov, i ako suchotník, keď mu svieca života dohára, obledli, ožltli a pobozkané svojím
      falošným priateľom, tichým vetrom, čo ich celé leto vábil, o svojej láske im do ucha šeptal,
      pokiaľ ony nepremožené jeho tichými povzdychy sa celkom náručiu neoddali, zanechali svoju
      rodnú matičku, hybký konár, pevný peň i chceli ulietnuť s klamlivým priateľom tichým vetrom,
      ktorý ich ale hneď zanechal a ulietol ďaleko, ďaleko. A smutné opustené kochanky, žlté lístky,
      pozdvihovali sa i medzi sebou šepotali smutným hlasom. Spomínali sladké dni predošlosti a
      tajomným súzvukom šomrali smutnú pieseň o sklamaných túžbach, o stratenej nádeji. A smutné
      opustené kochanky, žlté listy, leteli ďaleko do sveta; dlhou ale púťou umorené zlietli dolu do
      doliny i upomínali ju na nestálosť šťastia, na uvädúvania krásy.
   </p>
   <p>
    Ale i doliny spustli, osireli. Ich pýcha jarné kvety, ich dietky žlté klasy ich zanechali;
      i zaplakali doliny a polia, ich slzy sa v čas ranných červánkov stopili v jednu plachtu
      ligotavej rosy i obtiahli šíru-širokú zem svojím tenkým, priezračným závojom, ktorý potom,
      akoby sa mať jeho osirelá zem hanbila pred svojím kochankom, horúcim slncom, zhustol, zmrzol a
      ako striebro sa zaligotal na šírych poliach, v hlbokých dolinách.
   </p>
   <p>
    Slnce vychádza a zhliada sa v striebristom kryštále raňajšieho mrazu. Povetrie šumí, bo
      zďaleka zahučali dupoty konských kopýt.
   </p>
   <p>
    Slnce horúce svieti, jesenný mráz sa svojím striebrom liští a poľom ide na vranom koníku
      Janko Černok.
   </p>
   <p>
    Ide on tým šírym poľom ticho, spokojne, akoby jeho duša za ničím netúžila, nič si
      nežiadala a koník jeho iskrí očami, stiera malým bielym kopytom ranný mráz a zanecháva za
      sebou šľaky, ktoré skoro malo zase vyhasiť ranné slnce. Za Černokom idú dvaja sluhovia pekne
      vyobliekaní, striebornými gombami prikrášlení; hľadia na svojho pána, ale ani slovom
      nepretrhnú tuhé tajomné mlčanie, vediac, že ich pán lepšie vie vyvíjať blyštiacou šabľou ako
      preberať jazykom, že on radšej premýšľal, keď ale na to príde, vie lepšie nivočiť zlého vraha,
      dumného Turka, ako sporiť daromné reči.
   </p>
   <p>
    Len brinkot oceľových šabieľ a prackami vybitých uzdeníc ruší velebnosť raňajšieho ticha,
      a predsa ide po šírom poli na vranom koni Janko Černok, najbujarejší mládenec, najbúrlivejší
      duch celého okolia.
   </p>
   <p>
    Ide on za rána ku svojej milej na Myjavu, lebo bohviekde sa ešte do večera obráti, kde sa
      o týždeň pohne, kde sa podeje na celé mesiace.
   </p>
   <p>
    Ako idú hore dolinou traja jazdci, zahučia vŕšky z druhej strany a okolie sa ozve dupotom
      konských kopýt. Zastane vraný koník, Janko Černok natiahne hrdlo, pozrie okom dovôkola, pery
      sa mu zľahučka otvoria a ruka uchytí šabľu za črienky, aby nebrinkala. Sluhovia tiež zastali.
   </p>
   <p>
    O malú chvíľu sa ukáže dolu dolinou čata jazdcov ako vietor letiacich.
   </p>
   <p>
    Letí dolu dolinou aga Osman, na jeho hlave sa zelený turban od diamantov liští, ale predsa
      ich skvelosť zatemňuje žiara z jeho temných tmavých očí jastriaca, bo sa ony obracajú na
      krásnu dievčinu, ktorú v svojich rukách tríme. Za ním sotva stačia asi desiati tureckí jazdci,
      robiaci jeho sprievod.
   </p>
   <p>
    A sotva to zhliadne Janko Černok, zatrasie sa v ňom junácke srdce, zmraštia sa mu obrvy
      nad skvelými očami, pravica udrie na šabľu, ostroha zaviazne v boku vraníkovom a — skok, skok
      — už letí oproti najväčším svojim nepriateľom, zdurným Turkom. Ale sotva dakoľko krokov
      urobil, sotva okolo jeho uší v prudkom lete vietor zahvižďal, skríkne dievča v Osmanových
      rukách a slovo „Janko!“ doletí k uchu statočného junáckeho mládenca.
   </p>
   <p>
    Janko Černok nevidí viac, ani nepočuje, bo počul hlas svojej Žofie, bo ju zhliadol v
      rukách agu Osmana. Netrvalo to ani okamih, a už sa rúbe Černok s Turkami, už sa jeho šabľa
      vyvíja nad turbanmi neveriacich, už sa blyští nie viacej od žiare slnečnej, ale od teplej
      krvi, ktorá sa kúri ako hmla, podvečer doliny v čas jesene zastierajúca.
   </p>
   <p>
    Aga Osman odskočil na stranu s pokladom svojím a ubiehal dolinou od svojich ľudí, či zo
      strachu pred nepriateľom, či v istote, že sily jeho jazdcov väčšine a rezkosti nepriateľa
      neodolajú. Nebol to ani strach, lebo toho aga Osman nepozná, ani istota o prevahe
      nepriateľovej, bo o tej teraz nemal kedy pomyslieť; ale bolo to zabudnutie na celý svet, bo ho
      celý držal v svojich rukách. Žofia bola viac ako svet, ako všetky poklady pre dušu, pre jeho
      srdce.
   </p>
   <p>
    Turci sa alebo na zemi váľajú, alebo sa rozutekali. — Černok krúti šabľou, ktorá viacej
      nič nerúbe, ale len v povetrí hviždí. — Nevidí oko jeho ani Osmana ani Žofiu — a práve preto
      sa v ňom zatrasie junácke srdce, obrvy sa zmraštia ako dva oblaky v čase búrky a z nich dva
      blesky, jeho čierne horiace oči sa blýskajú, akoby chceli celú dolinu zapáliť, znivočiť,
      spodná gamba sa mu trasie, akoby zimou pohnutá do skoku, ruka sklesne, popustí koňovi uzdu v
      slobodný beh — a tento prskajúc letí a nesie svojho jazdca, ani sám nevediac kde, ani sám
      nevediac na akú pamiatku.
   </p>
   <p>
    Ale jeho skoky neboli daromné. Ako prišli trochu ďalej, rozstupovala sa dolina v širokú
      rovinu, po ktorej sa cesta ako rieka medzi lúkami krížom-krážom tiahla. Na ceste vidno jazdca
      zďaleka tichým krokom dole sa ponáhľajúceho.
   </p>
   <p>
    To aga Osman.
   </p>
   <p>
    Černok sa zopäl na koni, vtisol mu ostrohy hlboko do boku, až sa koník tiež zopäl,
      vytiahol sa ako struna, stiahol uši a ako zjašený zahadzoval sa v povetrí, takže sa mu kopyto
      sotva zeme dotýkalo. Černok naraz dohonil Osmana. Tento sa obzrel i obrátil sa, vidiac za
      sebou nepriateľa, bo nechcel byť neslávne od chrbta napadnutý; poznajúc ale Černoka, vytiahol
      sa v strmeni, takže sa zdal o hlavu vyšší, ľavicou pritisol k prsiam omdletú dievčinu tak
      horúco, tak silne, že sa z mdloby prebudila, vytiahol šabľu a šiel s pohrdlivou tvárou oproti
      Černokovi, s ktorým si už dávno zoči-voči pošermovať žiadal.
   </p>
   <p>
    Boj to bol pekný, zaujímavý. Dvaja mládenci v prvej sile svojho mužstva, obidvaja
      vychýrení silou a smelosťou, obidvaja od dlhšieho času si žiadajúci, aby raz jeden s druhým
      skúsiť mohli svoju silu, zišli sa vedno a udreli na seba pre kochanú dievčinu, a to pred jej
      očami.
   </p>
   <p>
    Osman zhlboka oddychoval a jeho voľné turecké šaty sa zatriasli od bitia srdca, ktorého
      hlas doletoval do uší dievčaťa tak k jeho boku pritisnutému, akoby s ním bolo jednou osobou;
      Černokov zas priliehajúci dolomán sa šíril a šnúry na ňom pukali, mentiečka v povetrí plávala
      ako divý vták. — Šable zacvendžali. Osman rúbal dobre, Černok rúbal dobre; jeden nebol lepší
      od druhého. Osman sa chýlil napred, rúbal do nepriateľa naňho sa rútiaceho, ale vždy odskočil
      nabok, kedykoľvek tento bližšie k nemu pristúpil, a to nie že by sa bál, ale strežúc, aby sa
      nič nestalo Žofii. Černok sa len nebránil, ale s najväčšou smelosťou sa vystavoval úderom
      Osmana, a nestihla šabľa tohoto ešte klesnúť, už on ju i odhodil nabok, i mieril, i rúbal do
      svojho odporníka. — Osman odskočil nabok, lebo tak blízko neho viedol ostrú oceľ Černok, že by
      ňou musel začiahnuť i hlávku Žofie, nevediacej od strachu, ani čo sa robí. Vtom ale padla oceľ
      do hlavy plavého Araba i zrazila ho na čistú, ranným mrazom sa lištiacu zem.
   </p>
   <p>
    Stalo sa toto všetko v okamihu. Osman klesol na zem a Žofia nabok padla. I jeden i druhý
      predstal od bitky, obracajúc sa k Žofii. Osman pustil šabľu a zabudnúc na nebezpečenstvo, na
      nepriateľa, sklonil sa ku klesnutej dievčine: — Černok zas zdvihol jeho meč, zložil ho dovedna
      so svojím a oba zlomil, ako prútik zo suchého stromu, na kolene. Potom odstrčiac nabok Osmana,
      uchvátil Žofiu, vyskočil i s ňou ako s pierkom na koňa, i letel raňajším vetrom cestou ku
      Myjave pred očami zubami škrípajúceho a na to sa dívajúceho Osmana, ako tisne nenávidený
      protivník horúce svoje ústa na poblednuté pery ľúbeznej dievčiny. Bolo to prvé poľúbenie — a
      bolo také horúce, akým ho len najhorúcejším splodiť mohla prvá náruživosť krepkého mládenca.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e115">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Moja dievka!“ zavzdychne starý Hanuš, na slová svojej dcéry, krásnej Žofie odpovedajúci.
   </p>
   <p>
    A jeho dcéra, krásna Žofia stojí pri obloku, hľadí cez čisté a priezračné sklo, i na jeho
      slovo ľahko plecom pohybuje, akoby sa jej reči jeho netýkali.
   </p>
   <p>
    Starký pozerá na ňu ľútostivým okom a vidiac jej ľahostajnosť, zašepne znovu s bolesťou:
      „Moje dieťa!“
   </p>
   <p>
    Žofia stojí nepohnutá a nedbá ani len na to, keď ju otec na dakoľko krokov za ruku ulapí a
      trasavým hlasom: „Cti otca svojho i matku svoju, abys’ dlho živá bola na zemi,“ vypovie.
   </p>
   <p>
    A keď starký zasa dakoľko okamihov na odpoveď čaká, a nedostáva ju, teda povie: „Dieťa
      moje drahé, ucti šediny moje a uznaj, že ti ja len dobre chcem. Mať ti zomrela, mne zhynuli
      všetky dietky, synovia popadali ako hviezdy z čistého neba — a tak nemám nikoho, len teba,
      dieťa moje. — Počuj ešte raz otcovo slovo: Odstúp od Černoka!“
   </p>
   <p>
    „Neodstúpim!“
   </p>
   <p>
    „Dieťa moje, ja nič dobrého neočakávam z vášho spojenia, a trápi ma len pomyslenie na to,
      že by moje dieťa malo byť nešťastným. A ja šťastia pre teba nevidím!“
   </p>
   <p>
    „A prečo, otec môj?“
   </p>
   <p>
    „Kto pozná Černoka, ľahko uhádne. On je najpyšnejší človek v celom vidieku, je najväčší,
      najzámožnejší pán v našom kraji.“
   </p>
   <p>
    Ale ako sa zle rozumie staroba do pohybov srdca! Ako je jej zmýšľanie tiché a slabé
      uhádnuť a uderiť tú strunu, ktorá hýbe celou bytosťou mladosti! Otec odhováral svoju dcéru od
      mládenca preto, že je on pyšný a že sa v svojej dume povyšuje nad svojich vrstovníkov! Čože je
      ale vábivejšie pre ženské srdce? Čo viacej rozvlní dušu ženskú nad povedomie dumy svojho
      miláčika? — On si zastane, ruky na prsiach skrižuje, hodí okom po šírošírej zemi, a z
      nadchnutých, silne vydychujúcich pŕs sa nevoľky šeptavý hlas: „Ja pán sveta!“ vyšmykne; ale
      zase keď príde pred obličaj svojej milej, to hľadiac zoči-voči do toho zrkadla, v ktorom sa
      jeho duch v tisícorakej žiari odbleskuje, zahorí jeho oko tiež dumou, ale s najväčšou
      krotkosťou zmiešanou, akoby sa pýšilo, že ono zaujalo tú dušu, ktorá je obrazom nadzemskosti.
      Keď je on pyšný oproti svetu, dumný ku svojim vrstovníkom, vtedy skladá celú svoju dumu k
      nohám kochanej dievčiny, akoby on len skrze ňu a pre ňu bol pyšný. Tak je to potom vec
      prirodzená, že sa zatrasie duša dievčaťa, keď to spozoruje, sladký inému neznámy cit sa zmocní
      celej jeho bytosti, bo vidí nielen svoju márnosť, ale viacej ešte určenie svoje uspokojené, bo
      ženskú dušu nič tak nezaujíma ako povedomie byť pýchou pyšného muža.
   </p>
   <p>
    Sotva Hanuš prehovoril o pýche Černokovej, už sa vystrela jej nežná postava, to pekné
      hrdlo sa povznieslo dohora, hlava sa povýšila tak, že sa polovica oka zakryla čiernou
      dlhokrásnou obrvou, spodná pera sa trošičku potrhla, akoby elektrickou iskrou uderená, a malé
      ružové ústka sa otvorili, i hladko bez náruživosti sa tie slová: „Ja som jeho pýcha!“ vykradli
      z nich i tak zazvučali, ako keď sa tichý potôčik potkne na skalku v hĺbke ležiacu a zašumí tam
      dakde pod svojou povrchnosťou neznámym hláskom.
   </p>
   <p>
    Otec sa zatriasol, bo poznal, že jeho reči môžu mať protivný účinok na dcérinu myseľ.
      Prsia mu stisla predtým neznáma úzkosť, hlava jeho klesla a tvár vzala na seba podobu bolesti
      a vnútorného žiaľu. Starý Hanuš veril na predcity, na tušenia a pozorujúc dlhší čas svoje
      tušenie, skúsil, že obyčajne, najmä v staršom veku sa vždy vyplnilo, čo mu vnútorné tušenie
      veštievalo. I teraz ho trápil od dlhšieho času nepokoj a zádumčivosť jedinej dcéry, najmä ale
      osvedčenie sa Černoka, pýtajúceho ruku jeho dieťaťa, a silné vypuknutie náruživosti Žofie,
      zjavivšie sa od času, čo mohla smele o Černokovi rozprávať, tým väčšmi obstúpil jeho dušu
      tajný, predtým neznámy smútok.
   </p>
   <p>
    „Dieťa moje,“ zase prerečie starký, „smutné časy žijeme. Premysli dobre, čo robíš, bo čím
      si teraz väčšie nádeje robíš, tým väčší bude tvoj smútok, ak sa oklameš. Nemáš všetko podľa
      toho merať, ako sa ti to teraz v očiach zrkadlí; musíš pomyslieť i na budúcnosť, treba sa ti
      pripraviť na všetko. Černok je človek nepokojný a náročky sa do nebezpečenstva vydávajúci.
      Turci — ako ti známo — strežú, kde by ho uchytiť alebo zabiť mohli, naši ho nebránia z
      nenávisti; keby — čo boh nedaj, — podľahol, keby ho zabili, čo potom s tebou, dieťa moje? —
      Lepšie, keď sa vydáš za spokojného človeka, ktorý poctive svoj chlieb hľadá a nevydáva sa tak
      šialene v nebezpečie, tak nemúdro a hlavato si nevedie ako Černok.“
   </p>
   <p>
    Žofia s veľkou napnutosťou počúvala otcove reči, ale pozdvihujúce sa prsia, blyštiace sa
      oko, horiaca tvár svedčili o vnútornej búrke, napínajúcej jej dušu. Postúpi bližšie, chytí
      náruživo otcovu ruku, pozerá mu prísne do tváre a zápalisto hovorí: „A vy to hovoríte, otec
      môj? Vy menujete Černoka nemúdrym a hlavatým? Vy, ktorý sa tak často na turecké jarmo
      sťažúvate? — Oj, či je to nemúdrosť, keď on to nohami šliape, pred čím sa vy trasiete? Vy
      mužovia múdri, nehlavatí, opatrní,“ pokračuje s ľahkým, ale štipľavým úsmechom, „podávate krky
      svoje pod nohy Turka, šomrete, kde vás nikto nepočuje, škrípete zubami doma pošušky na toho,
      pred tvárou ktorého sa pokorne klaniate, a zas už či zo závisti či z múdrosti menujete
      nemúdrym toho, ktorý sa s hŕstkou svojho ľudu protiví mocnému nepriateľovi a háji slobodu,
      obľavuje biedu utisnutých i protiví sa nespravodlivosti. — Ej, otec môj, jedna chvíľka, jeden
      okamih, v ktorom môže ženské srdce takého muža mužom svojím menovať, viacej stojí ako tisíce
      rokov prežitých v náručí človeka, ktorý sa utuľuje pred každým pofúknutím vetra. Viacej dáva
      života jedinké pohliadnutie do mora slnečného svetla ako tisícročné váľanie sa v zemskom
      bahne.“
   </p>
   <p>
    „Dosť, dosť, Žofia moja! Ja menujem múdrosťou tiché sa držanie tam, kde je človek nie
      vstave dač vykonať, a očakávanie chvíle, ktorá musí doniesť isté oslobodenie. A čože Černok
      vykoná?“
   </p>
   <p>
    „Čo vykoná, otec môj?“ ozve sa Žofia. „Zase sa to pýtate? Chcete vy to všetko, čo on chce,
      a vykonáte, čo si zažiadate. Čo on vykonal, viete a viete i to, že on vaše vlastné, jediné
      dieťa vytrhol z tureckých rúk; keby on nie, čo by bolo zo mňa, čo by bolo z vás? Otec môj,
      mužskú statočnosť merajte podľa skutkov, a keď toto urobíte, vaše vlastné srdce vám povie, že
      nieto hodnejšieho človeka pod nebeským slncom, ako je Černok!“
   </p>
   <p>
    Ján Černok bol pán Branca, mocného to zámku v Nitrianskej stolici, mladý, dvadsať a
      dakoľkoročný šuhaj; bol známy, že je najsilnejší, najjunáckejší šuhaj v celom okolí. Celá
      stolica sa pokorila Turkovi, on jediný sa vedel utrímať v samostatnosti; on jediný sa nebál
      nikoho, neposlúchal nikoho, nedržal s nikým, opovrhujúc inými ľuďmi preto, že neboli takí ako
      on. Ale zato keď si sadol na koňa a vyšiel zo svojho zámku, skoro nikdy sa nevracal bez toho,
      že by sa dakde nebol zišiel s nepriateľom, že by nebol vydrel obete z tureckých rúk. Často
      prepadol s pár sluhami kŕdeľ Turkov a zahnal ich do pevných zámkov, všetko im poodberajúc, čo
      boli nazbíjali, a prinavracajúc to predošlým majetníkom. Nečakajúc povďak, odchádzal preč, a
      tak sa, ako vietor, v jednom mieste objavil i zmizol. Turci ho nemohli prevládať, ačpráve
      rozkázali svojim poddaným, aby ho lapili, i veľkú odmenu na jeho hlavu vystavili, ale nikto sa
      ho neopovážil dotknúť. Čudné, že kdekoľvek prichádzal, nikde nebol vítaným hosťom; každý sa,
      koho prah prekročil, triasol, bojac sa tureckého ukrutenstva.
   </p>
   <p>
    Ale čistá a neskalená, na osoh alebo škodu neobzerajúca sa duša velebila silného mládenca,
      ktorý nestojac o priazeň ľudskú, nebojac sa ľudskej moci, vychádzaval na pusté polia, vydával
      sa ozlomkrky nebezpečenstvu a pomáhal tým, ktorí ho nemilovali, ktorí sa pred jeho
      prítomnosťou triasli. Keď ho dievča videlo na koni letiaceho, zaklopalo v ňom srdiečko, jeho
      oko sa uprelo v tú stranu, z ktorej zďaleka jeho vysoké biele pero si na kalpaku previevalo. A
      tento mládenec sklonil svoje srdce pred Žofiou, dcérou chudobného ináč zemana, dlho pozerával
      na ňu, mnoho s ňou hovorieval; a majúc dakde odísť, obyčajne sa stavil na Myjave i posilnil
      dušu novou silou v blesku jej oka, otužil svoje srdce jej ľúbezným slovom — i odchádzal preč!
      Kde? Nikto sa to dlhší čas nedozvedel, kým sa nová povesť nerozlietla o jeho harcoch s
      Turkami.
   </p>
   <p>
    A Žofia, uctiac jeho vyvýšenosť nad obecnými ľuďmi, zahorela už dávno k nemu ohňom predtým
      nepoznaným; a teraz, keď otec o ňom začal hovoriť, jej reč sa v prudký tok rozviazala a jej
      slová boli výtok a znak písma v jej duši už dávno napísaného písmenami ohnivými. Darmo tam
      bolo nadhadzovania a preukazovania starého studeného rozumu, kde mladosť v nekonečnosti svojho
      zápalu ohnivé iskry naň sypala: bo nieto väčšej sily a moci v cite človeka, ako keď dievča v
      povedomí a presvedčení môže o svojom milencovi, čo priam len samo sebe pochlebujúc, povedať:
      „Taký muž je iba jeden na širokom svete.“
   </p>
   <p>
    Starý Hanuš zase len hovorí: „Teda neodstúpiš od neho?“
   </p>
   <p>
    „Neodstúpim!“
   </p>
   <p>
    „Dobre teda, dcéra moja! Ja som urobil, čo som mohol — viac nemôžem. Boh s tebou! — Nech
      ťa on tak sprevádza na cestách života, ako ťa tvoj otec požehnáva.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e170">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Počuli ste o moháčskom páde? Či viete dač o tých bolestiach, ktoré vtedy znášala Krajina
      uhorská? — Ach, zaplakala vtedy Krajina uhorská, bo zlý vrah vrazil ostrý bodák do jej srdca,
      rozohnal jej dietky, aby ani smútiť nemohli nad jej ranami. Keď sa kde na očiach slza
      objavila, to ju Turek stieral ohňom a železom z ublednutých líc plačúcich dietok.
   </p>
   <p>
    Po moháčskom páde sa ako mravce po Uhrách rozliezli deti Mohamedove. V Budíne sedel na
      stolici kráľov uhorských pyšný vezír, dumný svojou mocou, bo sa nazdával, že je mocný ako boh.
      Jeho vôľou žili a hynuli národy. Viacej bašov bolo rozložených po krajine; na jednotlivých
      zámkoch sedeli tureckí agovia.
   </p>
   <p>
    Na Červenom Kameni v Prešporskej stolici vladáril aga Osman.
   </p>
   <p>
    Osman bol mladistvý, bujarý, junácky syn bašu Kapudána, zavčasu k vysokým skutkom, ku
      sláve pripravovaný. A v jeho srdci sa zavčasu odblyskovali povesti starých ľudí, krásne obrazy
      korána, i tak zaujali jeho prsia, že už za mladi zatúžil za časmi, keď bude žiť alebo umierať
      za svätú vieru, za panstvo sveta, ktoré deti Mohameda mali bojovať svojmu prorokovi. Jeho duša
      sa túlala po krásnych lúčinách nebeského raja, on pozeral už tuná na nebo večne svetlom žiary
      nebeskej ožiarené, kde ho nikdy nemúti obláčik, nezaháňa tmavé krídlo noci; on pil z potokov,
      v ktorých v krištáľových vlnkách si ako milenci šepotali mlieko a med, i zvali k sebe verných,
      službe proroka sa obetujúcich ľudí. On si spočíval pokojne pod tôňou večne zelených stromov,
      ktorých vôňa uspávala zmysly, v ktorých vtáčkovia spievali na dobrú noc ustatému pútnikovi, i
      svojím čarovným ohlasom zatískali zmorené mihalnice na zrkadlá v rozkoši večnej sa kúpajúcich
      a teraz vyhasínajúcich očí. On býval zobúdzaný v svojich predstavách horúcim bozkom dievčín
      raja, nebeských hurisiek, za ľúbeznou zábavou s ním túžiacich; on žil v ich spolku a napájal
      ich večne ľúbeznou krásou svoje mladistvé oko. Jemu sa sníval dlho pekný sen ruže, o svojej
      kráse snívajúcej.
   </p>
   <p>
    A prsia sa mu nadmuli nekonečnou túžbou za skutočnosťou, podobnou jeho predstavám. On
      vyšiel mladý z domu a v zápale svojej obrazotvornosti kliesnil si po mŕtvolách neverných cestu
      do stánkov raja, bo sa len tí môžu účastníkmi jeho krásy a ľúbeznosti stať, ktorí podrobujú
      svet viere proroka. Stal sa teda, hoc mladý, vzorom mužstva, pre čo a sčiastky aj pre jeho
      vysoký rod mu bolo dané panovníctvo na Červenom Kameni.
   </p>
   <p>
    Ale aj nebolo krásnejšieho mládenca v celom okolí. Tvár jeho nebola celkom označená
      východnými ťahmi, ktorých tvrdosť bola s mládeneckou neurčitosťou, ale aj s útlosťou
      pomiešaná. Jeho oči čierne iskrili tajomne a ich ako krištáľ čisté bielko sa často zatemňovalo
      nábehom krvi, keď náruživosť v jeho prsiach búriť začala; tvár akoby opálená východným slncom,
      zvyšovala výraz jeho ťahov, a ako zrána kvety rosou, tak bola ochúknutá jeho brada počerným
      vlasom, ktorý sa začal pobronievať.
   </p>
   <p>
    Bol on aj rozdielny od svojich spoluvercov. Pyšný proti poddaným a podmaneným, predsa bol
      pridumný byť spolu ukrutným; bol vysokomyseľný, ale nikdy nie sebevoľný pri zachádzaní s
      ľuďmi, ktorých mu jeho viera dovoľovala akokoľvek prenasledovať. Bolo krajom, nad ktorým on
      panoval, ešte zo všetkých najlepšie, kde Turci rozložili svoje panstvo. Ale bol zase neukrotný
      v svojom hneve oproti tým, ktorí sa mu protivili, bo naučený od mladosti rozkazovať a
      pokorenia prijímať, nemohol vystáť ľudskú zdurnosť. Poznal Černoka dobre, bo mu tento často
      prekrižoval jeho podujatia, i vystupoval teda oproti nemu, dobýjal Branč i klamom i mocou, a
      nemôžuc nič vykonať, rozkázal pod pokutou smrti neobcovať s Černokom, i vystavil odmenu na
      jeho hlavu.
   </p>
   <p>
    Počul, že Černok navštevuje na Myjave starého Hanuša, i chtiac tak poslušnosť starcovu,
      ako i celého mesta potrestať, vybral sa sám na tie strany. Prišiel k Hanušovi, videl krásnu
      Žofiu — i zasekla mu krv v žilách, zabudol na trest Myjave pripravovaný, zabudol na slávu, na
      vieru, na veľkého proroka a ostal dlhší čas na Myjave. Nikdy nebolo tak dobre tomuto mestu pod
      vládou tureckou.
   </p>
   <p>
    Akéže ste slabé, vy obrazy utvorené bujnou obrazotvornosťou alebo chladným rozumom, tam,
      kde sa vám mladosť v podobe devy oproti stavia, vy zhyniete ako nočná para, keď do vás slnce
      skutočnej krásy zasvieti! Nikdy sa srdce človeka tak nepohne, tak nezatrasie v prsiach
      mládencových, ako keď sa jeho očiam zjaví krása v svojej božskej skutočnosti. Utíchnu tam
      potom všetky žiadosti, zaclonia sa všetky dlhoročné sny jedným jedinkým pohľadom a dieťa
      krásy, ohnivá láska, dáva človeku najavo, že je boh, že je veľká moc, rozumom nepostihnuteľná,
      ktorá svojou slncožiarou ohrieva roky mladosti, i dáva najavo svoje nekonečné odbleskovania sa
      na stvorení svojom.
   </p>
   <p>
    Osman bol hlboko zaujatý. Pokoril sa svojmu citu a šľachetnú pohnutosť srdca chcel
      posvätiť svätým zväzkom, lebo pyšný bol čo len jedinou krivou myšlienkou chcieť zohaviť
      najútlejší svoj cit, ktorý odrazu vznikol v prsiach. Pýtal Žofiu za ženu.
   </p>
   <p>
    Starý Hanuš sa zľakol i odpovedal, že on všetko na vôľu dieťaťu necháva. Všelijako
      okolkoval, prednášajúc žiadosť Osmana Žofii; táto ale, uhádnuc úmysel otcov, pokrútiac ľahúčko
      hlávkou, s trpkým úsmechom pošepky odpovedala: „Tvoje dieťa nikdy Turkyňou a ženou Osmanovou
      nebude!“
   </p>
   <p>
    Iný Turek by sa nebol dlho pýtal, bol by rozkázal — a bolo by sa stalo; Osman bol ale
      mládenec s citom naozaj mládeneckým — a mladosť je vždy spôsobnejšia pokoriť sa vnuknutiu
      citov svojich ako obyčajná staroba, presiaknutá vnútornosť jej obstupujúcim vtokom povedomia
      moci.
   </p>
   <p>
    Hanuš krčil plecami, prednášajúc s upretými do zeme očami trasavým hlasom Osmanovi
      ustanovenie a odhodlanie svojej dcéry. Tento skamenel, obrvy sa mu sťahovali, tvár sa mu
      potrhovala a pery sa mu, ako v zimničnom pohybovaní, triasli. — Ale, čudná vec! — Nepovedal
      ani slova, ani len „zdraví buďte!“, sadol na koňa a zmizol v šírom poli, že po ňom ani chýru
      ani slychu neostalo.
   </p>
   <p>
    Ale jeho prsia, nekonečnou bolesťou úžené, vždy sa búrili. Ako šialený, sám so sebou
      bojujúc, chodil po Červenom Kameni; bolestný vzdych, blýskanie očí, pohybovanie sa a šomranie
      pier, pozdvihovanie rúk, ktoré hneď podobu objatia, hneď tvárnosť hrozby na seba bralo, bolo
      na ňom vídať od dlhšieho času.
   </p>
   <p>
    Naostatok zvíťazila náruživosť. Dal osedlať kone, vychytil sa s dakoľko koníkmi a uchvátil
      silou Žofiu z otcovského domu. Černok mu ju bol odňal.
   </p>
   <p>
    Teraz sedí aga Osman smutný, v myšlienkach zahrúžený na Červenom Kameni. Ticho je okolo
      neho, bo sa sluhovia k nemu boja blížiť zoznajúc, že len klepot srdca, búrenie pŕs, kývanie
      prstov, nie ale obyčajné slová im rozkazy dávajú. Bolo to tri dni po boji s Černokom —
   </p>
   <p>
    Otvoria sa dvere na palote, dnu vstúpi sluha, pokorne si zastavší pri dverách, ruky na
      prsiach skrižujúc a pokloniac sa skoro až k zemi.
   </p>
   <p>
    Osman, pozdvihnúc ovesenú hlavu, pozrel na sluhu i dával mu pohľadom na známosť, aby
      hovoril, čo má.
   </p>
   <p>
    „Veľký Osman, pán náš, ktorého moc a sláva —“
   </p>
   <p>
    Osman kývne rukou, aby zanechal prázdne reči.
   </p>
   <p>
    „Prichádzam s novinami z Myjavy.“
   </p>
   <p>
    Sotva to sluha posol dopovedal, už skočil Osman z divána a v prudkosti vyriekol: „A
      ďalej?“
   </p>
   <p>
    „Zajtra ráno má byť sobáš Černoka s dcérou Hanušovou!“
   </p>
   <p>
    „Sedlajte kone! Sto jazdcov nech je v okamihu v sedle!“ zavolal Osman i skočil, bral zo
      steny krivú šabľu, odel sa širokým plášťom, zatisol zelený turban na čelo — a letel von z
      paloty.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e229">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vyšlo zlaté slnce nad Myjavou a pobozkalo líce svojej milenky, širokej zeme i zadvorilo si
      na nebeskej hladine ako mladý šuhaj, ktorý si je povedomý, že svojimi skutkami zatemňuje
      všetkých svojich vrstovníkov.
   </p>
   <p>
    A na Myjave je každý plný zvedavosťou, každý sa teší na dnešný deň. Najjunáckejší mládenec
      Janko Černok má dnes byť zosobášený s najkrajším dievčaťom okolia, ružou Myjavy, Žofiou
      Hanušovie. Sprvu sa každý okúňa brať účasť na dnešnej veselosti; ľudia, čo sa za múdrych
      držia, pokyvujú hlavou a zo spojenia Černokovho s myjavským dievčaťom nič dobrého netušia,
      zakazujú svojim domácim, aby sa ani na ulici, ani v kostole, ani u Hanuša neukazovali,
      hovoriac: „Veď je jemu dobre, on sa prenesie na Branč a ani vták k nemu nepriletí; ale my — my
      —“ Mládež sa hnevá, že sa pre ňu žiadne zábavy nechystajú, bo dávno ich nebolo, a teraz sú
      tiež neoznámené. Starí ľudia pripomínajú časy svojej mladosti i rozprávajú, aké sa za ich čias
      svadby držiavali, ako sa na nich zas nové zväzky uzavievali, pripomínali, že sa vtedy celé
      mesto hostilo, tancovalo, veselilo dakoľko dní; s bolesťou ľutovali, že tie krásne, pekné
      otcovské obyčaje tak do zabudnutia prichádzajú, a k tomu všetkému hlavne pád krajiny
      pripisovali. Najviac sa ale na tom urážali, že Černok ani len pytačov neposlal, ale si sám
      nevestu vypýtal; preto už nič dobrého o ňom myslieť nemohli.
   </p>
   <p>
    Takýmito pripomienkami sa ale tým väčšmi zvedavosť mládeže dráždila; nejedna panička si,
      svojmu starkému otcovi prisvedčujúc, pomyslela, že by ona vďačne stála na mieste Žofie.
   </p>
   <p>
    Bolo dlho ticho, iba obloky boli preplnené očami, ktoré pilne striehli, aby im ani to
      najmenšie pohnutie, v meste sa stavšie. neutieklo. Hoc sa mnohí aj hnevali na Černokovo
      počínanie, predsa sa už i mrzieť začali, že sa dačo už nezačína. Naostatok skoro pred samým
      poludním zadupotali konské kopytá na konci mesta; obloky sa na domoch, hoc bolo v jeseni,
      rozleteli, a ľudia z nich vyzerajúci opreli oči v tú stranu, odkiaľ hrmot pochádzal.
   </p>
   <p>
    A hore Myjavou na vranom koníku si ide Janko Černok pyšne, dumne, neobzerajúc sa ani
      naľavo ani napravo, akoby ho nič, čo sa okolo neho robí, nezaujímalo. Jeho vysoká postava sa
      vypla na koni a silné, plné údy jej dodávali výraz sily a pánovitosti. Tri jastrabie perá, na
      kalpaku hore sa dvíhajúce, povievali v povetrí a zlatá, drahými kameňmi vykladaná spojujúca
      ich ruža pohrávala si so žiarou ligotavého slnca, akoby s ním bola pobratimstvo uzavrela. Ale
      čierne oči hrali ohnivejšie, a zlato na mentiečke, dolománe a červených nohaviciach celú jeho
      postavu krásnym svetlom obtáčalo, takže vyhliadal ako syn svetla, brat slnca. Za ním išlo
      jedno dvadsať krásne pripravených sluhov. Keď dochodili k Hanušovmu domu, Černok si pravou
      dlaňou pohladil černasté fúzy, vtisol zlatú ostrohu koníkovi do boku, a tento sa vzopäl,
      poprskal si a drobným skokom, podhadzujúc svojho pána dohora, zakrepčil si do dvora pána
      Hanušovho. Tri jastrabie perá si zašuchotali v povetrí.
   </p>
   <p>
    Darmo sa strojila Myjava, že do Hanušovho domu ani nezahliadne. To musel každý vidieť, ako
      je mladucha pristrojená, čo sa okolo nej hovorí — a hromada ľudí obstala svadobný dom.
   </p>
   <p>
    Naprostred izby stojí Černok, pravicu podávajúc svojej milenke, krásnej Žofii, ktorá v
      zlatom posiatom živôtiku, veniec z drahých kameňov na hlave majúc, i v ktorom tu i tu bol
      zelený rozmarín zapnutý, svietila sa ako hviezda nebeská, žmurkajúca na svojho milenca,
      pútnika noci, bledý mesiac. — Pri nich stál starý Hanuš. Triasol sa na celom tele; slzy
      staroby sa mu objavili vo vyhasnutých očiach a jeho ruky, z ktorých jednu na zaťovej, druhú na
      dcérinej hlave držal, triasli sa a tiché, slabé z jeho úst vychádzajúce slová prenikli každého
      človeka. Požehnával deti svoje: „Nech vám boh tak pomáha, ako vám to váš otec praje; nech jeho
      dobrota všetky kroky vaše korunuje, nech jeho milosť nekonečná vás chráni v šťastí i v
      nešťastí a dá vám dožiť v láske a úprimnosti dlhý vek ku chvále a sláve svojej!“
   </p>
   <p>
    Obidvaja pobozkali ruku vážneho starca, a celý sprievod vyšiel v tichosti z domu a poberal
      sa do kostola —
   </p>
   <p>
    Černok a Žofia si prisahali večnú lásku, že sa v žiadnom nešťastí, v žiadnej potrebe
      neopustia. A bol to okamih sladký, plný vnútornej blaženosti, a hádam si nikdy tak horúco
      mladoženísi sľub neskladali ako títo. Keď junácky neprestrašený mládenec zacíti v svojich
      prsiach náklonnosť k panne, to je jeho cit horúcejší nad všetkých ľudí, ktorí len láske svojej
      žijú, bo on i v svojom kochaní hľadá junáckosť srdca; a zase panna, od mladosti na vyplňovanie
      žiadosti svojej mysle naučená, hľadá, zo všetkého si nič nerobiac, sústrediť prvé pocítenie
      svojej mladosti v osobe, ktorá svojím duchom prevyšuje všetku obyčajnosť.
   </p>
   <p>
    Vyšli z kostola. Množstvo ľudu sa hrnulo za svadobníkmi; mládež pozerá na mladuchu a
      mladého zaťa spolu sa vedúcich, obdivuje vystretú postavu Černoka, čo sa nad všetkých vynáša,
      a neobyčajnú krásu Žofie, čo nikdy tak šumné nevyzerala ako teraz. Líčko jej je červené ako
      ruža a cit, len od tých pocítený, ktorí vidia žiadosti svojho srdca v najvyššom stupni
      vyplnené, prebleskoval z jej celej tváre.
   </p>
   <p>
    Bola hostina i proti Černokovej vôli hodná; ľudí na obloku plno. Priatelia ľutovali pred
      pánom Hanušom, že ich starí známi s nimi nedelia veselosť; družičky spomínali, že škoda, že je
      svadba len taká hluchá, a dávali na známosť svoju žiadosť.
   </p>
   <p>
    Starý Hanuš sa rozveselil a bol dobrej vôle ako málokedy, i odpovedal svojim hosťom:
      „Dobre, bračekovci, dobre; ja by som bol veru zvolal všetkých známych, ale to zať môj nechce
      hovoriac, že on zo svojej rodiny tiež nikoho nepozval.“
   </p>
   <p>
    „Hm,“ odpovie starejší, „ktozná, či by sa boli tí hrdí páni uponížili; naši by si ale boli
      pokladali za česť, keby boli povolaní bývali. Nože no, braček Ondrejko, urobteže, hej!
      Pospomínajmeže si, ako to za našich čias bývalo.“
   </p>
   <p>
    Starký pokrčil plecami i povedal: „Veď ja nedbám — choďte sa opýtať zaťa, bo som mu
      sľúbil, že nikoho nezavolám.“
   </p>
   <p>
    „Dajte vy Černokovi pokoj,“ hovorí s úsmevom potichu pán Matejovský, sestrenec Hanušov,
      „keď chcete dačo vykonať, obráťte sa k mladuche; jej jeden pohľad, jeden úsmev viac vykoná ako
      všetky vaše reči. Počkajte len, dačo musíme začať.“ A žartovne palcom hroziac, odišiel od nich
      a obrátiac sa k tabule, sklonil sa k svojej sesternici, šeptal jej do ucha, hľadel na ňu,
      akoby dačo prosil, hladkal ju, až kým ona s úsmevom nevyriekla: „No však uvidíme!“
   </p>
   <p>
    Žofia sa obrátila k Černokovi, chytila ho zľahučka za ruku, pozrela naň milostne a
      povedala: „Naši známi by si želali dnešný deň s nami stráviť; však ich môžeme zavolať, však,
      duša moja?“
   </p>
   <p>
    Černok si zahrnul dlhé vlasy za ucho, pohladil dlhý fúz, mykol hlavou i hovoril: „Veď už
      beztoho tu neostaneme ani hodinku!“
   </p>
   <p>
    „Ach, celý život ostaneme spolu, zabavme sa aspoň dnes u nás, poprajme i priateľom trocha
      veselosti, keď sme my,“ doložila, začervenajúc sa, utichujúcim hlasom, „tak veľmi šťastní.“
   </p>
   <p>
    Černok nebol naučený konať oproti svojmu ustanoveniu; a tak hoc by ináčej bol svety
      pováľal kvôli svojej neveste vtedy, keby to oproti jeho raz danému slovu nebolo bývalo, predsa
      sa teraz zdalo, že ho jej prosba mrzí. Pozrúc ale do krištáľu jej očí, zhliadnuc ako prosí,
      nemohol sa ďalej vzpierať, ale len so smiechom povedal: „Rozkazujte tu vy v dome vašom, ja
      budem na Branči — ale neviem — či ma aj tam dakto k poslušnosti neprivedie,“ dodal, zohnúc sa
      k svojej neveste s úprimnosťou, a potom vstanúc, zavolal na Hanuša: „Pán otec, mojej Žofii sa
      zachcelo odobrať sa od svojich známych, a hoc je to pre mňa akokoľvek nebezpečné,“ doložil s
      ľahkým úsmevom, „bo líca jednoduchého bojovníka obyčajne bývajú odsúdené a zabudnuté, keď
      ženské oko na ne a na hladkú tvár v pokoji vyrastených šuhajov pozerá, predsa i na vlastné
      nebezpečenstvo vás prosím, povolajte vašich starých známych a myjavskú mládež.“ A potom
      prehovoril zas s ľahkosťou: „Úfam sa, že sa táto skorej k tancu ustanoví, ako keby ju volal do
      vojny s Turkom; a vy hádam máte i hudbu i vína naporúdzi, veď svet hovorí, že ste vraj dobrý
      gazda.“
   </p>
   <p>
    „Len tak, ako chudobný zeman,“ odpovie Hanuš, „čo pánboh požehná, to máme, čo nepožehná,
      to nemáme, ale aj to málo vďačne strovíme s priateľmi.“
   </p>
   <p>
    Žofia sa privinula ku svojmu milému, ďakujúc mu za jeho dobrotu, on ju hladkal svojou
      neveľmi útlou rukou; starý Hanuš kázal svojim známym, aby povolali susedov. Pán Matejovský sa
      usmial, poskočil a zavolal: „Viktória, či som nepovedal, odkiaľ má vietor zaviať, aby sa vatra
      popolom prikrytá zase roziskrila?“ A potom, obrátiac sa k Černokovi, hovorí: „Ak to i ďalej
      tak pôjde, nuž môj pán švagor len potom zanechá steny svojho zámku, keď si jeho mladá žena
      šabľu k boku pripáše a ukáže mu, v ktoré strany má svoj krok obrátiť.“ Nato sa zvrtol a
      odišiel s Hanušovým naučením po Myjave.
   </p>
   <p>
    O malú chvíľu bol dom plný, bo hoc sa aj daktorí mrzeli, že ich pred svadbou nepovolali,
      to sa predsa dali udobriť tou výhovorkou, že za tri dni všetko urobiť nestačili, že Černok
      chcel hneď po sobáši odísť, ale že teraz, premeniac úmysel, sám ich volá (čo im od takého pána
      nemálo pochlebovalo), a naostatok, že nevolajú na svadbu, ale len na maličkú zábavku, na pár
      slov s Hanušom a jeho jedinou dcérou. A bolo to živo v dome Hanušovom, celá Myjava ho ako roj
      včiel obstala. Páni si v jednej izbe sami sedeli, v druhej hrala hudba, až sa tak ozývalo,
      mládež tancovala a spievala.
   </p>
   <p>
    „Sťali brezu, sťali brezu,“ začal jeden.
   </p>
   <p>
    „Ba mal by si zaspievať: Zasadil som čerešničku v zime,“ ozval sa druhý, „bo sa vláčiš už
      päť rokov do Nového Mesta, a nemôžeš sa oženiť. Ktovie, kedy si už zaspievaš:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         A keď už tá čerešnička vyschla,
        </em>
       </span>
       <span class="emphasis">
        <em>
         potom milá za šuhajkom išla.“
        </em>
       </span>
      </span>
     </p>
    </div>
   </p>
   <p>
   </p>
   <p>
    V tretej izbe, ktorá medzi oboma prvými ležala, stálo víno na stoloch, a kto chcel, sem sa
      ochladiť zabehol. I tu bolo hlučno, i tu bolo počuť hlasný rozhovor, úprimné rozprávky, veselý
      spev, bo v našich krajoch, najmä za predošlých čias, málo sa zišlo spoločností, v ktorých by
      sa neboli ozývali národné pesničky. I tu bolo počuť:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Nepi, šuhaj, nepi, stodola ti letí.
        </em>
       </span>
       <span class="emphasis">
        <em>
         Keď letí, nech letí, nemám ženy, detí.
        </em>
       </span>
      </span>
     </p>
    </div>
   </p>
   <p>
   </p>
   <p>
    A keď zábava a veselosť na najvyšší stupeň vystúpila, keď celý dom bol preplnený ako rákoš
      i hosťami i dívajúcim sa ľudom, i hudbou i rozhovorom, tu vonku zahučia hlasy: „Horí, horí!“
   </p>
   <p>
    Hudba prestala, hovor utíchol, veselosť zmizla, všetci prítomní skameneli, svet sa
      rozhŕkol z Hanušovho domu. Prestrašení hostia poskákali, chceli všetci vyjsť von, pomáhať a
      hasiť, ale ako vychádzať začali, zhliadli na prahu s holým mečom, so zamračenou tvárou agu
      Osmana, a hŕbu ozbrojencov. Prestrašení hostia sa nazad utiahli, a naprostred izby, kde sa len
      pred okamihom veselosť ozývala, skočil Osman so svojimi ľuďmi, pozrel dovôkola, kývol rukou,
      jeho vojsko obstúpilo brániaceho sa Černoka, v stisku sa dobre pohybovať nemôžuceho, i
      schytilo ho, poviazalo a zvalilo na zem. Žofia omdlela — prebudila sa — hodila sa na svojho
      milého — ale Osman sa usmial divoko, strhol trasúce sa jej ruky z Černoka, pozrel jej do
      slzavých očú a skriviac tvár, divoko zavolal: „Poznáš Osmana svojho priateľa, dievka krásna?
      Neboj sa ho, on prišiel osláviť tvoju svadbu, on osvietil noc, aby sa i ona dívala na tvoje
      blaženstvo, ktoré budeš v náručí svojho milenca požívať!“ A smejúc sa odišiel tak prudko, ako
      prišiel; jeho ľudia odviedli Černoka, nepohnúc ináč ani živej duši vlas na hlave. Myjava bola
      na desiatich miestach zapálená — —
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e325">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Smutný býva jesenný čas, ale smutnejšie srdce človeka v nezaslúženom nešťastí, keď trpí
      pre to, za čo by práve odmenu zasluhovalo. Bolo ráno po smutnej noci; domy sa váľali, hrubé
      trámy prehárali si pokojne, potichu, akoby ich horúci, ich zožierajúci oheň milostne bozkával
      a teplom lásky zahrieval. Po záhradách šumeli opálené stromy a ich dietky, ožltnuté lístky,
      podávajúc sa v náručie zradnému kochankovi tichému vetru, padajúcky si húdli smutné piesne o
      minulej láske, o zapadnutej nádeji.
   </p>
   <p>
    Starý Hanuš si stal pred pohorenisko svojho domu, ktorého ostatky dohárali a dym do výšavy
      odosielali, so zloženými rukami na prsiach, so zvesenou hlavou zamyslený. Pri jeho boku, ako
      anjel smútku, stál jeho jedináčik, trasúca sa a plačúca Žofia.
   </p>
   <p>
    „Nikdy ma neklame moje tušenie,“ hovoril starký sám sebe, „tam všetko zhynulo, i pamiatky
      mladosti, i nádeja mojej staroby.“
   </p>
   <p>
    Žofia hľadela naň; počula, čo on šepotal, zatriasla sa ešte väčšmi a pritisnúc jeho ruku k
      svojmu srdcu, zvolala bolestne: „Otče, otče, nerob mi predvržky — ja som ináč nemohla.“
   </p>
   <p>
    „Dieťa moje,“ odpovie starký, „nerobím to, nechcem to robiť; načože by sme si mali našu
      biedu ešte horšiť daromnými starosťami? Čo sa stalo, to inakšie nebude; ja starý beztoho viac
      nemám mnoho očakávať — o mňa je najmenšia starosť, ale ty, ale ty!“ I naplnili sa posvätnou
      vlahou jeho oči.
   </p>
   <p>
    Jeho dcéra pozrela hrdo, hodiac okom po zhorenisku, i zhliadnuc otcovu bolesť, zavolala:
      „Vidíš tú kúrňavu odtiaľ vystupujúcu, kde len pred niekoľko hodinami rástlo moje srdce a
      kúpalo sa v najkrajších nádejach? — Tak vyzerá v mojej duši; a ako ten plameň šľahá dohora a
      žiara jeho sa vznáša do nekonečnosti — tak i duša moja. Čo mne nešťastie? V nešťastí ukážme
      silu svojich citov, silu našej moci; tam, kde sme všetko stratili, hľaďme všetko vydobudnúť,
      kde nič nemáme, stvorme si všetko — a nič nám nebude.“
   </p>
   <p>
    Starký, trpko sa usmejúc, prehovoril vážne a potichu: „Moje dieťa, ľahko je hovoriť, ľahko
      tebe neskúsenej spomínať o zlatých zámkoch, ktoré myseľ mladá nastavia, bo ešte nevieš, čo je
      možno, čo je nemožno. Ja žijem len v tebe, pre teba, a ty, viem, nebudeš mať viacej pokoja, a
      ja ti ho viacej ani dať, ani zvážiť nemôžem. Viem ja, čo mladosti treba, za čím ona túži — veď
      som i ja bol mladý!“
   </p>
   <p>
    „Dobre — tak viete, po čom mladosť túži, čo ona cíti, čo ju bolí.“ A potom chytrým hláskom
      pokračuje, ešte bližšie k nemu prikročiac: „A budete vy celkom šťastný, keď vaše dieťa šťastie
      dosiahne?“
   </p>
   <p>
    „Čože rodič inakšieho žiadať môže? On nechce pre seba nič, on všetko robí pre svoj život,
      v dieťati sa rozkladajúci.“
   </p>
   <p>
    „Teda ma počujte, otec môj! Vy ste mali pravdu, odvádzajúc ma od Černoka, vy ste videli
      všetky budúce nebezpečenstvá, čo z toho mohli pochádzať; ale darmo klásť hate mladému srdcu! —
      Tak ani to, čo nás teraz postihlo, to urobiť nemôže. Vaša dcéra zapovrhla všetkým v svojej
      dume, a nepokorí ju ani terajšia strata. Otec môj, ja pôjdem za Černokom!“
   </p>
   <p>
    Starký sa začudoval tomuto náhlemu uzavretiu, i počujúc to, skoro z nôh nespadol, ale
      vezmúc vec akoby na žart, odpovedal: „Dieťa moje, to ty sotva vyvedieš. Slabý je muž teraz sa
      prebiť cez brány turecké a prelomiť hranice bezmiernej diaľky, nieto ešte slabá ženská!“
   </p>
   <p>
    „Nespomínajte mi slabosť ženskú, otec môj. Žena je silná, ba najsilnejšia v svojom cite,
      keď vedená potrebou srdca hľadá sama seba a svoje túžby vo svete.“
   </p>
   <p>
    Otec videl, že jeho dcéra od svojho nepopustí, poznajúc jej dumnú prirodzenosť, vediac, že
      sa nevie pokoriť vôli druhej okrem toho, čo chce jej vlastná žiadosť, kde ju vôľa jej ťahá. I
      zaplakal slabušký otec — hádam po prvý raz v živote — nad sebou. Kde sa on úbohý podeje? Kto
      ho bude riadiť? O koho sa bude mať starať? Komu spomínať lepšie zašlé časy? Pre koho žiť a
      koho milovať? — I vyriekol: „Dieťa moje, čože sa potom stane so mnou?“
   </p>
   <p>
    „Nájdu sa dobrí ľudia, máme priateľov dosť, ktorí sa o vás starať budú, kým sa ja
      navrátim, a že sa to stane, mám nádeju istú, istú, tu v týchto prsiach je to zapísané! A keby
      ja pri vás zostala, to by celý svet na vás krivým okom hľadel, že ste vy celú biedu na Myjavu
      uvalili, keď sa len na krátky čas ľuďom z očí vzdialim, prestane všetko. A ja sama cítim, že
      keby nebolo mňa a môjho spojenia s Černokom bývalo, že by sa nič nebolo stalo. Akým okom ja
      mám pozerať na vaše šediny vediac, že som ani ja nie šťastná, ani vy spokojný? Akože by mi
      úsmev a otcovské láskanie prichádzalo, vediacej, že moja pýcha, moja sebevôľa, moja
      neposlušnosť bola vinnou, že ste vy na vaše staré kolená všetkým biedam vystavený? Hej, otec
      môj, dieťa vaše by uvädlo, zhynulo v svojej bolesti, a takto mu dá nádeja sily, sila vieru a
      viera lásku i k nemu (rozumela Černoka), i k vám, a srdce moje neprestane biť za vás. Ináč čo
      by vám bolo z dieťaťa, ktorého by srdce nebilo, ústa sa neusmievali, ktoré by zhynulo i svetu,
      i vám, i všetkým nádejam vašim?“
   </p>
   <p>
    Na druhý deň zanechala Žofia Myjavu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e365">
       </a>
       VI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Krásne sady sa rozprestierajú okolo kráľovského Belehradu, pyšne si ločká bystrý Dunaj v
      brehoch svojich okolo jeho bielych hradieb a veští krajšie doby dunajským rodom, hoc aj teraz
      v smútku pohrúženým. Vysoká pevnosť sa vzhliada do krištáľových vôd rieky, spievajúcej v behu
      svojom pieseň smútku o padlých junákoch, z ktorých jeden dorúbaný, druhý dostrieľaný a tretí
      neborák koňmi došliapaný pod tou tvrdou pevnosťou leží. To si spieva Dunaj — ale ľudia inak
      myslia. Plemä turecké sa veselí nad mocou a slávou vlastnou, i zvelebuje vládu Achmeta bašu,
      ktorý si v tej pevnosti sedával.
   </p>
   <p>
    Achmet ale teraz v čase pokoja si prebýva v krásnom paláci, záhradami obtočenom na brehu
      Dunaja. Má tam svoj hárem a v ňom sa lisne ako diamant medzi silou drahých kameňov Elmíra,
      miláčik jeho, krásou a vďakou svojou. Bola ona dieťa milenky Achmetovej a od času toho, čo
      táto zomrela, najväčším pokladom starého basu.
   </p>
   <p>
    Ako sa noc za plamenným obličajom skvelého dňa túžbou trasie, tak sa triasol Achmet za
      okamihom, v ktorom mohol zočiť milované dieťa svoje, a hádam žiadne dieťa na svete nebolo tak
      pestované, nebolo bohatstvom a všetkým, čokoľvek zem vzácneho a spôsobnosť ľudská pekného
      donášala, zaopatrené ako Elmíra, perla srdca Achmetovho, diamant duše jeho.
   </p>
   <p>
    V krásnej izbici háremu, na červenodamaškovom, zlatom vyšívanom diváne sedí si Achmet baša
      a hľadí do očí dieťaťa svojho žiariacich slncom, akoby v nich chcel zhliadnuť obraz duše
      svojej a zašlé časy mladosti, na ktoré si každý človek s takou nekonečnou túžbou spomína.
      Elmíra si ružosnehovú tváričku, ktorú sen mladosti obletoval, oprela o bielu pravicu, ľavou
      zas si zhŕňala čierne, nad hodváb mäkšie vlasy z ramenného líčka. Achmet sa na ňu dlho díva a
      hovorí, ale Elmíra nepočúva, necíti, takže sa zdá, že duša jej zaletuje v krajiny, v ktorých
      bez konca spieva vták slávik milenke svojej, kráľovnej kvietia, hrdej ruži, o snách milosti
      svojej. Achmet prestal hovoriť, pľasol rukami — a dnu vošiel hlavu až k zemi kloniaci sluha
      otrok a čakal na rozkazy.
   </p>
   <p>
    „Otrok spevák nech dnu príde!“ povie Achmet a Elmíra vznesie hlavu dohora, rozleje sa oheň
      pod povrchom jej líca, ako zablysne žiarou, ktorú nevídať inakšie, len keď mladosť v svojom
      oduševnení, nemôžuc na uzde zdržať city svoje, popustí beh zápalu svojmu.
   </p>
   <p>
    „A čo chcete so spevákom, veľký Achmet, otec môj?“
   </p>
   <p>
    „Chcem rozhýbať krídla duše tvojej, ktorá tu i tu uspáva v hlboké snenia a zdá sa blúdiť
      po krajinách večného raja, takže sa zdá, akoby ju viacej všetka zemskosť nezaujímala. Piesne
      otroka speváka, zdá sa mi, lámu obyčajne čary nad tebou sa vznášajúce; preto som ho dal
      zavolať, preto, bo chcem vidieť tvár tvoju sa lisnúcu ako oheň svetla nebeského, chtiac ňou
      osviežiť dni staroby mojej.“
   </p>
   <p>
    „Ach, otec,“ odpovedá Elmíra, „zdá sa, akobys’ mi neveril, že mi je milá tvoja prítomnosť.
      Popusť, otec,“ lichotivým, ale trasúcim hlasom vypovie ďalej Elmíra, „a dovoľ, aby otrok
      spevák len po tvojom odchode prišiel.“
   </p>
   <p>
    „Dieťa moje, dal by som ti krv srdca svojho, ukrátil by dni života svojho, keby som ti
      mohol len jeden okamih, len jednu chvíľu veselú urobiť; bo žitie moje je len oddych pŕs
      tvojich, je tôňa žitia tvojho, je ukradnutá žiara očiam tvojim — a keď si veselá, príde na
      myseľ mladosť, keď si smutná, príde mi na myseľ staroba moja. Nie, dieťa moje! Keď inak
      nechceš, ja radšej odídem, ty ostaň a načúvaj spevy, ktoré, čo sa mňa týka, sú také slabé
      oproti duši tvojej ako miliónová čiastka jedinej kvapky v lone hlbokého mora.“
   </p>
   <p>
    Elmíra sa zdráhala, ale usmievajúci sa otec ju bozkal tak náruživo na čelo, ako len môže
      staroba najvrúcnejšie ukázať oheň dakekajšej mladosti. I odišiel z izby háremu.
   </p>
   <p>
    Akonáhle otec odišiel, sadla si Elmíra na zlatolisklý diván, podoprela si rúčkou hlávku i
      zakryla bledé, priezračné líca, spopod ktorých sa tajomné hnutie ružovej tône vyviňovať
      začalo, i farbou takou útlou a čarokrásnou, ako prvý vývin púčka ružového, ktorého sa o jeho
      budúcej kráse sníva, bledý povrch jej tváre prebiehalo. — I nieto zádumčivejšieho, spolucit
      väčšmi vzbudzujúceho okamihu, ako keď sa duša mladého dievčaťa sama do seba zanorí, zanorí,
      hľadiac súzvuk citov svojich vo vlastných prsiach svojich, i túži za ním, a predsa ho nájsť
      nemôže. Taký bol teraz stav Elmíry. Zašuchotal vietor, zašumel strom pod oblokom, zatriaslo sa
      povetrie po izbe a k tomu dych dievčaťa prerážal hlboké mlčanie, okrem keď sa schytilo, hlávku
      vyzdvihlo a počúvalo, ani nedýchajúc, či dač počuť nemožno, či sa dačo neobjaví, čo si žiada
      jeho ohnivá, a jednak taká neurčitá myseľ.
   </p>
   <p>
    Po malej chvíli zašumeli kroky na dlhom, úzkom pitvore. Elmíra sa schytila, povzniesla
      bielušké hrdielko a načúvala, akoby poznávajúc a rozoznávajúc ľahké kroky, kto to ide, kto sem
      prichádza. Otvoria sa dvere, v svetle pitvora vidieť tučnú, okrúhlu tvár otroka háremu,
      ukazujúceho postave druhej nevysokej prstom, aby dnu vstúpila. A na prahu nádhernej paloty sa
      objaví mládenec, prvšie letá mladosti sotva prekročivší, nie síce v celkom obecnom, ale predsa
      jednoduchom odeve. V trasúcich sa rukách tríme malú citaru, temným zvukom od trasúcich sa rúk
      brinkajúcu. Poznať, že to čakaný otrok spevec. Videli ste, duše drahé, šuhaja mladého, sotva
      prvšie city mládenectva svojho pocítivšieho, ale nad ktorého hlavou sa predsa nejedna víchrica
      už schumelila. Prizreli ste sa tvári mládenca, v ktorom ešte neodkvitli prvé kvety citu, a
      predsa už polámané a naveky do bezdna zabudnutia zaviate boli a večne zahynuli? Poznali ste
      tajomný smútok mládenca, riadiaceho sa naoko podľa žiadostí sveta, v ktorého ale každom
      usmiatí, v každom kroku, v každom pohnutí tisíc umretých svetov sa odznačuje? Prizreli ste sa
      do tajomnej hĺbky oka, počuli ste, ako ona na zmŕtvychvstanie sa ozývajúce i trasúce sa hlasy
      mládenca v citlivosti duše svojej slabými i nedostatočnými piesňami vyraziť hľadí? Taká bola
      tvár dnu vstúpiaceho, taký bol výraz celej bytosti otroka spevca. Bo kde ste videli hojnosť
      piesní, kde ste videli plnosť spevu? Tam, kde duša dni dobré žije, kde sa jej každé líce,
      každý kvietok usmieva? Pieseň je vták z popola vlastnej duše zrúcaním povstalý, zavievaním
      krídel svojich hľadiaci vylúdiť z vyhorenej pahreby srdca svojho aspoň slabú iskričku, aby
      zanietili v prsiach tmou večných zatiahnutých. Taký bol i otrok spevec. Zdalo sa, že radosti
      výlevy nevyludzúvajú piesne z pŕs jeho.
   </p>
   <p>
    Elmíra sa schytila, veľké jej oko sa oprelo na trasúcom sa útlom mládencovi, i stislo jej
      to srdcom, i trápenie prezrádzajúci výraz postavy spevca prenikol jej dušu až do dna;
      zatriasla sa tiež, úsmev primrzol na jej líci, slovo uviazlo na jazyku. Zdá sa, že stav duše
      jedného od druhého nie je veľmi rozdielny. Ale otrok spevec, muž sa trasie pred obličajom
      perly sveta, na ktorú najvyšší tvorca sveta v svojej pýche všetky bohatstvá krásy vylial, na
      túto jednu osobu takú ladnú ako vyhladené nebe, tak pekne vyrastenú ako čistá ľalia, líca jeho
      v ohni mládeneckom nezahoria, srdce jeho nebije za vydobudnutím len jedného poľúbenia; a
      predsa i dievča sklonilo hlavu, nenašlo slov, chtiac sa mu prihovoriť, i zatriaslo sa, vidiac
      ho. A keď mladé dievča sklopí oči, nenachádza slov k tvojmu privítaniu, i jeho postava sa
      zachvieva pri vzhliadnutí na teba, môžeš vedieť, že jeho dušu tajný súzvuk s osobou tvojou
      preniká a len čaká, kým ty do nej iskru hodíš, aby mohla zahorieť ohňom večným. Divný to musí
      byť mládenec.
   </p>
   <p>
    Priblíži sa Elmíra ku spevcovi a potrhanými, ale ľúbeznými slovami prerečie: „Zahraj mi,
      šuhaj dobrý, pieseň ľúbu, pieseň, čo preniká cit každý, každú žilku, každé pomyslenie človeka;
      zahraj mi a utíš, ukolembaj dušu moju do spánku tichého, v ktorom by sa mi snívať mohlo o
      piesňach tvojich!“
   </p>
   <p>
    Mládenec nič neodpovedá, berie citaru do ruky a začne:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Šťastlivá ruža,
        </em>
       </span>
       <span class="emphasis">
        <em>
         kvetina raja,
        </em>
       </span>
       <span class="emphasis">
        <em>
         bo ju jej milý
        </em>
       </span>
       <span class="emphasis">
        <em>
         spevom napája.
        </em>
       </span>
       <span class="emphasis">
        <em>
         Keď ju prst devy
        </em>
       </span>
       <span class="emphasis">
        <em>
         splieta do venca,
        </em>
       </span>
       <span class="emphasis">
        <em>
         myslí na hlasy
        </em>
       </span>
       <span class="emphasis">
        <em>
         svojho milenca.
        </em>
       </span>
       <span class="emphasis">
        <em>
         I keď zvädnúva,
        </em>
       </span>
       <span class="emphasis">
        <em>
         len sa usmieva:
        </em>
       </span>
       <span class="emphasis">
        <em>
         bo vie, že milý
        </em>
       </span>
       <span class="emphasis">
        <em>
         jej piesne spieva.
        </em>
       </span>
       <span class="emphasis">
        <em>
         Šťastlivá ruža,
        </em>
       </span>
       <span class="emphasis">
        <em>
         ruža východu,
        </em>
       </span>
       <span class="emphasis">
        <em>
         bo nezná lásky
        </em>
       </span>
       <span class="emphasis">
        <em>
         bôle, nehodu.
        </em>
       </span>
      </span>
     </p>
    </div>
   </p>
   <p>
   </p>
   <p>
    A po skončených týchto slovách umĺkne, učúchne spevec, ovesí hlavu, ale zas, akoby
      mužskosť prvý raz dušu jeho odúchla, akoby žiaľ, prsia jeho prenikať sa zdajúci, sám seba
      chcel zničiť v plamennom vyratúvaní svojich bôľov, pozdvihol oči dohora, povzniesol hlavu a
      pozrel vyhasnutým zrakom, v ktorého hĺbke bolo vidieť tajomné túžby a silnú nádeju, na dievku
      rajskú, krásnu Elmíru, i po hlbokom povzdychu začal:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Kto moje slzy a vzdychy počíta?
        </em>
       </span>
       <span class="emphasis">
        <em>
         Kde koniec púti mojej sa otvára?
        </em>
       </span>
       <span class="emphasis">
        <em>
         Zrak môj slniečko na nej milé víta,
        </em>
       </span>
       <span class="emphasis">
        <em>
         na nej len stojím, keď ono dohára.
        </em>
       </span>
       <span class="emphasis">
        <em>
         A mojich túžob predlhé čakanie
        </em>
       </span>
       <span class="emphasis">
        <em>
         ukončiť nemôž’ iba zmŕtvychvstanie.
        </em>
       </span>
       <span class="emphasis">
        <em>
         Deň za dňom hynie, ja žijem bez žitia,
        </em>
       </span>
       <span class="emphasis">
        <em>
         darmo zaklínam nebeské mocnosti.
        </em>
       </span>
       <span class="emphasis">
        <em>
         A bôle moje, ktoré prsia cítia,
        </em>
       </span>
       <span class="emphasis">
        <em>
         neprestanú viac iba vo večnosti,
        </em>
       </span>
       <span class="emphasis">
        <em>
         bo tam len nájdem večité spojenie
        </em>
       </span>
       <span class="emphasis">
        <em>
         s tebou, jediné moje potešenie!
        </em>
       </span>
      </span>
     </p>
    </div>
   </p>
   <p>
   </p>
   <p>
    Hlas primrel na ústach jeho, len koniec piesne sa triasol ešte po voňavom povetrí
      nádhernej izby a ozýval sa v duši, prenesivšej sa v krajiny večné, kde nieto hraníc medzi
      túžbou a jej vyplnením. Elmíra pohliadla na mládenca speváka, jej oko sa zišlo so zrakom jeho.
      V prudkosti východnej letory svojej pristúpila ona ku spevákovi, uchytila náruživo ruku jeho,
      pritisla ju k srdcu svojmu, a akoby sa jej cit sám v sebe bol našiel, akoby sa jej odrazu
      tajomná túžba a smútok mysli jasným stal, vyriekla v prudkosti: „Netreba večnosti, ani raja
      čistej milosti, bo tá je zanechaná tým, čo nepocítili sladkosť sveta. Dlhé je očakávanie
      budúcnosti; tu, tu si zarazme stánky večných sladkostí, tu spojme srdce so srdcom, duša nech
      dušu objíme, myseľ nech myseľ do kvetu svojho zavrie. Hoc si ty aj otrok, sluha, nemusíš
      vzdychať za večnosťou, bo ani smutná noc tak netúži za svojím milencom, bledým mesiacom, ako
      Elmíra túži za tebou, a Elmíra je dušou Achmeta. Ona povie a noc sa stane bielym dňom, rozkáže
      a hĺbka priepastí sa zmení na vysoké vrchy; a hoc si ty aj otrok, to budeš mocnejším nad
      silných, vyšší nad vysokých, bo v tebe žije duša Elmíry, bo si ty jej životom, citom,
      myšlienkou, túžbou, ty pohybuješ bitia jej srdca.“
   </p>
   <p>
    A spevák stojí ako omámený, ruku svoju ani neodťahuje, ani ňou k srdcu svojmu nepritíska
      ohnivú milenku, tvár ale jeho preletuje úsmev, akoby úsmev nádeje; postava jeho, zhodiac ráz
      bojazlivosti, dostáva určitosť a pevnosť, oko jeho hľadí pokojne do líc Elmíry ohňom
      žiariacich, i hovorí: „Veliteľka moja, diamant celého Stambulu, hviezda krásy nad celým
      lisnúca sa svetom! Počuj jedinú rozprávku o mne, o púti mojej, o piesňach mojich!“
   </p>
   <p>
    A Elmíra plná nádeje, plná očakávania sadla si na nádherný diván a posadila speváka oproti
      sebe. Tento začne: „Tam ďaleko vo vlasti mojej, tam kde si Váh zahráva tichými dolinami i
      zvučí piesne zboreným hradom o ich predošlosti, kde tajomné šepotanie hájov vychováva duše
      dobrých ľudí: tam žil mládenec junácky Ján Černok, tam žil i slávny skutkami svojimi aga
      Osman, známy po celom Stambule, a obaja mládenci zakochali devicu mladú, sestru moju. Ona
      sklonila srdce svoje k rodákovi svojmu a agu Osmana, krásneho, ale cudzieho i neznámeho
      mládenca opovrhla. Práve na deň spojenia so sestrou mojou Žofiou prišiel aga Osman, spálil
      nielen dom môj rodinný, ale i celú dedinu, uchvátil v celom okolí najhodnejšieho mládenca Jána
      Černoka. Sestra moja, slabá ženská, vydala sa na púť, hľadajúc milenca svojho po zámkoch, po
      okoliach tureckých, a ja znajúc, ako ťažko je ženským po tak ďalekých cestách, sprevádzal som
      ju a ochraňoval som ju piesňami svojimi, bo pieseň obmäkčí srdce každého človeka. Boli sme i
      na Červenom Kameni, v Prešporku, v Komárne, v Ostrihome, v Budíne, a nikdy sme nič nenašli —
      len povesť ľudu nám ukazovala cestu do Belehradu — a tu, tu sme sa dozvedeli, že on v
      temniciach paláca žije!“ — Tak dokončil spevák a ohnive uchytiac ruku Elmíry a pobozkajúc ju
      horúce, nadšeným hlasom pokračoval: „Elmíra, hviezda Stambulu, ty si — ako hovoríš — mocná,
      silná, srdce tvoje ako plameň slnca nebeského, čistá, vysoká myseľ tvoja, pomáhaj vyslobodiť
      Černoka, pomáhaj sestre mojej a urob koniec púti dlhej, ťažkej, a ja ti poviem dačo o láske
      svojej!“
   </p>
   <p>
    Elmíra bližšie prisadla k spevákovi, jej dych sa miešal a objímal s dychom jeho, bolo
      počuť klopanie jej srdca, a jej oko ako lampa osvecovalo celé priestranstvo krásnej paloty, i
      hlasom vysokým vyriekla: „Znám o ňom, a prv ešte, ako sa slnce nad belehradskými kopcami
      zalisne, bude slobodný a s tvojou sestrou naveky spojený.“
   </p>
   <p>
    Nenačúvajú tak zborené zámky považské hlas prudkých vetrov, ako počul spevák slová Elmíry.
      Sotva boli vypovedané, zatriasol sa spevák, vysoké prsia sa pozdvihli, nižné pery sa zimnične
      zatriasli, ruka sa z ruky Elmíry vytrhla, i skrižovala sa s pravicou na prsiach, s tisnúc
      búrlivé srdce, a ani nevediac ako, vyriekol: „Vidím ťa zase, vidím ťa, drahý môj, dávno
      stratený!“
   </p>
   <p>
    Elmíra zbledla. Videla pohnutie duše spevákovej prevyšujúce každodennú, jednoduchú
      náklonnosť, videla jeho vytrženie, v prudkosti svojej označujúce myseľ ženskú, prudkú a
      pretvarovať sa nevediacu v okamihoch náruživosti a pohnutia duše. Začúchlo na chvíľu srdce
      Elmíry, vážny pokoj obletoval jej snehobiele čelo a hlas tichý, vážny sa vyšmykol z jej
      tiahleho hrdla: „Čo hovoríš o drahom milencovi, dávno stratenom?“
   </p>
   <p>
    A spevák v pobúrení všetkých svojich citov, vo vytržení mysli, v pohnutí duše vysokým, ale
      trasavým hlasom k nohám Elmíry sa vrhnúc a jej ruku horúco k perám svojim tisnúc, zavolá:
      Odpusť mi, Elmíra, ruža východu, odpusť mi, anjel nebeský, klamstvo moje! — Ja som nie muž
      spevák, nie som mládenec, čo by zasluhoval horúcej milosti device raju obecanej; ja som slabá
      žena, nemajúca v prsiach srdce junácke, nemajúca myseľ ľudskú, ktorá len nekonečnou láskou
      oduševnená sa vydala na more činov, na cestu ďalekú bez konca a cieľa, aby —“ Tu sa zamlčala,
      zrak sklopila, obrátila sa do seba a zase o chvíľku, ruku Elmíry k prsiam pritisnúc a jej
      bystro do očí pohliadnuc, prudko vyriekla: „Počuješ, Elmíra? Ja som Žofia, ktorej povesť som
      ti rozprávala — a Černok, slnce moje, duša duše mojej!“
   </p>
   <p>
    Elmíra stŕpla na sochu, zachvela sa ako libačka, skamenela zase ako svieže hory naše v
      zimnom čase; i prešiel mráz celú postavu, hlávka spadla dolu na prsia a načúvala pustotu,
      vejúcu čudným šumom v hlbinách a skrýšach pŕs svojich, ktoré ešte len pred okamihom sa mohli
      až s výsosťou neba v zápale svojom merať. Pyšná je to tá Elmíra, hrdá mysľou a veľká v krotení
      alebo radšej v zakrývaní náruživostí svojich. Jedno slovo zničilo jej sny prvej mladosti; a
      viete, duše dobré, že sa chvíle sladko presnívanej prvej milosti, keď človek neohliadajúc sa
      na beh sveta, na všetko zabúdajúc, v náruč sa dívajúc jedine svojim obrazom, s nimi žijúc a s
      nimi zachádzajúc i hynúc, nikdy viacej nevrátia? A viete, duše dobré, čo je „nikdy“? Vezmi
      kvapku z hlbokého mora, roztlč ju na milióny čiastok, zrátaj všetky tie prášky, ktoré zo
      všetkých kvapôk vody dostaneš — a máš tam „nikdy“ — a máš tam večnosť nemajúcu konca-kraja. A
      keď človek pomyslí alebo pocíti, že najútlejší pocit, na ktorom celá duša jeho lipne, večne je
      stratený, že on nikdy na svete nedočiahne predmet túžby svojej — tu sa stiahnu človeku prsia,
      zrazí sa myseľ jeho i zaplače on nad sebou, bo stratil dušu svoju, stratil slnce života
      svojho, žiarou svojou osvecovavšieho i udržiavavšieho život, cit i myslenie jeho. — I v duši
      Elmíry nastala pustota a oko predtým také plamenné sa zalialo mrakom temným, bo ona pocítila
      večné zmarenie prvého pocitu ľúbosti takého čistého ako za rána vychádzajúca zora, takého
      nevinného ako sen ruže o kráse svojej, takého krásneho ako pieseň slávika, spievajúceho o
      milosti svojej. Ale predsa nevidno na jej tvári výraz búrky a náruživosti — ako sa to obyčajne
      pri ženských vídava, keď zbadajú, že ich túžby zmarené — bo je pyšná dávať najavo nešťastia a
      vnútornú bolesť pred cudzím, omnoho od nej nižším človekom; pokoj ale v jej tvári, v jej
      rečiach, v jej posunkoch vyráža najväčšiu trpkosť a trápenie. Ona nehrozí slovom, neužíva
      horlivých výpovedí, ale chladne, pokojne prehovorí: „I Černok zhynie — a teba neuvidí, i ty
      zhynieš — a jeho neuvidíš; i žiť budeš — i umierať budeš — i budeš spomínať za roky na Elmíru
      v háreme — agu Osmana —“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e531">
       </a>
       VII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Okolo Červeného Kameňa hviždia búrlivé vetry a starému zámku o predošlých vekoch šepotajú.
      Zatriasajú sa úzke obloky i pohybujú po palote povetrím, v ktorej aga Osman sedí. Veľký pohár
      kresťanského nápoja, čistého vína, stojí na stole do polovice vyprázdnený. Poznať, že aga
      Osman viacej mnoho nedrží na predpisy proroka, vidieť, že radšej myšlienky svoje hľadí
      ochromiť a otupiť v nápoji zakázanom koránom. Jeho vysoká postava je zhybnutá, akoby ju bol
      čas prútom svojím nemilosrdne zasiahol, tvár jeho, predtým taká kvitnúca, mladistvá zdlžela,
      farbivosť mladosti z nej zmizla, ako sa na nej to samé, čo predtým, blyšťalo, ale sa zdalo,
      ako prorok predošlosti v neskorých časoch žitia, hovoriť o zahasnutých dňoch; šaty na ňom
      viseli neporiadne a dávali svedectvo, že ho jeho pekná vznešná postava viacej tak veľmi
      nezaujíma. Čudné sú to tie prvé roky mládenca, vidiaceho milosť svoju sklamanú! Keď on dušu
      svoju v jeden predmet zamorí, keď cit svoj vo schválnej márnomyseľnosti a márnotratnosti
      útroby svojej na jednu devicu vyleje; tu v čase sklamania nádejí svojich stratí základ
      skutočného žitia, duch jeho sa vo všetky štyri uhly sveta rozhádže, i hľadá sa všade, i nikde
      sa nájsť nemôže, bo stratil všeobecné spojivo svojich vlastností, bo cit jeho otupel, oslabol,
      vysilil sa, i nie je viac vstave za dač také horúce zahorieť, ako predtým za milovaným
      predmetom. Kto sa môže diviť ľahostajnosti agu Osmana? On je síce človek Turek, nemajúci v
      hĺbke srdca oproti žene to poňatie, ktoré sa oslavuje vo spevoch západu; ale i v Turkovi tak
      duša snívať môže sny ľúbosti ako i v nás. A tak i v jeho duši vymrel cit vrúci, očiam jeho sa
      stratil jeden cieľ života, i nemiluje on viac nič a nič nenávidí, netúži za ničím, nič sa mu
      nežiada, i žije si len preto, že žije. Predpisy koránu sú mu ničím i sľuby proroka ničím, z
      junáctva sa vysmieva; bo čo má z neho? — Na vieru otcov nedrží, o lásku ľudskú nedbá, páčiť sa
      nikomu nechce, neraduje sa so šťastlivými i suchým okom pozerá na plač nešťastlivých. Čo mu je
      do toho? A prečo? Ľahko uhádnete. — Preto teraz víno pije, preto tvár jeho zdlžela, upadla,
      preto šaty jeho, predtým sa o krásu so slncom samým pasovavšie, teraz na ňom len tak viseli.
   </p>
   <p>
    Dvere sa otvoria a dnu vojde trasúci sa otrok sluha, oddávajúc pánovi na diváne sediacemu
      biely list; ale Osman ho hodí na stôl a opýta sa, zmraštiac obrvy: „A viac nič?“
   </p>
   <p>
    „Naj —“
   </p>
   <p>
    „Hovor!“ zakríkne Osman.
   </p>
   <p>
    „Od presláveného Achmeta bašu prišli z Belehradu poslovia a doviedli darom dakoľko otrokýň
      —“
   </p>
   <p>
    „Dosť! Doveď ich dnu.“
   </p>
   <p>
    Ale správca poslov Achmetových namiesto viacej otrokýň doviedol dnu len jednu postavu a
      pokloniac sa hlboko, zase naraz odišiel. Osman zmraštil obrvy, zaiskril okom i skríkol: „Či
      blázna zo mňa robíte?“ A vstanúc sa blížil prudkým krokom k postave mu prišlej; ale už k nej
      prichodiac, zbadal, že sa trasie, že sa jej dych úži, že sa jej hlava dolu kloní, i neznámym
      tajomným citom prekonaný zastal, akoby do zeme vraštený, až zakrútiac okom, z tvári prišlej
      osoby prudko strhol zelený závoj; i strhol sa, pohliadnuc na ňu, závoj mu z ruky vypadol i
      dolu sa skotúľal. Z pŕs Osmana sa nezrozumiteľné, ale zvučné hlasy, už či zo začudovania, či z
      bolesti, či z dačoho iného, vyšmykli. I zachvel sa ten necitlivý Osman, ktorého prsia pusté a
      hluché pre každý útlejší alebo vznešenejší cit — a potom nevyrieknuc ani slova, obrátil sa,
      vzal list zo stola, prečítal ho, vypustil ho z ruky a ticho, ale prenikavo prehovoril: „Teda
      tys’ to, Žofia!?“
   </p>
   <p>
    Žofia neodpovedala ani slova. Ten predtým taký ohnivý, taký horúci Osman ju teraz vzal pod
      ruku, posadil ju na diván, odkryl jej hustý závoj, skrižoval ruky na prsiach i prenikavo sa
      díval do jej vpadnutých, vyhasnutých očí, do jej vyblednutých líc; potrhávala sa mu pritom
      kŕčovite tvár okolo kútikov úst, oči mu navrch tváre vyskočili a zapichli sa v tvári Žofie,
      akoby sa až do dna duše jej vraziť chceli, a oddychovanie jeho bolo krátke, tiché, akoby
      pozornosť a považovanie jeho pretrhovaf nechcelo. Naostatok sa pomaly usmeje a tichým trasavým
      hlasom vypovie: „Tam je krása tvoja! — Uletela ako i moja; oči tvoje vyhasli, líca tvoje nesú
      obraz vnútorných bolestí, zhynula z nich sviežosť, zhynula čarovnosť, zhynulo uchúchnutie
      mladosti ako sen dieťaťa, snívajúceho o budúcnosti svojej — a vidíš, i moja mladosť je tam! —
      Pozri na moje líca — a uhliadneš na nich pustú dušu Osmana; pozri do pŕs mojich —“ a tu v
      prudkosti náruživo rozdrapil šatu jeho zakrývajúcu, „a neuvidíš viacej v nich búrku citov,
      nie. — Ale práve preto budeš ľutovať Osmana, že vyhaslo v prsiach jeho všetko túženie, všetka
      viera, všetka nádeja. Oj šťastlivá mladosť, v ktorej prsiach oheň neskrotných túžob buráca.“
      To zavolal a potom schytiac sa, uchvátil ruku strápenej ženy, i so strašným úsmechom povedal:
      „Počuješ, Žofia!? Teraz si moja, moja — či sa ti to páči? A ty si ma opovrhla! Teraz si moja a
      predsa ťa nemôžem k prsiam svojim pritisnúť; ale si predsa len moja bez všetkého násilia, a ja
      pán tvoj, hahaha! No prečo sa aj ty nesmeješ?“
   </p>
   <p>
    „Neposmievaj sa, Osman, z nešťastia slabej ženy!“ ticho, pokorne a vážne hovorí Žofia. „Ty
      sa môžeš potešiť v smútku na poli činov a skutkov; ja slabá žena som žila v tichej láske, a
      keď si mi ju ty odobral a zničil, vytrhols’ dušu moju zo zeme, v ktorej ona prekvitať mohla, i
      vyhodils’ ju na pálčivé slnce, aby naveky, naveky uvädla.“
   </p>
   <p>
    „Hm, pyšná žena, ešte i teraz chceš čary svoje nado mnou rozprestierať, na mňa vinu
      zvaľujúc a nepomyslíš, že by Osman, keby teba nie, bol hádam prvým človekom pod slncom. A
      teraz?“ — i zamyslel sa zas na chvíľku.
   </p>
   <p>
    „Počuj, Osman!“ vypovie smelo Žofia. „Teraz som v tvojich rukách.“
   </p>
   <p>
    „To viem!“
   </p>
   <p>
    „A v teba skladám všetku nádeju, bo hoc ty ako sám seba oklamať chceš, nemajúc dušu svoju
      pustú a neschopnú citu, duch tvoj je predsa šľachetný a schopný skutkov pekných!“
   </p>
   <p>
    Osman sa strhol a vyriekol: „A ako to vieš?“
   </p>
   <p>
    „Poznám ťa ja dobre, hoc som dakedy len málo s tebou hovorila. I ty hovoríš, i vidno ti to
      na tvári, i oči tvoje hovoria, že milosť tvoja ku mne rozviazala mocnosti ducha tvojho, i že
      si sa na čas stratil sebe samému. Ale počuj, Osman! Ty ma ešte ľúbiš, to cítim, to vidím — a
      počúvaj len, Osman! Kto tak vie ľúbiť ako ty, kto tak miluje, že všetko na svete zabudne pre
      milosť svoju, toho duša je hlboká, veľká, aj k iným veľkým pocitom a myšlienkam schopná.
      Neklam sám seba, Osman! I ty si schopný citov a činov veľkých, a počúvaj, Osman! Ešte raz ti
      vravím: Ty ma ešte ľúbiš! A preto skladám v teba nádeju, i preto ti hovorím a prosím ťa,
      vysloboď Černoka z otroctva belehradského!“
   </p>
   <p>
    Osmanovi sa roztiahlo v oku viečko, zastavšie stĺpkom pri posledných slovách, ústa sa mu
      trochu otvorili, gamba ovisla, takže z celej tvári, z celej postavy vidno najväčšie
      začudovanie. Ale Žofia ho hneď v prvom okamihu, dodajúc si smelosti, chytí za ruku i vypovie:
      „Osman! Viem, že som pravdu hovorila a viem, že zasluhuješ — hoc si aj Turek — lásku
      kresťanky. Ukáž ale i skutkom lásku svoju, ukáž, že veľká duša tvoja vie za pohnutie duše
      vlastnej i tam dač vykonať, kde ho žiadna odmena neočakáva. To je potom znakom čistej lásky
      ako krištáľ, neskalenej ako pomyslenie anjela, keď človek tam, kde ani čakať nemôže, že sa
      citu jeho rovný cit v odmenu ozve, kde obetuje a podstúpi dačo za pocit prvej mladosti svojej,
      kde sa on povznesie ku slncu, ohrievajúcemu a osvecujúcemu studený svet beztoho, že by toto
      očakávalo rovného horúceho poľúbenia. Osman, vysloboď Černoka!“
   </p>
   <p>
    Osman sa usmial, ticho pokývol hlavou i odpovedal: „Nie, rečami ma viac nezvábiš, bo nemáš
      viacej sily čarovnej nado mnou, nevylúdiš ma viac z môjho tupého pokoja!“
   </p>
   <p>
    „Nezvábim ťa rečami, ale viem, že mám silu nad tebou, hoc som i otrokyňou tvojou, a ty
      pôjdeš a ty musíš vyjsť na pole činov a ty musíš striasť zo seba pokojnú nečinnosť. Pôjdeš,
      Osman, do Belehradu a vyslobodíš Černoka.“
   </p>
   <p>
    „Hovoríš, že ťa ľúbim, a predsa odo mňa žiadaš, aby som šiel vymáhať protivníka svojho, a
      sám ti ho doviedol!“
   </p>
   <p>
    „Pravdu máš!“ vyvolá Žofia, ruku Osmanovu ku srdcu svojmu tisnúc. „Ale vedz, Osman, on je
      raz mojím mužom pred bohom, a ty si druhý, čo je hoden milovať dcéru Hanušovu a ktorého ona po
      mužovi svojom najväčšmi na svete zvelebuje!“
   </p>
   <p>
    „A čo ja mám z toho?“
   </p>
   <p>
    „A čo majú hviezdy nebeské z toho, že sa my v ich svetle, blesku a krásote kocháme? —
      Žofia bude pyšná, keď dakedy počuje o Osmanovi, že sa on v nebezpečenstvách na poli vojny
      vyniesol dohora k slncu a že si tam s jeho žiarou poihráva, vediac, že ho ta dohora vyzdvihla
      láska k nej, že ona dušu jeho previedla cez oheň skúšky i že ho ona, nepovoľujúc okamihom
      žiadostiam jeho, oslobodila z ohňa večného zahynutia, do ktorého upadúvajú mená obecných ľudí.
      Potom, potom pocíti i ona, čo je Čistá milosť, potom povie Černokovi svojmu: „Áno, to je muž!
      — Veľká láska jeho, ale väčší duch jeho!““
   </p>
   <p>
    Osman neodpovedá, ale zamraštiac sa, pľasne dlaňou tri razy a dnu prídu traja sluhovia.
      Osman povie prvému: „Sedlaj mi koňa, dvadsať jazdcov nech sadá so mnou na ohnivé žrebce — ale
      skoro. A ty tuná daj pozor na ňu; považujte ju paňou vašou, a prorok i Allah s vami, ak len
      vietor na ňu zaveje —“
   </p>
   <p>
    Hodiac ešte raz okom po Žofii, nehovoriac viac ani slova, odišiel z paloty i z Červeného
      Kameňa.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e590">
       </a>
       VIII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Minul sa týždeň jeden, minul sa týždeň druhý, a keď tretí začal štvrtému podávať ruky,
      začalo sa smútiť srdce Žofiino, začalo pochybovať o zdarnom vyplnení túžob svojich. Ale keď sa
      už i štvrtý týždeň míňal, začalo svitať, hoc i bol čas večerný v duši Žofiinej, zadupotali
      kopytá konské pod Červeným Kameňom. Veriacemu nemôže byť milšou, prenikavejšou hudba devíc
      raja, ako bolo to dupotanie ušiam Žofiiným. A keď sa pár okamihov minulo, zaštrkotali ostrohy
      na pitvore, pobehla Žofia pár krokov k otvárajúcim sa dverám, skríkla i uhliadla ducha milenca
      svojho.
   </p>
   <p>
    Černok stál pred jej očami.
   </p>
   <p>
    Ale postava jeho bola zhrbená, mladistvá sila na tvári jeho vyrazená ustúpila miesto
      zasmušilosti a srdce jeho sa zdalo byť umretým; lebo hoc aj zhliadol milenku svoju, hoc aj ona
      letela do náručia jeho, hoc ona i plakala, i smiala sa od radosti, hoc ho i tak ľúbezne menom
      volala, že ani slávik milenke svojej, ruži východu, tak milo do uška nešepce, on ostal
      nepohnutý, nebolo vidno náruživosti na tvári jeho, a keby sa pravica jeho nebola nevedome
      obkrútila okolo bieleho tielka milenky, keby neboli pery ako nevedome na jej biele čielko, to
      by sa bolo možno nazdávať, že ho zídenie toto ani neteší.
   </p>
   <p>
    A prečo to? Či ho urobila žiarlivosť proti Osmanovi ľahostajným? — To nie, bo mu sám Osman
      porozprával o dlhej púti Žofiinej i o jej prídení na Červený Kameň. Či hádam udusilo dlhé
      utrpenie túžby jeho? To nie, bo on túži za vecou jednou, jedinkou, za slobodou, aby sa mohol
      zaharcovaf na svojom koníku, i svoj hnev, i svoju zlosť vypustiť nad plemenom tureckým. Ľudia,
      milujúci viac osobnú slobodu ako devicu srdca svojho, nemilujú srdečne, dokonale, bo v tom
      záleží tajomstvo lásky, že sa táto v slobode cíti neslobodnou. Keď sa pominie prvý zápal lásky
      u človeka, druhé ešte, okrem nej, ciele majúceho, ktorý si lásku za cieľ žitia nepoložil, býva
      zabudnuté i to najútlejšie hnutie srdca a myseľ opantávajú iné žiadosti.
   </p>
   <p>
    Biedna Žofia! Nešťastie ho otupilo, jeho ohnivosť k tebe vyhasilo, a predsa sa k nemu
      vinieš a nehľadíš tam na Osmana neboráka obďaleč stojaceho, zraky dolu zvesené majúceho i
      trasúceho sa, ktorého city ani šťastie, ani nešťastie uhasiť nemohlo, ktorý nepoznal, ani
      nepozná inej myšlienky ako o tebe, inej túžby ako za tebou, inej osoby ako teba a teba — —
   </p>
   <p>
    Osman prepustil Černoka i Žofiu, dal ich obliecť do najkrajších šiat; odstúpil Černokovi
      vybojovaný Branč a rozkázal Turkom šetriť na ceste ich životy.
   </p>
   <p>
    Hej, ako je voľno okolo srdca považskému šuhajovi! — Ako sa kochá pri cieli svojom
      postavená žena v pohľade milenca svojho! Jemu sa sníva o budúcich dňoch, o slávnych činoch, o
      nevďačnom prenasledovaní Osmana, terajšieho vysloboditeľa svojho, predtým ale lupiča
      najkrajších dní jeho — — Ona si zase maľuje zámky pokoja a myslí si, biedna, že jej budúci
      krásny, ružami ozdobený život žiaden obláčik nezakalí.
   </p>
   <p>
    Prišli už blízko k domovu, už poznávali i cesty, i hory, i stromy domáce. Hej, akože je
      vám okolo srdca po dvojročnej púti tŕňovej?!
   </p>
   <p>
    „Počkaj, milý môj,“ prehovorí Žofia, „či by nebolo dobre, keby som ja šla popredku,
      vyhľadala otca a potom k dovŕšeniu radosti jeho, sem ho k tebe doviedla?“
   </p>
   <p>
    „Urob, ako myslíš; ja by len skôr chcel na Branč pozrieť, čo robia a či žijú starí známi,
      či ešte nezabudli vychádzať na Turka.“
   </p>
   <p>
    „Tým lepšie,“ dopovie Žofia usmievavo, „zavolám otca a potom sa všetci vrátime na Branč.“
   </p>
   <p>
    „Dobre, nech tak bude! Beztoho som už dlho čakal, však sme mohli tam prv byť ako v Myjave;
      ale dobre, nech sa ti stane po vôli.“
   </p>
   <p>
    A Žofia odišla do Myjavy, bozkajúc svojho milenca. On si potrel tvár dlaňou, akoby z
      nevôle, ľahol si na trávu pod mladého dubca, položil pravicu pod hlavu, ľavicou si prikryl
      oči, a ani nevediac ako, usnul. Krásne je vidieť muža, v ktorého srdci sila a junáctvo
      prebýva, keď si on do seba obrátený, svetu vonkajšiemu uzavretý pospáva a zbiera silu a moc
      ešte väčšiu, bo samé vydychovanie a pohybovanie pŕs, ba každý úd vydáva svedectvo o vnútornej
      sile človeka, a v tvári spiaceho vidieť a čítať môžeš všetky znaky dušu jeho označujúce. A v
      tvári Černoka vidieť mužnosť, ale i variaci sa hnev — —
   </p>
   <p>
    Zašuští, zašuchotá krovina odboku i počuť hlasy z tej strany; ale spiaci sa nezbúdza,
      nebadá dvoch prichádzajúcich ľudí. Boli to sedliaci, prišli pre drevo do hory. Vidiac šaty
      turecké, zbadali človeka, na ktorého turbane sa drahé kamenie ligotalo, ktorého šabľa bola
      taká krásna, že ju okrem Osmana sotva kto mohol mať v okolí. I stŕpli spočiatku, začúchli, ale
      potom zbadajúc, že spí, dali si aj očami, aj rukami znaky, pošepotali si dač do ucha a
      drobným, tichým krokom išli jeden za druhým k nemu. Prvý pozdvihol sekeru akoby i v strachu i
      v nádeji, vydýchol zhlboka, tvár mu zbledla, ruky spadli a — hlava spiaceho rozštiepená
      napoly. — Poranený chcel vykríknuť, vyskočiť — ale slovo uviazlo v hrdle, sila ho nestačila
      pozdvihnúť. Sedliak zavolal: „Chvalabohu, zas je o jedného pohana menej, buď za to meno božie
      pochválené!“
   </p>
   <p>
    A sotva to dopovedal, ozvali sa v húšti radostné hlasy; poznať hlas Žofiin, poznať trasavý
      hlas jej starkého otca. „Tu sme, tu sme, otec môj! Milý môj, duša moja, otec žije, kde si, kde
      si?!“ — Ale nikto neodpovedá. Sedliaci, počujúc hlasy, utiekli —
   </p>
   <p>
    Žofia príde na miesto, kde zanechala milenca svojho, pozrela na krvavú tvár, vykríkla,
      padla i zamdlela. Starý Hanuš ostal skamenený, a potom vyvolajúc: „Dieťa moje, dieťa moje!“
      klesol a preberal dcéru svoju.
   </p>
   <p>
    Pochovali Černoka na tom mieste, na ktorom bol zabitý, bo Žofia tak chcela; pochovali o
      pár týždňov i Žofiu k nemu, bo ona tak chcela — a po dlhej púti, púti lásky, ich spojil hrob
      naveky.
   </p>
   <p>
    Na jasných večeroch chodieval na hrobec od západu starobou zhýbnutý starec, oko jeho vždy
      slzievalo a hlava jeho bola biela ako jabloň na jar. I chodieval od východu na hrob mládenec;
      tvár jeho bola zasmušilá, oko neplakalo, ale bývalo stĺpikom opreté na hrobec a ústa v
      zimničnom potrhovaní dačo šeptali. Starý skoro prestal chodievať na hrob, ale sa dlhé roky
      tiahli, čo vídali ľudia sa tôňou stromovia pri mesiaci túlavať smutného mládenca. Bezpochyby
      nikdy nezažil sveta! —
   </p>
   <p>
    Budete ľutovať starého Hanuša, rodičia útli, budete ľutovať zhynutých kochankov, milenci
      horúci; ja ľutujem Osmana.
   </p>
  </div>
 </body>
</html>
