<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2569665">
       </a>
       Azyl
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     Tvoj svätý háj, ó, Poézia božská,
     <br/>
     on šumel mi už chlapcu malému
     <br/>
     do ucha silným zvaním,
     <br/>
     do duše chórom zbožným včasnoranným,
     <br/>
     kde vtedy ešte žiaden rmut ni troska:
     <br/>
     bo podobala mladopadlému
     <br/>
     sa ona sniežku, kvetu čistej ľalie:
     <br/>
     kde aj dych vánku nechá ľahkej kresby stopy,
     <br/>
     tu odhalí, tam prikryje,
     <br/>
     tu složí kryštal, pelu prášok, inde vzchopí, —
     <br/>
     ples hudby vtlačí runy problému;
     <br/>
     on šeptal mi i kýval vetvami
     <br/>
     v zrak, žiarou žmurkal zlatou vo vrcholcoch,
     <br/>
     ihličia mihal mihalnicami
     <br/>
     tak zvodne, každou perla skvúca
     <br/>
     v zachvení, hviezdou prskajúca —
     <br/>
     ba celý, celý ukláňal sa mi,
     <br/>
     ma chladom oblial prudko dohorúca —
     <br/>
     Bolo-li v bdení a či bolo azda vo snách,
     <br/>
     ja dozrel: sťa by po rebríka kolcoch,
     <br/>
     jak po jedliciach snivých, po dumiacich sosnách,
     <br/>
     po strmých smrečkoch
     <br/>
     s halúzky na konárik,
     <br/>
     s vetvice na parútku
     <br/>
     si skackal lezúc kýsi záblesk za zábleskom,
     <br/>
     jak za stehlíčkom čížik, za tým zas kanárik,
     <br/>
     hneď utajil sa v tiennom kútku,
     <br/>
     hneď skmital v strečkoch,
     <br/>
     hneď opäť rezkým zatrblietal leskom: —
     <br/>
     ó, Bože — Prebožíčku,
     <br/>
     to krása, aké hračky!
     <br/>
     Hej, za anjelkom to tam hupká anjeliček,
     <br/>
     hneď pojedine, hneď zas párik,
     <br/>
     keď predného vše zadný chvatol za ručičku
     <br/>
     či motýľovú za perútku;
     <br/>
     ó, deti, šťastné deti laze na nebeskom…
     <br/>
     A čo tam robili?
     <br/>
     Či honili
     <br/>
     snáď kŕdlik plachých veveričiek?
     <br/>
     Či vyberali vtáčky,
     <br/>
     holiatka — nie však, by im ublížili,
     <br/>
     lež poláskali, z ústok pokŕmili…?
     <br/>
     Či navliekali zlaté lúče do ihličiek
     <br/>
     a košieľočky šili pre pozemské deti
     <br/>
     tie, ktoré zanechaly divé šantovačky
     <br/>
     a ktorým túžba jasná z očiek svieti? —
     <br/>
     Nie čiarnul každý sláčkom cez husličiek
     <br/>
     včuľ štebotavé struny,
     <br/>
     a teraz nedúchol zas ktorýs’ do píštelky,
     <br/>
     nestisol iný pod pazúškou
     <br/>
     gajdeniec bočky celky —?
     <br/>
     Ó, jak to prepletá sa a tak krásne zuní!
     <br/>
     Jak steká riasou sťa by jarček milý,
     <br/>
     hneď skočný žblnk, špľacht pstrúžkov,
     <br/>
     hneď cíček rovný, tenký,
     <br/>
     len v pôde črtajúci krúžky, krížky-krážky,
     <br/>
     či venček stýbajúci z lunák, z perál víly
     <br/>
     na lístí kapradín:
     <br/>
     oj, krajšie nežli s našej striešky dažďa sklenky,
     <br/>
     i padá v rytme zvučnom strieborné jak hrášky —
     <br/>
     Hľa, na vrchovce vystúpili
     <br/>
     a prikyvujú hlávkami:
     <br/>
     ,Poď…‘ Krielci strepotali, hrkálkami zhrali;
     <br/>
     ba jeden zdvihol nástroj hviezdnej do povaly
     <br/>
     až takmer, kde už štíhle hálky
     <br/>
     v svit máča hája týň,
     <br/>
     riad divný: zdalo sa, mal zakrútené špalky,
     <br/>
     s nichž v slučkách povieval jak stuhy žiarny stín,
     <br/>
     a štyri žilky zlatojasné
     <br/>
     a každá hudie ľubohlasne:
     <br/>
     ,Poď…‘ Zakolísali sa, vzniesli v polokruhu
     <br/>
     sťa veniec ružový;
     <br/>
     i nad hájom, čo sšumel rozhúpaný, šumel,
     <br/>
     plášť rosy spustil perlový
     <br/>
     vtom stlieskal, tlieskal vetvíc dlaňami,
     <br/>
     i zasa v tichý súmrak zdumel,
     <br/>
     vešajú — košieľok snáď rad to — dvojnú dúhu;
     <br/>
     a zatužujúc v decku, roztužujúc túhu:
     <br/>
     ,Poď, poď…‘ znel pozyv vo svet neznámy —
     <br/>
     <br/>
     Ja neviem, nakoľko som tomu porozumel,
     <br/>
     no pobehnul som za tým pozyvom,
     <br/>
     hnal — pravda, v bázni detinskej a tiesni:
     <br/>
     až ovislými k zemi chvojami
     <br/>
     vo svoje zružovelé stíny
     <br/>
     ma chvatne zajal háj ten prečudesný —
     <br/>
     Však onedlho so zhataným dychom
     <br/>
     i prikovaný žasom, údivom
     <br/>
     už pozastal som náhle svetlej stred čistiny;
     <br/>
     i na bijúce srdce tisknúc drobné ruky,
     <br/>
     jak kvietok k slnku obrátený,
     <br/>
     jak sprahlá niva prvé vlahy zvesti
     <br/>
     soslané mračnom s dravou žiadosťou,
     <br/>
     vo vnútri žhavé zlakomený chtíč,
     <br/>
     som polykal rty mysle, lačným okom, slychom
     <br/>
     kol kúzla rozvesené, obrazy a zvuky…
     <br/>
     Ha, bájoríš — jak kráľovič
     <br/>
     ja iste vtrhol zlatej do povesti!…
     <br/>
     Ó, lono matky, tvoj svet pred mnou rozkrídlený,
     <br/>
     hľa, obracia sa vôkol v toku tichom —
     <br/>
     Tu zaplakal som radosťou,
     <br/>
     až zasvitala pažiť rosná,
     <br/>
     aj strachom však: to všetko obličaj že zmení
     <br/>
     (už znal som aspoň kvetín zvädajúcich muky),
     <br/>
     ja nepochopím z toho nič —
     <br/>
     I vskutku: strhol som sa zo sna —
     <br/>
     <br/>
     No uchopil som predsa čo len svetla mrvu,
     <br/>
     začiatok a či záver chorálu,
     <br/>
     čo prevesil sa žitia môjho cez ostrvu
     <br/>
     jak jara báj: i od tých čias,
     <br/>
     nech žihá záha úpalu,
     <br/>
     či neúprosná jeseň mrazí,
     <br/>
     ju zeleňou mi, kvietím šatí omlady
     <br/>
     kým ono, keď vše v smútku tôňach sedám,
     <br/>
     mi vnáša jasný kahan zápalu,
     <br/>
     na sídlo ducha skromný môj byt preobrazí…
     <br/>
     až podnes zas a zas —
     <br/>
     <br/>
     A túto pazder zlatú nedal by som, nedám
     <br/>
     za všetky sveta statky, poklady,
     <br/>
     nie kropaj manny túto za pôžitkov more,
     <br/>
     za slávu svetskú s celým šuchorením
     <br/>
     jej, trúbu pyskatú i bubon bachratý
     <br/>
     nie jeden akord onen, za blysky parády
     <br/>
     i koruny a šarláty
     <br/>
     nie jedny duše zore!
     <br/>
     <br/>
     Tak chlúbim sa, hľa, malým svojím vyznačením,
     <br/>
     tak — bár aj neskytá len samý med a pych:
     <br/>
     než vskvitne radosť, zavše prv
     <br/>
     bôľ musí rozpuknúť;
     <br/>
     no v službe najvyššej preds’ ľudská trvá hruď:
     <br/>
     je vône skudlením i žalobný jej vzdych,
     <br/>
     a sadšie nemôže stiecť nikdy srdca krv!
     <br/>
     <br/>
     Tak pýšim sa, toť, darkom totým drahocenným!
     <br/>
     Čo vaše valy, záruby i ohrady,
     <br/>
     čo odpor všetok, každá zámka,
     <br/>
     čo zastieradlá z mrákot, z dymov záclony?
     <br/>
     Tu môj kľúč, pečať moja, môj erb, šľachty známka,
     <br/>
     predprávo moje, blana výsady:
     <br/>
     ja hocikedy voľne vstúpiť
     <br/>
     smiem v krásy chrám, v háj svätý Dodony!
     <br/>
     <br/>
     Hej, mrcha svet mi kedys’ zviklal bol i vieru,
     <br/>
     čo nedal mi, mi vzaly jeho blud a lživosť;
     <br/>
     ba, hnusník, odvážil sa ešte aj mi stupiť
     <br/>
     to večne krásne, sladké slovo matky!
     <br/>
     No skoro prezrel som lesť, zazrel kaluž podlú,
     <br/>
     a ošiaľ prchnul krátky:
     <br/>
     som zobjal oboje zas v hája toho šeru —
     <br/>
     Ja verím v Boha, v jeho všemoc, spravodlivosť,
     <br/>
     a v ošklivosti — kopnem krivdy modlu! —
     <br/>
     <br/>
     A z mojej mysle, hoc už mrázkom sivej,
     <br/>
     jak v ošumelej stráni tam,
     <br/>
     kde podzim všetky byľky zlámal, kvietky skvasil,
     <br/>
     zdroj zurčí len… Ó, hlivej ešte, hlivej,
     <br/>
     nech načieram,
     <br/>
     bych trampotných dní žízeň hasil…
     <br/>
     <br/>
     Tvoj božský háj, ó, Poézia svätá,
     <br/>
     i k spočinku i k hodu hrám
     <br/>
     len šumí mi — a duša moja chváta
     <br/>
     v svoj azyl.
     <br/>
    </p>
   </div>
   <p>
   </p>
  </div>
 </body>
</html>
