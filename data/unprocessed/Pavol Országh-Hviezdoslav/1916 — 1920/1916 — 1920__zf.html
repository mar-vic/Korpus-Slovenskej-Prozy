<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506658">
       </a>
       V jesennú polnoc
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     V jesennú polnoc naraz zvuk
     <br/>
     poplašnej zobudil ma trúby.
     <br/>
     Zas požiar? diela ľudských rúk
     <br/>
     on, živel — šarkan s iskrozuby,
     <br/>
     keď mlsne oblízal ich prv
     <br/>
     klanými plamojazykami
     <sup>
      [
      <a class="footnote" href="#ftn.id2506685" name="id2506685">
       1
      </a>
      ]
     </sup>
     <br/>
     večite lačnej, chtivej tlamy,
     <br/>
     akoby cical pot z nich, krv —
     <br/>
     ten požiera ich, trávi, hubí?
     <br/>
     Hja, čas, kde v tôni nočných bŕv
     <br/>
     vše závisť ničomníka pohne
     <br/>
     vo hrobkách stodôl kriesiť ohne…
     <br/>
     A kde, kde?… Azda zďaleka
     <br/>
     len sa mu hrebeň začervenie
     <br/>
     prez nebo čierno priodené —
     <br/>
     Však jedno; mrcha bezpeka
     <br/>
     vždy: preds’ to brata-človeka
     <br/>
     kdekoľvek — ťažké navštívenie!
     <br/>
     Sám bez škody, máš ľútosť s ním,
     <br/>
     dotknutý jeho nešťastím;
     <br/>
     i strácaš, čo je viac než hmota,
     <br/>
     hoc bez prípočtu ku zisku:
     <br/>
     sna sladkosť, radosť zo života…
     <br/>
     A či var’ horí nablízku?
     <br/>
     sa úzkostlive pýtam ľudí
     <br/>
     v prebehu popod obloky.
     <br/>
     „Ľaď,“ pokážu, „stĺp dymu rudý
     <br/>
     hen! ako jedľa vysoký —
     <br/>
     Sťa krútňava sa valí, čmudí!…“
     <br/>
     Vraj, istia — v mojom rodisku.
     <br/>
     Až skrahám; v ume blyskne v chvíli:
     <br/>
     ak, Bože, rodičovský dom!?
     <br/>
     môj kedys’ azyl teplý, milý…
     <br/>
     mi: tiež že — ľahnul popolom.
     <br/>
     Tak?…
     <br/>
     Ach! i toho musel som sa dožiť?
     <br/>
     Nie dosť — i tento ešte bôľ a žiaľ
     <br/>
     bol nezbytný, mi bôle-žiale zmnožiť,
     <br/>
     čo som ich odstonal už, preplakal,
     <br/>
     ich zavŕšiť i obživiť ich pritom,
     <br/>
     dľa ktorých s krvavým vše citom
     <br/>
     som všetku z neho — lebo vždy nie dosť? —
     <br/>
     rodinku musel radom pouložiť
     <br/>
     do schránok-rakiev? že som zahriebsť dal
     <br/>
     do tmavej zeme — ešte málo na tom? —
     <br/>
     pre svoje srdce toľký srdca skvost…?
     <br/>
     I tento úder ešte v hneve kliatom
     <br/>
     smel dosadiť mi osud svojím mlatom!?
     <br/>
     Ó, siré srdce, srdce choré!
     <br/>
     bied, trpkostí ty primusený hosť,
     <br/>
     toť! jediné ti svetlo na obzore…
     <br/>
     … Však nechže strávený
     <br/>
     zahynul v plameni!
     <br/>
     Čo odťažitého v ňom utkvelo,
     <br/>
     v ňom zobsažnelo zápalného
     <br/>
     náplňou vo cti márne nad telo,
     <br/>
     ak s časom nevytuchlo z neho:
     <br/>
     nálada lásky, vzduch-duch vonných krás,
     <br/>
     nad vrstvy všedný povznesený prediel;
     <br/>
     vždy čarodejný vzájomnosti pás,
     <br/>
     že protivy tak v súzvuk zmieriť vedel;
     <br/>
     miloty jasno, pokoj hostinný,
     <br/>
     sťa zlaté vlákna vzťahy rodiny;
     <br/>
     ozvena spevná za velebných nedieľ…
     <br/>
     nech všetko vzblčalo, nech vzletelo
     <br/>
     si iskernate veselo
     <br/>
     tým smerom slobodnými za dušami,
     <br/>
     vzletlými z neho — hore, hore
     <br/>
     kams’ nad oblaky — polnoc — nebies trámy,
     <br/>
     zveľadiť čo deň pásmom zore;
     <br/>
     nech radšej!… ako keby bol
     <br/>
     bez péče, vekom upadol,
     <br/>
     zhnil… Ajhľa! slzavej bár pri pokore
     <br/>
     zmier vteká v povedomie mi:
     <br/>
     Pod zemou čeľaď stlelá na popol,
     <br/>
     a z hniezda popol — na zemi…
     <br/>
     <br/>
     <span class="emphasis">
      <em>
       12. decembra 1916
      </em>
     </span>
     <br/>
     <br/>
     *
     <br/>
     <br/>
     Len krov mu — klobúk — sňalo v požiari.
     <br/>
     Zrub trčí čadným čelom. Vo tvári
     <br/>
     pod upálených obŕv šiarom, ich
     <br/>
     to strieškou raz, pár očí hlbokých
     <br/>
     sa pleští v svet; zrak plný žaloby
     <br/>
     hneď na príchodcu uprú, akoby
     <br/>
     ho vyzývajúc: zhroz a zadiv sa!…
     <br/>
     bo sťaby očné jamy kostlivca,
     <br/>
     tým podobné — až tebou zdrgá mráz.
     <br/>
     Pozoru zmyslíš ujsť; však vidíš zas
     <br/>
     čo? Za uhol bár zájdeš, márne preds’:
     <br/>
     pred tebou stojí znova — kostlivec
     <br/>
     odretých bedier; rebrá spočítať,
     <br/>
     lopatky civé, otlčený hnát…
     <br/>
     bo šatný rubáš sprel mu, košeľa
     <br/>
     ni lub, ňouž, pečlivá vždy, umelá
     <br/>
     ho priodela v dobe poslednej,
     <br/>
     pred smrťou čajsi, ruka gazdinej.
     <br/>
     I dvere rozchľapené miesto úst
     <br/>
     ťa upomenú jeho na čeľusť,
     <br/>
     bezzubé sánky, s klbom na líci…
     <br/>
     jak ostatky ich vídať v kostnici.
     <br/>
     Máš odvahu k nim vyliezť podstenou?
     <br/>
     Sa rozviezla, hoc bola kamennou;
     <br/>
     sklad gazdu… Spred nich, ha! kde gánoček?
     <br/>
     Tam dlieval chlapec — ó, ten zlatý vek! —
     <br/>
     na prstoch stával s hlavou dumavou,
     <br/>
     sa meral s hrdou Choča výšavou:
     <br/>
     vraj, výpustok ten podnož na šťastie,
     <br/>
     raz veľký, na ňom i Choč prerastie…
     <br/>
     trôfalec, bláznivec!… I pavláčka
     <br/>
     tam! tá, čo, Choč jak pruh vše obláčka,
     <br/>
     stav otáčala riasnym vencovím.
     <br/>
     Po nej si dupkal chlapec zakaždým
     <br/>
     najradšej, odkázaný strážiť dom. —
     <br/>
     Z nej obdivúval známy ,rodostrom‘,
     <br/>
     jak ponad dvor svoj smelo rozpäl kôš,
     <br/>
     kam čížky zlietali sa na rozkoš
     <br/>
     ho troma konármi, sťa oblúky
     <br/>
     chrám, podpierajúc v silách záruky,
     <br/>
     vznášajúc ľahučko i bezpečne;
     <br/>
     a cez kôš cedil zlato slnečné,
     <br/>
     že na pleš pršalo i na trávnik,
     <br/>
     dvor zdal sa mu byť čudom mozaík,
     <br/>
     vajčitou mrežou, číry listvy rub
     <br/>
     striebristý-tônistý… Vtom hruška, cup!
     <br/>
     v jasninke žlťou strnie s gúľačky:
     <br/>
     a chlapec, hybaj, hupkom z pavláčky,
     <br/>
     z gánočku na dvor schodky strmými…
     <br/>
     Tu vše, jak brnkal hor’ či dol’ nimi,
     <br/>
     mu na um zišiel rebrík Jakubov…
     <br/>
     V poruchu stupne tiež; a s obrubou
     <br/>
     čo? — pohorela a vtom opadla?…
     <br/>
     Nuž, chceš dnu? Tak poď — Ach, dosť divadla
     <br/>
     mi! — zdnu či zvonku viac nech nevidím;
     <br/>
     len namrzím sa i sa zastydím —
     <br/>
     Späť na preddom! preč…
     <br/>
     A zas z tvári v tvár
     <br/>
     mu skameniem. Tých prázdnych očí pár
     <br/>
     zas pára vo mne, jak nôž dvojbritký —
     <br/>
     Nie! nezaslúžim vašej výčitky,
     <br/>
     že darmo vystíhate záslužnú
     <br/>
     po toľkej službe — striešky almužnu,
     <br/>
     žobrete — kvokáte tak drahný čas;
     <br/>
     ja zrazu musel z očí spustiť vás,
     <br/>
     vás cudzincovi vrhnúť do mania,
     <br/>
     s krvácajúcim, verte, srdcom; ja
     <br/>
     nemohol ináč — Boh mi svedok! nie…
     <br/>
     <br/>
     … A pohorelec sto ráz namokne
     <br/>
     i zaschne sto ráz, trhan úbohý,
     <br/>
     od hlavy holej nahej do nohy;
     <br/>
     hneď znoj mu, že ho závrat schytá z nôh,
     <br/>
     hneď zima, až mu praští po uhloch…
     <br/>
     tak trpí, než tu roku obrátka.
     <br/>
     Však načo trpí?
     <br/>
     Nie si pamiatka,
     <br/>
     vedz! — trvať nutná, povinná čo štít
     <br/>
     tu čeliť zmaru… ani z pyramíd,
     <br/>
     ani akropol
     <sup>
      [
      <a class="footnote" href="#ftn.id2506870" name="id2506870">
       2
      </a>
      ]
     </sup>
     si ktorá; z dreva len
     <br/>
     kolíska, rakva z dreva zároveň…
     <br/>
     Nuž, zvaľ sa, och! zvaľ, hoc hneď, na hŕbu,
     <br/>
     vyhasnutého dávno kol krbu:
     <br/>
     keď oheň nezmrhal ťa docela,
     <br/>
     v ňom nenašiel si na smrť priateľa;
     <br/>
     keď, ako vidíš, rok ti zuteká,
     <br/>
     a neštíti ťa dlaň bár človeka.
     <br/>
     Nebadáš: svet že už-už rúca sa?
     <br/>
     pod borbou obrov zem sa zatriasa?
     <br/>
     že nebo horí žiarou krvavou,
     <br/>
     tou z požiarov či — krvi záplavou…?
     <br/>
     Zves tedy lysý leb, mdlý podlom bok!
     <br/>
     a čiernou vlnou vteč v ten žaratok;
     <br/>
     v ňom roztavený fľuskneš nad obzor,
     <br/>
     keď vlastný vznet ťa nevysoptil skôr…
     <br/>
     <br/>
     … Však vyhaslého dávno kol krbu,
     <br/>
     oj! rozsype sa skoro na hŕbu.
     <br/>
     Hľa, páter zohýba, väz schyľuje;
     <br/>
     za opateru, kľaknúc, ďakuje…
     <br/>
     Môž’, zajtra ssuje sa, môž’, túto noc;
     <br/>
     len čaká, pritrieli až na pomoc
     <br/>
     mu — človek var’? nie, ten viac neráta;
     <br/>
     lež rázna víchrica, hej! ona, tá
     <br/>
     z milosrdenstva k nemu mrchavá…
     <br/>
     Prichádza, čujem… Už sa strháva! —
     <br/>
     <br/>
     <span class="emphasis">
      <em>
       1917
      </em>
     </span>
     <br/>
     <br/>
     *
     <br/>
     <br/>
     Čo? Stojíš ešte hore koncom, há,
     <br/>
     že lazár si, síl čerpúc z vedomia…?
     <br/>
     Nuž, lejak neraz, neškodí ti dážď,
     <br/>
     hoc ani lichý nedopriali plášť
     <br/>
     ti, lachetku kús’, veteš haleny
     <br/>
     na plátvy pliec,
     <sup>
      [
      <a class="footnote" href="#ftn.id2506917" name="id2506917">
       3
      </a>
      ]
     </sup>
     ten chrbát zhrbený?
     <br/>
     Sneh nezdlávil ťa, ťarcha pre hory?
     <br/>
     hoc drúčka nedostal si podpory,
     <br/>
     pokrývky z hrnka na vrš plešivú?…
     <br/>
     Ni víchor nehnul tebou?… K podivu!
     <br/>
     Ver’ pevne založil ťa staviteľ,
     <br/>
     že trváš, trebárs on už dávno stlel,
     <br/>
     a pred ním ešte družka snaživá,
     <br/>
     čo včelími ti povlak z tkaniva —
     <br/>
     maziva zhnietla prsty: plást ni kment
     <sup>
      [
      <a class="footnote" href="#ftn.id2506936" name="id2506936">
       4
      </a>
      ]
     </sup>
     —
     <br/>
     Ten vypĺzol; no drží fundament,
     <br/>
     pohromy ohryz na ňom — budova:
     <br/>
     raz pre hrdlíc rod klietka doslova…
     <br/>
     Ó, hniezdo drahé! —
     <br/>
     Ani nadchnutie,
     <br/>
     čo rozžal vzblkot tvoj, sťa perute
     <br/>
     plamenné rozšíril, ťa z koľaje
     <br/>
     nevymklo? keď i súcit sila je,
     <br/>
     čo stŕha… i to prestáls’ vzpriamene?
     <br/>
     Nu, čo dúl prešlo;
     <sup>
      [
      <a class="footnote" href="#ftn.id2506954" name="id2506954">
       5
      </a>
      ]
     </sup>
     znak, že slamené…
     <br/>
     Ó, zlaté hniezdo! —
     <br/>
     Ale neželiem
     <br/>
     viac; márnosť všetko, kamdiaľ lepšie viem.
     <br/>
     Kde hrad čnel prv, dnes hrobľa rozvalín.
     <br/>
     I kráľov splavie purpur, hermelín
     <br/>
     ošumie sudbou všedných oblekov.
     <br/>
     Sa zdrobí granát, hrdza zožrie kov.
     <br/>
     Pych leta vposled babia ruslina,
     <br/>
     z čalúna lúčin dríšteľ jediná…
     <br/>
     Toť! v búrke sveta treštia hranice,
     <br/>
     tie staré obruče sťa tkanice,
     <br/>
     že ráfu úlomok až zafuní;
     <br/>
     sa rozpadajú ríše — koruny
     <br/>
     z hláv kývajú si trápne oproti —
     <br/>
     trón stolčekom, čo decko prekotí…
     <br/>
     Pod samou polárkou, kde prestola
     <br/>
     tvrdz večná… čo to? vlajka plápolá
     <br/>
     či blúza ako krv?… Čajs červánky
     <br/>
     večerné, či čo vzplanú zaránky?
     <br/>
     Až zhasnú, svitne deň? či zhustne tma,
     <br/>
     jejž neprezrie ni nebo očima
     <br/>
     hviezd?… Potom vstúpi svetla vojvoda
     <br/>
     z nej na zemský zrub — slnce? — sloboda,
     <br/>
     s ňou rovnosť, bratstvo? Pravdy kráľovstvo
     <br/>
     s blankytom krásy, lásku za slnko,
     <br/>
     vždy v zenite?… Tá chaotická šeď
     <br/>
     ten zrodí svet?
     <br/>
     Hoc v páde, odpoveď
     <br/>
     daj, chalúpko! ty tajná príšera,
     <br/>
     sťa prorokyňa, ktorá umiera…
     <br/>
     <br/>
     <span class="emphasis">
      <em>
       1918
      </em>
     </span>
     <br/>
     <br/>
     *
     <br/>
     <br/>
     Hniezdo ty, ktoré si krome mňa vymrelo,
     <br/>
     v osudnú jednu noc dopoly zhorelo,
     <br/>
     nač ešte drnčíš tu? mútiš a moríš
     <br/>
     veselím, zdravím až kypiace okolie?
     <br/>
     Prečo sa nepoboríš
     <br/>
     hoďas už zo samej nevôle?
     <br/>
     <br/>
     Srdce bych vyrval si, z hrude tej vyhodil,
     <br/>
     keby šlo. Dosť ma už trápilo do tých chvíľ;
     <br/>
     na každom, čo ich má, od vlákna k vláknu,
     <br/>
     bôľ ihral, ihral žiaľ štipľavý, kúsavý —
     <br/>
     Ako? keď doň raz vsiaknu,
     <br/>
     lieku niet, ktorý ho uzdraví?
     <br/>
     <br/>
     Z toho som hniezda ja stárež i mládež, ach,
     <br/>
     vybral… Že rozpust ma viedol, jak chlapca v hrách?
     <br/>
     Ba! — mužom kázeň hla osudu temná;
     <br/>
     vybraté musel som klásť smrti do lona…
     <br/>
     I keď je prázdne — krem mňa —
     <br/>
     mrzák len, prečo tiež neskoná?
     <br/>
     <br/>
     — Ľahni, och! na máry; nečakaj koniec môj:
     <br/>
     nie z teba, zinaď mňa odnesú na pokoj.
     <br/>
     Tvoj vývrat prajú si dedičia, veru!
     <br/>
     jakbys’ bol fľakom či strupom
     <sup>
      [
      <a class="footnote" href="#ftn.id2507016" name="id2507016">
       6
      </a>
      ]
     </sup>
     im na tele.
     <br/>
     Iste ťa nepreberú;
     <br/>
     na kare zadržia veselie.
     <br/>
     <br/>
     Nepreberú ťa, nie; rozberú — kde to hen
     <br/>
     ten zastal, pokročia: dajú ťa na oheň…
     <br/>
     Za noci cudzí tiež vezmú si, krom nich,
     <br/>
     polienok ohňa sklásť… kozúbka u svitu
     <br/>
     spomenú neprítomných,
     <br/>
     zomrelých — môž’, i mňa tu i tu…
     <br/>
     <br/>
     Rozberú… spália ťa! A už ťa viacej niet,
     <br/>
     ani ťa nebolo… Sused či nesused
     <br/>
     zabudne miesto aj… Z dŕv tvojich sinou
     <br/>
     dušou čo vzlietne dym, závoj jak pokory
     <br/>
     povlaje nad dedinou —
     <br/>
     s vetrom, huš! stratí sa za hory…
     <br/>
     <br/>
     Tak sa strať!… pomníkom nie si ty ničoho,
     <br/>
     nikoho!… Takých hniezd, rodín z nich premnoho…
     <br/>
     Zrodený nový svet nové chce sídlo!
     <br/>
     Ty vyslúžilec si, bez strechy — bez cieľa…
     <br/>
     Nik ťa viac za strašidlo
     <br/>
     u cesty vídať si neželá! —
     <br/>
     <br/>
     <span class="emphasis">
      <em>
       1919
      </em>
     </span>
     <br/>
     <br/>
     *
     <br/>
     <br/>
     Sám nechcem vidieť; ale uverím,
     <br/>
     čo čítam: si, vraj, porástol už trávou…
     <br/>
     Plášť prírody! — ti v posmech? Oj, nie! — slávou;
     <br/>
     čo najdrahšieho mala, tým
     <br/>
     sťa kvočka prikrýva ťa — páperím:
     <br/>
     i slávou to i láskou dojímavou…
     <br/>
     <br/>
     Príroda nerada ver’ zaháľa,
     <br/>
     zrie priestor trebárs na piaď bez úžitku.
     <br/>
     Videla: prázdna povala,
     <br/>
     s popola vrstvou, prachu, hnilej prsti;
     <br/>
     semiačok priniesla hneď plné hrsti
     <br/>
     a po nej rozsiala:
     <br/>
     z nich vyvábila popri kytke kytku
     <br/>
     liskavých, tučných tráv,
     <br/>
     po púčku stoknúc na stebelnú nitku…
     <br/>
     A na povale skvitne — zlatoklas;
     <br/>
     len skropiť ho vše rosou, slnkom ohriať…
     <br/>
     <br/>
     A za pažiťou, môž’, sa zjaví chrasť —
     <br/>
     Že dopichať ťa ostrím šípov?
     <br/>
     Preč i tu s ohňostrojom planých vtipov!…
     <br/>
     i chrasť ti bude pocty časť;
     <br/>
     ker nielen list, i kvet ti vyženie,
     <br/>
     hoc poľné ruže červené…
     <br/>
     A visiaci, hľa, vznášaš slávny ohrad!
     <br/>
     len rosou skrápať ho a slnkom zohriať —
     <br/>
     Kde taký zázrak inde nájsť!?
     <br/>
     <br/>
     I nač by malo po príprave zdôb
     <br/>
     sa zháňať ešte — umenie?
     <br/>
     Veď hrob si, hrob tiež!
     <br/>
     I jak hrob,
     <br/>
     venčený býlím-kvietím nepoškvrnným,
     <br/>
     korunovaný šípím, lôhom, tŕním,
     <br/>
     sa uľahne a — zrovna so zemou:
     <br/>
     tak i ty, rove, zrob,
     <br/>
     bezradný, nemožný, nevládny:
     <br/>
     pokľakni — uľahni — zapadni…
     <br/>
     Toť, rozlúštenie všetkých problémov! —
     <br/>
     <br/>
     <span class="emphasis">
      <em>
       1920
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506685" name="ftn.id2506685">
        1
       </a>
       ]
      </sup>
      <span class="emphasis">
       <em>
        klanými plamojazykami
       </em>
      </span>
      — kálanými (rozštiepenými) plamennými jazykmi (ako majú hady)
     </p>
    </div>
    <div class="footnote">
     <p>
      <sup>
       [
       <a class="para" href="#id2506870" name="ftn.id2506870">
        2
       </a>
       ]
      </sup>
      <span class="emphasis">
       <em>
        akropol
       </em>
      </span>
      — akropola, vysoký hrad; Akropolis — hrad v starovekých Aténach
     </p>
    </div>
    <div class="footnote">
     <p>
      <sup>
       [
       <a class="para" href="#id2506917" name="ftn.id2506917">
        3
       </a>
       ]
      </sup>
      <span class="emphasis">
       <em>
        na plátvy pliec
       </em>
      </span>
      — na trámy pliec, na trámy, ktoré na dome držia krov
     </p>
    </div>
    <div class="footnote">
     <p>
      <sup>
       [
       <a class="para" href="#id2506936" name="ftn.id2506936">
        4
       </a>
       ]
      </sup>
      <span class="emphasis">
       <em>
        kment
       </em>
      </span>
      — jemné plátno
     </p>
    </div>
    <div class="footnote">
     <p>
      <sup>
       [
       <a class="para" href="#id2506954" name="ftn.id2506954">
        5
       </a>
       ]
      </sup>
      <span class="emphasis">
       <em>
        čo dúl prešlo
       </em>
      </span>
      — koľko pohrôm prešlo
     </p>
    </div>
    <div class="footnote">
     <p>
      <sup>
       [
       <a class="para" href="#id2507016" name="ftn.id2507016">
        6
       </a>
       ]
      </sup>
      <span class="emphasis">
       <em>
        strup
       </em>
      </span>
      — chrasty
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507116">
       </a>
       Hymna
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     K oltáru tvojmu, vševládny Pane,
     <br/>
     sám čo si vstavil z tatranských brál,
     <br/>
     ozlácaš svetly nebeskej bane —
     <br/>
     na jeho stupne koleny zdrané
     <br/>
     kľakáme, na rtoch nesúc ti chvál
     <br/>
     jasavú pieseň, modlitbu vďaky
     <br/>
     plajúcu vonne z nádob, toť, sŕdc,
     <br/>
     oboje v silách preraziť mraky:
     <br/>
     vyslyš ich, prijmi obeťou, Bože,
     <br/>
     od opustivších smrteľné lože,
     <br/>
     nezavrž žiadnej, aniže zhrdz…
     <br/>
     <br/>
     — Boli sme národ pod Svätoplukom
     <br/>
     veľký i slávny na zemi tej,
     <br/>
     Rasticom i ním — na čele plukom
     <br/>
     udatným — svojim najďalším vnukom
     <br/>
     v nejednom boji vydobytej;
     <br/>
     skoro však — ó, pád! — ohyzdnou vinou
     <br/>
     vlastne sa ťažkým prehrešením
     <br/>
     Svätoplukových nehodných synov
     <br/>
     padli sme: keď ty namiesto otca
     <br/>
     Otec vždy sirôt, radca i vodca
     <br/>
     roztrhať zväzky nezbránils’ im.
     <br/>
     <br/>
     Na bratislavských poliach v tú dobu
     <br/>
     korene bytia podťal nám vrah,
     <br/>
     za živa zvrhol v priepasť nás hrobu,
     <br/>
     balvanom prikryl… dovŕšiac zlobu.
     <br/>
     V hrobe tak — a či v žalára tmách? —
     <br/>
     veky sme potom hnili — či žili,
     <br/>
     spola len mŕtvi, ohlušení…?
     <br/>
     Srdcia v nás stĺkli: — vlials’ im, ty, sily,
     <br/>
     Vládco? Ach — nečuť… Náporom ramien
     <br/>
     hnul: — však čo škvárou vypúšťal kameň?
     <br/>
     Príšery v nociach, tône vše v dni…
     <br/>
     <br/>
     Tak sme sa kradmo plúžili, bludné
     <br/>
     zásvetia stvory, za tajných chvíľ,
     <br/>
     vládu čajs’ z útrap chlupkajúc studne:
     <br/>
     vrah kým si drichmal u hrobu kľudne,
     <br/>
     v domnienke, národ nasmrť že zbil.
     <br/>
     Bo, ty, čos’, Tvorče, stváral v tie časy?
     <br/>
     Slncu ak, lune hlesnúť dal: duch
     <br/>
     mátožný viac by strašieval asi,
     <br/>
     mrazil skôr tmavý od oných svetiel;
     <br/>
     ináč nič nedbals’, zabratý zreteľ
     <br/>
     v kolotok svetov, pravej jak ruch.
     <br/>
     <br/>
     Túlave sme tak tekali, ranám
     <br/>
     hnojavým úkoj hľadajúc, hoj;
     <br/>
     od vzchodu strhli k západu bránam
     <br/>
     pre ratu… už raz zdarilo sa nám
     <br/>
     naraziť smer sem — pred oltár tvoj:
     <br/>
     kde sme už potom prikľakávali
     <br/>
     s bázňou, mniac: chrám kde, budeš i sám…
     <br/>
     Zrazu sme skríkli od bôľu, v žiali: —
     <br/>
     hlasivky uschlé v kviľ kto nám spriahal?
     <br/>
     Správco! že prst tvoj? Ach ty si váhal,
     <br/>
     zaoblačený, priznať sa k nám…
     <br/>
     <br/>
     Prez tisíc liet tak tesklili sme tu,
     <br/>
     stonali, žalôb vznášali zun.
     <br/>
     „Zmiluj sa, Bože!… Zázrak zjav svetu!“
     <br/>
     vyjakli vposled v zúfalstve vetu;
     <br/>
     „vzkries nás a — vrah zájď, Avar kam, Hun…
     <br/>
     Chceme žiť! nie hniť — Krvi, ó, nalej
     <br/>
     príšerám, tôňam do civých žíl:
     <br/>
     žiť tebe k sláve!…“ Ty však i ďalej
     <br/>
     mlčal si. Nie vrah; prezrel, jak počul:
     <br/>
     privalil kameň ťažší než dovčuľ,
     <br/>
     ešte i špárky zapečatil.
     <br/>
     <br/>
     Ale hnul kameň napnutím ramien
     <br/>
     zakaždým; pečať praskla, jak prv.
     <br/>
     V príšerách zmihá zoristý plameň,
     <br/>
     na tôňach presvit slnečných znamien:
     <br/>
     v tých i v tých iste sprúdila — krv!…
     <br/>
     z nárazu tvojho, Lekáru? Kto vie?
     <br/>
     vrah, ach! vždy reťaz nadkladá zlôb:
     <br/>
     dusí i plač v nás, drhne nás v slove;
     <br/>
     v púšti jak svojej divoké kone,
     <br/>
     príšery stíha, rozháňa tône,
     <br/>
     zavracia v onen odveký hrob…
     <br/>
     <br/>
     Takto sme veky pasovali sa,
     <br/>
     prízraky, s vrahom, žiadajúc žiť.
     <br/>
     Žily nám sajú Dunaj a Tisa;
     <br/>
     havrani tiahnu, plná kde misa:
     <br/>
     z pŕs rodných bár tyť dychtivý hyd…
     <br/>
     Na to čo, Sudco, ty? Nič, ach! stále;
     <br/>
     mračná len hustnú nad oltárom —
     <br/>
     Zrykli sme: „beda!…“ Ozvena v skale
     <br/>
     zbedáka… citom skala nám blízka;
     <br/>
     a, ty, jak, Lásko? V mrakoch ak zblýska,
     <br/>
     za bleskom zmrmre mrzutý hrom…
     <br/>
     <br/>
     — Teraz už vieme: prečo si, nemý,
     <br/>
     zrel, Bože, na nás prez clonu chmár?
     <br/>
     Mali sme trpieť jedinečne my,
     <br/>
     žiaden jak národ na tvojej zemi:
     <br/>
     rabstvom si kúpiť slobody dar,
     <br/>
     stihnutí ťažkou dedičnou vinou;
     <br/>
     súdils’ nám, áno: odpykať hriech,
     <br/>
     Svätoplukových nesvornosť synov,
     <br/>
     podstúpiac — smrť až!… Plnosť tak časov
     <br/>
     nastala pre nás s života spásou;
     <br/>
     ohlásil v svet ju cherub tvoj: Čech!
     <br/>
     <br/>
     Vieme tiež: hoc si, Otče náš milý,
     <br/>
     do dna nám kalich vypiť dal múk,
     <br/>
     tys’ bol, čo, zviesť ich prial si nám sily;
     <br/>
     a keď sme mreli… v osudnej chvíli
     <br/>
     nadchnul si bratský, synovský pluk
     <br/>
     za právo boj biť, za spravedlnosť!…
     <br/>
     Viac ešte spravils’: posilniť ich
     <br/>
     — i abys’ časov domeral plnosť —:
     <br/>
     v národoch sústrasť zbudil si s nami,
     <br/>
     hnev: kopju vraziť do dračej tlamy…
     <br/>
     k pozdvihu všetkých pokorených!
     <br/>
     <br/>
     Dotrpeli sme! Z mŕtvych sme vstali,
     <br/>
     hrobový kameň odvalili
     <br/>
     s pomocou veľkých, národ my malý;
     <br/>
     života vrah však, kde sme hniť mali,
     <br/>
     zapadol vlastnej do mohyly…
     <br/>
     Pokuta za hriech vzatá i kára!
     <br/>
     Dotrpeli sme; trpeli — dosť…
     <br/>
     Radi: tá neresť Slavianov stará
     <br/>
     splatená ak tiež nami — ó, radi!
     <br/>
     zniesli aj trest, ak život svoj mladý
     <br/>
     založia vskutku — na vzájomnosť!
     <br/>
     <br/>
     Žijeme, Bože! S jasnou už tvárou
     <br/>
     upieraš na nás slnečný zrak;
     <br/>
     na pravdy tvojej legionárov,
     <br/>
     slobody žrecov so svätcov žiarou:
     <br/>
     pod pätou ichž kým násilník drak
     <br/>
     vydáva s krvou paru zla šerú —
     <br/>
     vytruštený už pýchy mu väz…
     <br/>
     Žreci čo sudci zasadli k mieru:
     <br/>
     protivy zmieria… na obruč lásky
     <br/>
     skladajú v borbe strhané pásky,
     <br/>
     národy v bratský opiať ňou sväz…
     <br/>
     <br/>
     Prerádza svet sa, Bože, ti k sláve!
     <br/>
     moci viac nemá nad právom moc;
     <br/>
     šelmy krívd skapli; k vidinám smave
     <br/>
     prezrelo ľudstvo o šťastie, zdravie:
     <br/>
     bludu, tmy navždy minula noc…
     <br/>
     Národy, k dielu priložiac ruky,
     <br/>
     budujú svorne svetový dom —
     <br/>
     Prerodil svet sa! válečné pluky
     <br/>
     tvorivým pošli za predsavzatím —
     <br/>
     Svet nový s vekom zavítal zlatým…
     <br/>
     Nájď, Bože, ó, nájď záľubu v ňom!
     <br/>
     <br/>
     Ó, koľká sláva, národov členom
     <br/>
     slobodných sluť, jak veliká česť!
     <br/>
     závodiť s nimi na oslnenom
     <br/>
     dejišti, dnes už s ucteným menom!
     <br/>
     zásluhy veniec splietať si z hviezd…
     <br/>
     Vďaka ti, Bože! krvavé boje
     <br/>
     s jarmom i z hanby vyzuli nás;
     <br/>
     svetlé tak vnukals’ nástroje svoje —
     <br/>
     Voľní sme, čistí, Bože: — tá radosť!…
     <br/>
     V práci však, ó, daj tráviť nám mladosť
     <br/>
     života, slávny pokoja čas!
     <br/>
     <br/>
     K oltáru tvojmu, vševládny Pane,
     <br/>
     sám čo si vstavil z tatranských brál,
     <br/>
     ozlácaš svetly nebeskej bane —
     <br/>
     na jeho stupne okvetované
     <br/>
     kľakáme, na rtoch nesúc ti chvál
     <br/>
     jasavú pieseň, modlitbu vďaky
     <br/>
     vzňatých sŕdc… Ó, skloň sluch k nim, ho zdrž
     <br/>
     pri nich, kým na nás spočinieš zraky:
     <br/>
     vyslyš ich, prijmi obeťou, Bože!
     <br/>
     od opustivších smrteľné lože,
     <br/>
     nezohrď žiadnou, neopovrž…
     <br/>
     <br/>
     <span class="emphasis">
      <em>
       Na Hromnice 1919
      </em>
     </span>
     <br/>
    </p>
   </div>
   <p>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507299">
       </a>
       Škovránok
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     Že škovránka spev počujem,
     <br/>
     ó, ďakujem ti, dobrý Bože!
     <br/>
     Veď teším sa mu, radujem,
     <br/>
     jak starec tešiť, radovať sa môže,
     <br/>
     zas v žití nájduc pôvab, záujem.
     <br/>
     <br/>
     Ej! zima — neprajela mi,
     <br/>
     nemala pre mňa z nehy vláska —
     <br/>
     Či pocit ten jej neznámy?
     <br/>
     tak prejavuje sa jej vrelá láska,
     <br/>
     keď objíma nás z ciagľov rukami…?
     <br/>
     <br/>
     Preds’ šťastne vyviaznul som z krýh,
     <br/>
     hoc zdŕžala ma, laská-čanká;
     <br/>
     na pole umkol — z cely mních —
     <br/>
     kde pilný pozor dávam na škovránka:
     <br/>
     tú zvonnú reťaz zvukov ľúbezných.
     <br/>
     <br/>
     Sa cítim zrazu, ako z dôb
     <br/>
     by mladosti!… tie v mysli skusy —
     <br/>
     Ni stopy pri mne starých mdlôb:
     <br/>
     hoc vtáčik perly piesne — na mňa trúsi,
     <br/>
     jak na rum v brečtane, ach! — v kvietí hrob…
     <br/>
     <br/>
     Jak utešene šveholí!
     <br/>
     Len kde je?… iste privysoko:
     <br/>
     na samom vzdušnom vrcholi,
     <br/>
     kam nedovidí moje slabé oko.
     <br/>
     Nič to! je aspoň sluchu po vôli.
     <br/>
     <br/>
     Sluch šťastlivý!… byť žliebočkom,
     <br/>
     nímž radosť jara steká k duši
     <br/>
     veselým, skočným jaročkom.
     <br/>
     Ba vďaka vám, vy, verný ústroj, uši!
     <br/>
     ste zostali mi v službe k veľkým dňom…
     <br/>
     <br/>
     Ten spev! Ples, rozkoš, jasot, vzlet:
     <br/>
     vzruch mužnej sily v pevku ženskom…
     <br/>
     — Len či vie, od tisíc že liet
     <br/>
     slobodným, prvý, spieva nad Slovenskom,
     <br/>
     zrodeným z krvi, slzí, z múk i bied:
     <br/>
     <br/>
     či vie to spevák? Vari vie,
     <br/>
     ba iste! Preto z hrúd sa vzchápal
     <br/>
     na nebo — tieň-sen po nive —;
     <br/>
     tam rozžal fakľou všetok duše zápal,
     <br/>
     i nadšene tak spieva, horlive!
     <br/>
     <br/>
     A či vie ozaj, nado mnou
     <br/>
     keď vzletel, vytrženosť samá:
     <br/>
     spln zvestuje staď — mojich snov?
     <br/>
     i v starobe hoc, ako ženícha ma,
     <br/>
     žrec, zdáva s mladou dobou prítomnou…?
     <br/>
     <br/>
     … Ha! havran prihnal — čierny ťah,
     <br/>
     po hermelíne dňa sa šúľať,
     <br/>
     a skrkal, uvyklý si v tmách;
     <br/>
     niť piesne prerval, rušil jara súlad…
     <br/>
     Hyš, rozkolníku! vzkriesenia ty vrah,
     <br/>
     <br/>
     hyš!… stlieskam. Krká; na pomoc
     <br/>
     čajs’ zve druž: roveň hábou, hrdlom.
     <br/>
     Nuž, zháňaj, hlavaj!… Vedz však: hoc,
     <br/>
     čo po svete vás, všetkým čiernym kŕdľom
     <br/>
     sa nezdarí viac vrátiť zimu — noc!
     <br/>
     <br/>
     Priam príroda sa odeje,
     <br/>
     tu i zdnu, v nehynúce rúcho.
     <br/>
     Nie! naše v kvete nádeje
     <br/>
     neobrátite na púšť, v bahno, sucho,
     <br/>
     nepochováte v snehu záveje…
     <br/>
     <br/>
     Hyš! predsa… Ušiel v temno hôr,
     <br/>
     skaď prifáral. Vzduch sčistel znova
     <br/>
     v jas, mier. Sťa stuha prez obzor
     <br/>
     sa páše dúhou hymna škovránkova;
     <br/>
     ba v chór si prizval druhov celý sbor…
     <br/>
     <br/>
     Velebte, žitia zvestoni!
     <br/>
     vo svorne krásnom hlase, rytme:
     <br/>
     nech skvitnú v poliach záhony
     <br/>
     i v mysliach ľudských… V každú zápač, prítmie
     <br/>
     hlásajte slnka — pravdy zákony!
     <br/>
     <br/>
     Oráči, imž je pôdou vzduch,
     <br/>
     ó, sejte semeno veň krásy!
     <br/>
     I ja bych roľníčil, kde duch
     <br/>
     a srdce roľou; lež, ach! zašli časy:
     <br/>
     — kto ulapí ho? — z rúk mi padá pluh…
     <br/>
     <br/>
     <span class="emphasis">
      <em>
       V apríli 1919
      </em>
     </span>
     <br/>
    </p>
   </div>
   <p>
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2507380">
       </a>
       Dve lásky
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     Dve lásky zdávna borbu vedú o mňa.
     <br/>
     Zápasiac vo víťazstva znamení,
     <br/>
     z tmy umkli minula a prez prítomna
     <br/>
     svit po mne počahujú rameny.
     <br/>
     Na boj ich hľadí duša moja, skromná,
     <br/>
     trnúca sťa byľ v pozdnej jaseni:
     <br/>
     veď v — nadsvetie ma zvú, zvú do — mohyly…
     <br/>
     I sám im podchádzam; no voliť — nemám sily.
     <br/>
     <br/>
     Dve lásky, hej! to s štyrmi ramenami.
     <br/>
     K sesterskej otcovská si pristala,
     <br/>
     dokorán náručia… „Drž, brat-syn, s nami;
     <br/>
     poď!…“ zdá sa, čujem prívet zneďaľa —
     <br/>
     „Nás zronil november,
     <sup>
      [
      <a class="footnote" href="#ftn.id2507412" name="id2507412">
       7
      </a>
      ]
     </sup>
     tvoj — milý známy,
     <br/>
     keď zmetá list; a spomeň: bývalá
     <br/>
     hra chasy!… Rád si dal sa zahriebsť v lístie…
     <br/>
     Čo vtedy opadlo: — ó, spí si sladko, iste!“
     <br/>
     <br/>
     Oproti iné lásky dve sa spriahli.
     <br/>
     Matkinej posilou je bratova.
     <br/>
     Tiež chcú ma pojať… Syn-brat, nebuď náhly!…“
     <br/>
     znie, zdá sa — „Snivej zimy poslovia,
     <br/>
     my v januári spočívať si ľahli,
     <sup>
      [
      <a class="footnote" href="#ftn.id2507422" name="id2507422">
       8
      </a>
      ]
     </sup>
     <br/>
     keď zem je posteľ k spánku hotová;
     <br/>
     k nám zboč… Sneh padá z božej ruky ľavej
     <br/>
     čo páper… Duchny dve ťa prikryjú: rov — závej…“
     <br/>
     <br/>
     Tak o mňa bojujú; ma k sebe vábia
     <br/>
     pokazmi: zoblieka, vraj, listopad,
     <br/>
     bo spona so životom — vláseň slabá…
     <br/>
     vraj, ľadeň sneží-mrazí — reže ľad
     <br/>
     pre palác mieru… Ach, hej! duše hába
     <br/>
     zvetšela
     <sup>
      [
      <a class="footnote" href="#ftn.id2504451" name="id2504451">
       9
      </a>
      ]
     </sup>
     na mne — púšťa naporad
     <br/>
     po zmysle; sily schabli, v krvi zrážka…
     <br/>
     Rád uložím sa; len ten — výber! voľba — ťažká!
     <br/>
     <br/>
     Veď lásky dve to, spolčené dve lásky
     <br/>
     raz k môjmu dobru; pre mňa živšie raz
     <br/>
     čo kázeň, neha — chlúba z dúhy-pásky;
     <br/>
     na môj duh rosa, teplý slnca jas…
     <br/>
     Nuž, či div: k starobným keď tiesne vrásky
     <br/>
     mi pribudli? — že preniká ma mráz
     <br/>
     u urien: — k padeši či ku záveju…?
     <br/>
     Ak, ichž som pominul, si — večne pozacnejú!?…
     <br/>
     <br/>
     — Ta, vidiac ma — že hoc som s každým rokom
     <br/>
     už na skok k nim: preds’, ako zaberám
     <br/>
     dol’ vrchom veku urýchleným krokom,
     <br/>
     že v chôdzi zarazím sa tu i tam,
     <br/>
     váhajúc, kam ísť? rovno a či bokom? —
     <br/>
     sa zdá, ich čujem: „Jedna cesta k nám
     <br/>
     v — nadsvetie vedie… nastúp ju! je hladká —
     <br/>
     Sme štvorka súhvezdia… Vzleť! — Znova sa zaskvie — piatka!
     <br/>
     <br/>
     <br/>
     Pamätáš? kde si, na zemi tak žili
     <br/>
     sme družne, prstov-paprskov jak päť
     <br/>
     na prácnej dlani — ústroj bohumilý;
     <br/>
     no štvoro zašlo z nich, jak lupne keď
     <br/>
     kvet štyri upustí v svet — do mohyly —
     <br/>
     Prst-lupeň sirý — opŕchni! a vzleť…
     <br/>
     Ni vlákno nedrží ťa viac tam hniezda;
     <br/>
     zhorelo, klesá v rum… Vstúp v hniezdo! do — súhvezdia…“
     <br/>
     <br/>
     Na hlas ten obzriem štyri sveta strany,
     <br/>
     do výšin vzozriem, sladko pohnutý:
     <br/>
     v ňom poznávajúc štvorzvuk kedys’ hrany
     <br/>
     tu — dnes chór v šťastnom nebies zákutí…
     <br/>
     i — všetok vzruším sa! som — odhodlaný —
     <br/>
     Na duši upravím pár perutí,
     <br/>
     jak vták v čas ťahu k slnným juhu poliam,
     <br/>
     a nima zveslujúc na skúšku v odlet, zvolám:
     <br/>
     <br/>
     „K vám sa zberám, moji drahí!
     <br/>
     v čas i v nečas zosnulí,
     <br/>
     po skončení, v zlomku snahy:
     <br/>
     k vám sa zberám
     <br/>
     z dlhej, trudnej žitia púti,
     <br/>
     rovnej máloktorej mieram —
     <br/>
     Kde ma pokoj pritúli
     <br/>
     v choboť, ktorú minuli
     <br/>
     všetkých protivenství šľahy,
     <br/>
     zamierim k vám z vďačnej vôle,
     <br/>
     odputnaný — vypriahnutý;
     <br/>
     pri božom len ešte stole
     <br/>
     odvečeriam…“
     <br/>
     <br/>
     <span class="emphasis">
      <em>
       V októbri 1920
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507412" name="ftn.id2507412">
        7
       </a>
       ]
      </sup>
      <span class="emphasis">
       <em>
        nás zronil november
       </em>
      </span>
      — básnikova sestra Mária umrela 26. novembra 1876 a otec 9. novembra 1888
     </p>
    </div>
    <div class="footnote">
     <p>
      <sup>
       [
       <a class="para" href="#id2507422" name="ftn.id2507422">
        8
       </a>
       ]
      </sup>
      <span class="emphasis">
       <em>
        my v januári spočívať si ľahli
       </em>
      </span>
      — básnikova matka umrela 7. januára 1887 a brat v januári 1889
     </p>
    </div>
    <div class="footnote">
     <p>
      <sup>
       [
       <a class="para" href="#id2504451" name="ftn.id2504451">
        9
       </a>
       ]
      </sup>
      <span class="emphasis">
       <em>
        zvetšela
       </em>
      </span>
      — ostarla
     </p>
    </div>
   </div>
  </div>
 </body>
</html>
