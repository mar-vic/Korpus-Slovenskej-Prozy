<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2563321">
       </a>
       Roľník
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     Keď jaro tu; keď v modrom nebies mori
     <br/>
     sa kúpe slnko — jasná králica,
     <br/>
     jejž v prúdoch tých vlas každý zlatom horí, —
     <br/>
     a každá vlna, prchnúc od líca
     <br/>
     tej krásy panej, sama slnkom zdá sa,
     <br/>
     jak odtisk verný, tak sa skveje, jasá;
     <br/>
     keď vôkol kráľky škovránkov sbor čilý
     <br/>
     a spevný, k službe jak by vzlietly víly;
     <br/>
     keď i zem celá z ľúbych slnka ramien
     <br/>
     tak svieti… temný na dne mora kameň;
     <br/>
     keď vzkriesenia zvesť nivami sa brodí,
     <br/>
     a kde sa tknul ich: pažiť, kvieťa vzchodí;
     <br/>
     keď strom, keď ker sťa žobrák u dvier nahý
     <br/>
     zas oblieka sa v odev slávy drahý;
     <br/>
     keď pieseň zvoní v potoku
     <br/>
     a pozdrav vtáčí vábi k obloku;
     <br/>
     keď plužných kolies jará muzika
     <br/>
     zo dvora vlnou v izbu preniká,
     <br/>
     a k dovŕšeniu tisíc jara lahôd
     <br/>
     spiež zazvučí a bičov spráska šľahot: —
     <br/>
     kto by tu
     <br/>
     meškal dnu!? —
     <br/>
     <br/>
     Ja neviem, prečo, ale rád sa dívam
     <br/>
     tak obďaleč, tu s týchto úvratí
     <br/>
     na roľníka, keď orie. Zrakom odpočívam
     <br/>
     na obraze, až sa mi zatratí —
     <br/>
     Ó, obraz známy, predsa vždy tak nový,
     <br/>
     vždy nový každej jara chvíle.
     <br/>
     I k závisti i k úteche mi sloví
     <br/>
     ten jeho podpis starý a vždy nový,
     <br/>
     vždy nový každej jara chvíle:
     <br/>
     „Beatus ille…“
     <sup>
      [
      <a class="footnote" href="#ftn.id2565384" name="id2565384">
       1
      </a>
      ]
     </sup>
     <br/>
     <br/>
     Ó, blaha obraz, meškaj ešte oku,
     <br/>
     pod rúšku diale hneď mi neodchoď! —
     <br/>
     — Spräž čo sneh kráča v tichom jak by toku,
     <br/>
     vtom spieže hra: a v prúde chorovod
     <br/>
     nad každou hrudou a pri každom kroku.
     <br/>
     Tak voľno, tíško preberajú volkov nohy —
     <br/>
     To jarmo v šijach, ono netlačí,
     <br/>
     od svitu k večernej bár zápači
     <br/>
     ho verne nosia, vlečú, ťahajú;
     <br/>
     nie, neväzí, veď, hľa, si žviakajú
     <br/>
     a časom pyšno jasné vztýčia rohy.
     <br/>
     I znajúc gazdu, že on nie jak iný,
     <br/>
     že k obedu dá vonnej ďateliny:
     <br/>
     bez správy biča, bez pokriku gazdy
     <br/>
     vpred rušajú, obrátia v koľaj brázdy.
     <br/>
     Včuľ idú ta — jak chvie sa tlstá lýtka…
     <br/>
     Po čase však, len pozhovejme chvíľu,
     <br/>
     zas budú tu tým chodom bez pomylu,
     <br/>
     i sprievod ich — poskočná trasorítka.
     <br/>
     <br/>
     Zem kála sa: I temné vidím vlny,
     <br/>
     jak na povrch sa šinú z hlbiny;
     <br/>
     za brázdou brázda, jedna druhú plní,
     <br/>
     kde dol, hneď vrch, kde vrch, spád doliny: —
     <br/>
     či morom tiež je zem? Veď tak sa prúdi,
     <br/>
     tak vlny hádže, ako rozohnaná
     <br/>
     pláň vody… pozor, aby stroskotaná
     <br/>
     dák’ nebola loď — varuj! Ó, tie hrudy
     <br/>
     či vlny sú: ak ktorá ľvicou v loď sa hodí,
     <br/>
     ó!… Márny strach, veď predsa bráni brána!
     <br/>
     Kde kotvou pluh: ni more neuškodí! —
     <br/>
     A vlny zeme: hrudy, kavaly
     <br/>
     aj bez odporu, vzpury proti lodi
     <br/>
     si do brázd k odpočinku ustlaly…
     <br/>
     Zas kruší sa a rýpe zem, čo stena,
     <br/>
     by novou maľbou bola ozdobená.
     <br/>
     Prieloh, kde zlatých kvetín na tisíce,
     <br/>
     len okamih, odvráti pekné líce,
     <br/>
     a kde jas kvetu, hrudy mrak sa vhniezdi…
     <br/>
     Ha, jak to, zatmenie snáď zeme hviezdy?
     <br/>
     Hej, zatmenie: by krajšie svitla zasi;
     <br/>
     i svitne zas, jej lúče — zlaté klasy!
     <br/>
     <br/>
     Ó, zem, rec, koľký obrat to už tvojej tváre,
     <br/>
     už koľký, čo sa stáva dnes?
     <br/>
     Jak sčítať rany, v jeseň či na mladom jare
     <br/>
     čo čerieslo ti v ňadrá vrylo kdes’? —
     <br/>
     Kto muž ten, ktorý pracnej plný žiare
     <br/>
     a kedy svliekol šat tvoj božský — les!?
     <br/>
     Kto orali tu všetko, jak ten, skladom
     <br/>
     či rôzorom? a ty — ty ozaj hladom
     <br/>
     čis’ nesplácala prácu, čos’ im vzala?
     <br/>
     Hej, koľko zŕn si dodnes odchovala,
     <br/>
     či udať znáš — — Lež ona nemá slova,
     <br/>
     len, ako nebo velie, rodí, chová.
     <br/>
     Nuž keď jej obrat bez slov, večne nemý:
     <br/>
     cez koľko úst tu táto prešla hruda,
     <br/>
     kto dopovie mi!?
     <br/>
     — Však mlčia, čušia i jej vlastní ľudia.
     <br/>
     <br/>
     Hej, tvrdá pôda, len štrk, sloje, skaly —
     <br/>
     však dedičná. Nuž drž si svoju zem,
     <br/>
     môj rode, bo veď nebesá ti nepridaly
     <br/>
     perute, vzdušnej vlasti šatný lem:
     <br/>
     bys’ sial, keď oblak-úhor v sír sa porozvalí,
     <br/>
     sial pieseň veň, kým blýska on a hrmí,
     <br/>
     zač potom nebo spevnú čeľaď kŕmi,
     <br/>
     ni neznať jak, len keď zas spievať začne,
     <br/>
     tu znamenie, že žiadno neni lačné,
     <br/>
     a zasmädne-li, kým hor’ piesne vije,
     <br/>
     dosť ľahko, z chmár že zrovna rosu pije —
     <br/>
     Ni plutvy rýb nedostals’ údelom,
     <br/>
     bys’ perly chytal tmavým mora dnom.
     <br/>
     <br/>
     Nies’ kvetinou, tou kráskou Šalamúna,
     <br/>
     jejž anjel darom belosť skytá rúna.
     <br/>
     Ty nerozprestrels’ oných zvláštnych sietí,
     <br/>
     ichž korisťou chlieb do úst, odev k pleciam letí;
     <br/>
     loď tvojho žitia nemá miesta v mori:
     <br/>
     tvoj večný Ararat toť tieto hory,
     <br/>
     a tvojím, čo v nich, medzi nimi väzí —
     <br/>
     nu, údel tvoj, hľa — pluh i so železy!
     <br/>
     Tak jednou pluhu, druhou Tatier chvoje
     <br/>
     sa držiac… neboj, že ťa bieda zmorí
     <br/>
     a zajme ti diabol hony tvoje!
     <br/>
     — Ach, tvrdá zem… však žils’ z nej predsa stále
     <br/>
     i budeš žiť, bo živí preds’ i ona,
     <br/>
     a vedz, že život tvoj priam nedokoná
     <br/>
     len preto, bo svoj koreň zaryl v skale! —
     <br/>
     <br/>
     Ó, obraz blaha! — Farba jeho stála.
     <br/>
     Veď stálym len, čo ona maľovala,
     <br/>
     tá večná príroda: tá matka dobra
     <br/>
     i krásy, kojná dieťaťa i obra
     <br/>
     tá neklamná — Veď nie je tu do času
     <br/>
     ni zeleň lesa, ani zlato klasu.
     <br/>
     Veď na tej temnej pôde oráčiny
     <br/>
     dnes sejba, zajtra žeň — tak rôzne činy:
     <br/>
     preds’ jeden dej a obraz tohož jasu,
     <br/>
     ten obraz známy, a preds’ vždy tak nový,
     <br/>
     vždy nový každej jara chvíle.
     <br/>
     I k závisti, i k úteche mi sloví
     <br/>
     ten jeho podpis starý a vždy nový,
     <br/>
     vždy nový každej jara chvíle:
     <br/>
     „Beatus ille…“
     <br/>
     <br/>
     Už zoral roľník, záhon zoral celý.
     <br/>
     Hľa, opak obličaja začernelý,
     <br/>
     shon havranov naň sadá, — čiže nájdu,
     <br/>
     čo hľadajú? veď slietlo ono plemä
     <br/>
     na korisť z rozorvanej hrude zeme,
     <br/>
     na korisť… A opásav oráč zájdu,
     <br/>
     keď najprv pozyv svoj bol zaslal v nebe
     <br/>
     so vzdychom duše žhavým, holohlave:
     <br/>
     už rozsieva, po hrsti sype v tmavé
     <br/>
     tie ústa zeme, aby, keď čas príde,
     <br/>
     vzal odplatou po celom za hrsť chlebe.
     <br/>
     A jak tak nádej sejúc, roľou ide,
     <br/>
     shon vtákov rozpäl krídla trepotavé —
     <br/>
     <br/>
     A rozosial. Už bráni, aby zrnu
     <br/>
     sa mäkko vystlalo, by akonáhle
     <br/>
     mu prejde sen, sa švihlo bez zákrnu
     <br/>
     z hrúd páperu pozvoľne, letkom náhle —
     <br/>
     I ukojené spí nádejí semä,
     <br/>
     spí spánok žitia v lone matky — zeme,
     <br/>
     jak uložil ho roľník — otec verný.
     <br/>
     Spí krátky sen… až zrazu zobudenie,
     <br/>
     ku nohám svinie plášť sa ťažký, čierny,
     <br/>
     a — hlávky vhor zŕn-detí zradostnené! —
     <br/>
     <br/>
     S tým skončené dňa dielo, Bohu sláva!
     <br/>
     Včuľ už len on nech dážď a slnce dáva,
     <br/>
     bo obidvojím jedine on vládne;
     <br/>
     dľa jeho ďaky z mračien tok vyviera,
     <br/>
     on, keď chce, slzy slncom svojím stiera;
     <br/>
     či blesne lúč, či krupaj na zem padne,
     <br/>
     to z jeho moci — jeho láske jedno:
     <br/>
     či vyviesť slnce z tmy, či zrnko biedno,
     <br/>
     a čím to zrnko potom odeje sa:
     <br/>
     tak platí uňho, ako oblek lesa! —
     <br/>
     <br/>
     Hej, oráču, i nač tak spešne dolu?
     <br/>
     Ja čakal tiež, až dobil tým ste stykom
     <br/>
     boj hrdinský, pod stínnym šípu kríkom —
     <br/>
     nuž tichšie nadol, by sme mohli spolu.
     <br/>
     Jak orba dnešná? — „Taká, ako včera.
     <br/>
     Nuž tys’ to? I jak si sa vzal tu, synu!?“
     <br/>
     — Kde som sa vzal, kde, jak a počo? Inu,
     <br/>
     na prírody klin ktože neuberá
     <br/>
     sa rád? A tá, hľa, túžba dneska chcela
     <br/>
     len sem, kde vy, hej, nikam inam vera!
     <br/>
     <br/>
     Tak v prírode i náš cit ľahšie tuší,
     <br/>
     priam vyzná sa — v tú kročiac domovinu,
     <br/>
     v nejž bratom stráne háj, bár o tom čuší,
     <br/>
     kde vzájom, spoločnosť kde zrakov, uší,
     <br/>
     kde jak by zhrmel, bzuk keď snuje včela,
     <br/>
     sťa víchor by, keď šumí prelet vtáčí,
     <br/>
     a jak by prales blčal, toľko značí
     <br/>
     kmit kvieťatka… Lež van kým neosuší:
     <br/>
     nech sotriem krupají vlaž s vášho čela. —
     <br/>
     Nuž orba ťažká? Ach, a tieto ruky
     <br/>
     od plužiny tak stvrdly? Tvrdá orba?
     <br/>
     Ó, že tak veľké sú to súžby, muky,
     <br/>
     čo robia tela pokrm, jak tie boly
     <br/>
     — na hrnčiarovom rozosiate poli —
     <br/>
     čo spásu duše zrodily!…
     <sup>
      [
      <a class="footnote" href="#ftn.id2537262" name="id2537262">
       2
      </a>
      ]
     </sup>
     Ó, borba
     <br/>
     to orba tá, ja znám. Ó, kde tie moci,
     <br/>
     čo skaly tie, tú sloj za jednej noci
     <br/>
     by skryprily na melkosť, mäkkosť zeme!?
     <br/>
     Kde sily tie, kde zbroj, kde všemocnosť tá:
     <br/>
     ten kúkoľ zdusiť, vyvraždiť tie vôstia!?
     <br/>
     Ó, človečenstvo, zhynulé ty plemä,
     <br/>
     ty raja svojho nikdy viac nanájdeš,
     <br/>
     bárs v hľadaní za okraj zeme zájdeš…
     <br/>
     nie, nenájdeš, meč všade archanjela
     <br/>
     ti nad hlavou, a tŕnie popod nohy —
     <br/>
     hľa, roľník — večný Adam preúbohý! —
     <br/>
     Jak vaša tvár vám slnkom pohorela,
     <br/>
     a ja nie clonou, bytnosť moja celá
     <br/>
     nie záštitou vám, ničím… Orba — borba
     <br/>
     a ruky — muky, vidím, verím, cítim,
     <br/>
     a ľútosť ťažkým, veľkým vlnobitím
     <br/>
     mi zmieta dušou, zmieta… borba, muky!…
     <br/>
     <br/>
     „No, synak, dosť! — To vôľa božia prvá:
     <br/>
     že pracovať tra — tu tam i kdekoľvek;
     <br/>
     Bez práce zbytočným je v tvorstve človek;
     <br/>
     kde snaha samá, milión zájmov hrádza,
     <br/>
     ak darebák on, tak nech nezavadzia.
     <br/>
     Ver’ pracuj, človeče, si nebies sluha.
     <br/>
     A dôjde i tá vôľa božia druhá
     <br/>
     — jak jedna, tak i druhá večne trvá —,
     <br/>
     z nejž požehnania v klin ti padne mrva.
     <br/>
     Jak zem bez dažďa scivie na mŕtvotu:
     <br/>
     tak práca tiež bez rosy čela — potu…
     <br/>
     Do chôdze nohy a do práce ruky!
     <br/>
     Však s hlavou tiež sa uzavretie stretlo:
     <br/>
     sťa svieca u vrcholu — dávať svetlo.
     <br/>
     Vôsť, bodľač, tŕnie — slabšiu máš v tých rotu;
     <br/>
     kto klas chce vyhrať: musí v boj i s buky!
     <br/>
     Nuž, ťažká, tvrdá orba — sloje, skaly;
     <br/>
     lež ruky sú: kde prvej iskry hraly,
     <br/>
     že z totej skaly zrno vykovaly,
     <br/>
     sú, sú!…“
     <br/>
     <br/>
     Ó, otče, jasné zažals’ hlavne:
     <br/>
     tak dobre orieš, jak hovoríš správne.
     <br/>
     Syn verný teda na zem rodnú, drahú
     <br/>
     hán nenachrlí, nenakľaje prahu.
     <br/>
     I nech sa múdri, ak chcú, o tom kašú —
     <br/>
     len roľník to, kto zachová zem našu; —
     <br/>
     on, čo ju proti zradnej sveta tŕži
     <br/>
     bez ustania v tých pracných rukách drží,
     <br/>
     čo polieva ju slzou, krvou, potom,
     <br/>
     by pristrojil jej zlatoriasne šaty,
     <br/>
     on!… Hľa, štít Choča posledný svit zláti;
     <br/>
     sám avšak nestroví ho, ale rúče,
     <br/>
     keď popýšil sa za čas v slávy jase,
     <br/>
     v hmlu pozavité zašle jeho lúče
     <br/>
     na temä vyšších bratov — vrchov… Večné
     <br/>
     tak putujú zôr dary, až konečne
     <br/>
     sa zjaše nimi obor Tatry svätý.
     <br/>
     Nuž, tieto vrchy — hľa, už zase, zase,
     <br/>
     zas vďačný podaj vencov — tieto šiatra
     <br/>
     nad nami hrdé stĺpy, tamtá Tatra
     <br/>
     — ó, pozrite, včuľ jak to na nej svieti,
     <br/>
     sťa lampa Slovenska! — nuž nežehrite
     <br/>
     na archy tieto, že veď nasypaly
     <br/>
     na dedičnú zem ony tvrdej skaly,
     <br/>
     ak chcete súdiť, okúpte sa v cite —
     <br/>
     Ja želel tiež len pre tie ruky vaše,
     <br/>
     že skaly — — ale predsa skaly naše!
     <br/>
     <br/>
     „Tak porúčali dedi: Vedzte, deti,
     <br/>
     tie vrchy tam, to vašej zeme méty,
     <br/>
     to pomedzníky! Kým tie čnejú hore
     <br/>
     čo stráž: ver’ nik vám zeme neodorie!
     <br/>
     Jak vy, ctiť učte ich i svoje deti — —
     <br/>
     A preto i mne sväté sú a milé,
     <br/>
     jak tá zem v lone ich… hej, všetko spolu
     <br/>
     je drahým, vzácnym mi!“
     <br/>
     <br/>
     … Beatus ille!
     <br/>
     <br/>
     A medzitým sme stráňou sišli dolu.
     <br/>
     Sme u vrát. „Hejsa, volky, hajs, do dvora!“
     <br/>
     Tak jednému dňu starosť odobratá. —
     <br/>
     Ja, v duši stvrdiac: Nik nám neodorá —
     <br/>
     napokon vošiel tiež a zavrel vráta.
     <br/>
     <br/>
     <span class="emphasis">
      <em>
       1880
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2565384" name="ftn.id2565384">
        1
       </a>
       ]
      </sup>
      <span class="emphasis">
       <em>
        „Beatus ille…“
       </em>
      </span>
      — citát z Vergiliovej básne, znamenajúci „Blažený onen…“ (Vergilius, slávny epický a didaktický básnik rímsky, žijúci v rokoch 70 pr. Kr. — 19 po Kr.)
     </p>
    </div>
    <div class="footnote">
     <p>
      <sup>
       [
       <a class="para" href="#id2537262" name="ftn.id2537262">
        2
       </a>
       ]
      </sup>
      <span class="emphasis">
       <em>
        — na hrnčiarovom rozosiate poli — / čo spásu duše zrodily!…
       </em>
      </span>
      — narážka na biblický príbeh. Hrnčiarovo pole bolo kúpené za Judášových tridsať strieborných, ktoré on po oľutovaní svojho činu, zrady Krista, bol vrátil. Bol na ňom zriadený cintorín.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2558632">
       </a>
       Priadka
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     Na lavičke, čo podľa pece vinie
     <br/>
     sa polokruhom (v izbách na dedine
     <br/>
     to útulok, kam skromnosť údy skladá),
     <br/>
     tam sedáva, kým zimy trvá vláda:
     <br/>
     ústreším ciagle, dvorom nakydanô
     <br/>
     však snehu, ledva prehrnúť ho ráno —;
     <br/>
     tam sedáva, a znajúc ženy údel,
     <br/>
     že znamená ho najvlastnejšie kúdeľ,
     <br/>
     od predsvitu, až keď už noc je dávna,
     <br/>
     si pradie, súce nite neúnavná,
     <br/>
     jak matróna by pilná v Ríme starom —
     <br/>
     (Veď nemaličkosť: keď tak vystrie jarom
     <br/>
     na lúke mladej mnohé plátna kusy:
     <br/>
     tú krásu slnko obdivovať musí,
     <br/>
     i slnko — nielen babky závistnice:
     <br/>
     Ach, zázrak — nikdy! chytro po nožnice! —
     <br/>
     i slnko, lenže neprepukne v slove:
     <br/>
     Ťaj, krajšie nežli moje ľaliové —
     <br/>
     a vtedy jej je srdno tak, tak milo…)
     <br/>
     Len muška, ktorú slnko prebudilo,
     <br/>
     či skorej teplo izby, ona, skokna,
     <br/>
     čo zbunká vratkým letkom poblíž okna
     <br/>
     a drgom o sklo na čas ticho vzruší;
     <br/>
     ináče len vrt vretienka čo v uši
     <br/>
     vše zbrní, slinky žblnk — snáď jarček hľadá —
     <br/>
     a zrak len čo tok lesklej nitky zhliada.
     <br/>
     Bo jak tak pradie, neprehodí slova
     <br/>
     tá priadka vážna. Svije niť i znova
     <br/>
     len vtápä prsty zlaté vo vlásenie,
     <br/>
     zašúľne, pravou riadi na vretene,
     <br/>
     až vtančí sa jej pod sopúšek kdesi
     <br/>
     i hupne zas vhor — také zvádza plesy.
     <br/>
     Čo, vari žene, kým priasť musí kúdeľ,
     <br/>
     je priložený aj mlčania údel?
     <br/>
     a či by táto jedna z totých bola,
     <br/>
     čo pradú život? i nie div, že vôľa
     <br/>
     jej tmavá je, bo prísnu sudbu značí…?
     <br/>
     Nie. Z jej úst len toť, že ,Hospodin ráči
     <br/>
     sám pastier môj byť…‘
     <sup>
      [
      <a class="footnote" href="#ftn.id2517178" name="id2517178">
       3
      </a>
      ]
     </sup>
     znela pieseň známa.
     <br/>
     Zamĺkla; mlčí, veď je jak prst sama.
     <br/>
     I pradie. No bárs slová dušou svisly,
     <br/>
     jak vlákno nad ňou: ja viem, živo myslí,
     <br/>
     jej duch až iskrí, vianočná jak hviezda.
     <br/>
     Rozmýšľa… o tých, čo jej umkli z hniezda;
     <br/>
     i hoci zdá sa pokojná a tichá:
     <br/>
     čuť cez vretena šumot, jak vše zvzdychá.
     <br/>
     <br/>
     Syn starší pošiel inam; inde robí.
     <br/>
     A preds’ i preňho ver’ dosť zbývalo by
     <br/>
     tu doma práce, ej, dosť! V zime, v lete
     <br/>
     čo všetko zvládať treba!… Nestihnete
     <br/>
     už, ruky naše, jak prv, v pretekárstvo;
     <br/>
     i ledabolo ide hospodárstvo —
     <br/>
     Však či môž’ lepšie? Predsa my dva starí
     <br/>
     sme ozaj starí! Nie čud potom, z jari
     <br/>
     či vo sbierky že zostávame nazad,
     <br/>
     na chvoste; nemá, nemá ponadviazať
     <br/>
     kto strhaných síl, potisnúť kto napred,
     <br/>
     kým pohoda sa neodhodlá zaprieť…
     <br/>
     Nuž, roboty dosť preň, i pre nevestu —
     <br/>
     Lež ktože zhádol súdov božských cestu,
     <br/>
     kto?! ak tam vskutku božej cesty znavosť;
     <br/>
     no obávam sa, že len ľudský závoz,
     <br/>
     ten závoz zasa… ktorý vedie k pádu;
     <br/>
     aj chránim: Never úlisnému hadu…
     <br/>
     Jak ľúto by mi bolo syna, ľúto;
     <br/>
     on žiť — ja hniť: no i tam cestu túto
     <br/>
     bych prežehnávať musela, hej, vera —
     <br/>
     <br/>
     A dcéra, dcéra jediná, ach, dcéra!
     <br/>
     To moje oko, moja chlúba, chvála:
     <br/>
     na ktorú i v snách ešte pomýšľala
     <br/>
     som, s prosbou v nebo neustala patriť:
     <br/>
     Daj vydať šťastne, dobre zaopatriť,
     <br/>
     by presadený ujal sa môj kvietok —
     <br/>
     A, hľa, čo vidím? materinských všetok
     <br/>
     ký výsledok túh? Vidím znaky zradné:
     <br/>
     že moje dieťa bledne, vädne, chradne…
     <br/>
     nie dľa srdca mu padla voľba naša:
     <br/>
     preň neresť… pre nás odpoveď tým ťažšia;
     <br/>
     môj Bože! Prečo i ten kalich ešte? —
     <br/>
     zač srdce toto v žeravé tie kliešte? —
     <br/>
     A, chúďa, išlo vďačne, bez odporu:
     <br/>
     nás poslúchalo — prečo radšej k vzdoru
     <br/>
     sa neutieklo? — Išla — v obeť, mrúcky;
     <br/>
     preds’ vydaj mrcha, výpočet, ach, ľudský,
     <br/>
     čo nekončí sa sumou požehnania —
     <br/>
     Och, zdravie moje — teraz moja rana,
     <br/>
     tá najboľavšia, páli, žihá, ach, i…
     <br/>
     <br/>
     Tu z očí jej dva veľké hrkly hrachy,
     <br/>
     dva hrachy ťažké, bôľom zabronelé:
     <br/>
     tak zdalo sa, že kvaply zpod kúdele,
     <br/>
     po nitke bežia čo dve perly šeré;
     <br/>
     i jak by boly zotváraly dvere:
     <br/>
     za nimi pruh sĺz dvojný tryskol prerád,
     <br/>
     až nestačila zásterkou ich stierať,
     <br/>
     polapať — staviť v mokrých duše poliach —
     <br/>
     <br/>
     A najmladší tak ďaleko je — v školách.
     <br/>
     Vraj, aby sa tak nehrdúsil, ako
     <br/>
     sa oni musia, netrampotil všako
     <br/>
     a bez prospechu, bez oddychu, bez sna:
     <br/>
     lež, kde mu svitne povolania vesna,
     <br/>
     si oral vľahce po papieri perom;
     <br/>
     var’ vystrábi sa — šťastným zájde smerom,
     <br/>
     a vtedy i im môž’ raz padať k duhu: —
     <br/>
     nuž usniesli sa ukradnúť ho pluhu
     <br/>
     a chytro, rýchlo poslať za školáka:
     <br/>
     nech učí sa (— Ó, nekonečná vďaka
     <br/>
     im, v rade tej tým hlavám starostlivým,
     <br/>
     tým zlatým srdciam! — Bárby ešte živým
     <br/>
     znal odslúžiť sa, podoprieť ich v dačom.
     <br/>
     bár…); ona, pravda, púšťala ho s plačom —
     <br/>
     — Len kde je, čo je? (Včuľ jej na um schodí.)
     <br/>
     Či zdravý je a ako sa mu vodí?
     <br/>
     Či nemá hlad, či v izbe teplo mu je,
     <br/>
     jak tu, hľa, doma? Či sa usiluje
     <br/>
     a pripravuje do učených stavu,
     <br/>
     a predsa veľmi netrudí si hlavu?
     <br/>
     Či neobdral sa, odieva, jak sluší,
     <br/>
     neobdral bojsa na nevinnej duši?
     <br/>
     Či Bohu slúži, utieka sa k nemu
     <br/>
     v modlitbách, jak som prikázala jemu
     <br/>
     i nakazujem, čo raz ulieta mi,
     <br/>
     ho povystrojac výstrah peruťami?
     <br/>
     Či — ozaj darí sa mu, ako prosím,
     <br/>
     vstávam či líham, i vše slzou zrosím
     <br/>
     až vrúcou prosbu, za dar Svätoducha,
     <br/>
     kým srdce o tož v bránu nebies búcha? —
     <br/>
     Ach… vzhliadla. Moja rozkoš, potešenie —
     <br/>
     Veď dieťa dobré… Bez diabla však nenie
     <br/>
     svet nikde. A ten obchádza jak rvúci
     <br/>
     lev; toho chvatne práve, čo je súci
     <br/>
     i hodný — Ó, bráň mi ho, Jezu-Kriste! —
     <br/>
     Toť, v dobrej zemi zbujnie tŕnie iste,
     <br/>
     v záhradke pleveľ: až sa v lete stydím —
     <br/>
     — Len kedy si ho a či ešte vidím!?
     <br/>
     Ba, Bože!… (tvár jej razom vyjasnela;
     <br/>
     zašúľla: bzuklo vretienko ni včela,
     <br/>
     poskubom kužeľ schvel sa, ba i nisko);
     <br/>
     veď Vianoce sú predo dvermi, blízko:
     <br/>
     nuž príde, má prísť… Písal lístok milý
     <br/>
     hen v nedeľu; až oba zaslzili
     <br/>
     sme, došlý práve keď ho čítal starý,
     <br/>
     dosť zťažka čítal — chyba v okuliari,
     <br/>
     sa vyhováral, viem však, bola v oku —
     <br/>
     Vraj príde, stálo v ňom, hoc cez vysokú
     <br/>
     by zámetov mal Tatru… príde predsa…
     <br/>
     — ó, Pane, anjelské mu kriela v plecia
     <br/>
     daj, spôsob, nech mu bezpečnou je stezka! —
     <br/>
     V tie dni že dôjde — zajtra, či už dneska?
     <br/>
     povzdychla; šepla: Príď, príď, dieťa moje —
     <br/>
     A pradie bystro; myslí jej však roje
     <br/>
     zas v snem sa slietly: jak zveličiť sviatky,
     <br/>
     by synak znal, že v opateru matky
     <br/>
     vplul opäť: z náprstka až vo vedierce…?
     <br/>
     aj naslúchla však: či nevrzgnú dverce?
     <br/>
     Snáď čula čos’, bo hupla takmer skokom,
     <br/>
     praslicu v ruke, behla ku oblokom,
     <br/>
     vretienko kopŕc za ňou — Či preds’ vrzly?
     <br/>
     Ach, prelud — Hľadí oknom: sklá už zmrzly,
     <br/>
     osuheľ hustla; večer hneď sa sblíži —
     <br/>
     Či príde dnes, či…? Blízo bola v kríži,
     <br/>
     tak túžobne ho, úzkostlive čaká —
     <br/>
     <br/>
     Vtom vstúpil manžel. Novina var’ dáka?
     <br/>
     Až stŕpla strachom, keď si ku nej sadal.
     <br/>
     Mnúc ruky si, sa smraštil: var’, že zbadal
     <br/>
     jej rozpačitosť — a či nebodajný
     <br/>
     kýs’ prípad ozaj pomrzel ho, v stajni
     <br/>
     čo — paholkove spravy nesmyselné?
     <br/>
     To prvé bolo čajs’, bo potuteľne
     <br/>
     sa usmial — „Starká“, riekol: „novô niečo —“
     <br/>
     „Nuž?“ zdúpla. „Študent nepríde…“ „Nie? Prečo?
     <br/>
     Kto povedal ti? Písal? Ľudia sniesli;
     <br/>
     nemožno!…“ ale ruky v klin jej sklesly
     <br/>
     preds’, osikou sa striasla — „Už je takô:
     <br/>
     ho darmo čakáš; prevýš sa len dáko —
     <br/>
     Vraj na Veľkú noc nahradí si škody…“
     <br/>
     „Tak, vskutku? Óvi!… Nač nám budú Hody,
     <br/>
     nač bez neho? — Ach, nesmysleli ľudia;
     <br/>
     je zima, snehy — prestydlo by, chúďa…“
     <br/>
     a zaplakala —
     <br/>
     Lež tu zdupkal ktosi
     <br/>
     u dveriec. Šťukly. Plný zmrzlej rosy
     <br/>
     však vpálil dnu syn — Svítali sa v láske,
     <br/>
     v tej tuhej jatí zmĺkli na čas páske —
     <br/>
     „Oj, otec, zapáľ!“ skríkla, „zasvieť predsi!
     <br/>
     Ja idem variť — Sem sa, môj syn, k peci,
     <br/>
     si premrzol, však? hlad tiež zmoril sily…?
     <br/>
     Oj, keď si mi len už tu, syn môj milý!
     <br/>
     Už — vina otec — skoro nečakala
     <br/>
     som ťa; no žart len stváral — Bohu chvála…“
     <br/>
     *
     <br/>
     Ó, moja mati, zlatopriadka drahá,
     <br/>
     už v nebi — spriadaj sebe vlákno blaha,
     <br/>
     a nado mnou ho roztoč dúhou pestrou —
     <br/>
     Praď, matka dobrá, praďte s dobrou sestrou:
     <br/>
     až dočkáte sa — syna ty, tá brata,
     <br/>
     nám svitne Vianoc večná radosť zlatá…
     <br/>
     <br/>
     <span class="emphasis">
      <em>
       1887
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517178" name="ftn.id2517178">
        3
       </a>
       ]
      </sup>
      Náboženská pieseň z Tranoscia.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504683">
       </a>
       Nový život
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Svojej žene
     </em>
    </span>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     Nie plytvať vedieť citu výlevy,
     <br/>
     bohatstvom priazne, lásky nádherou,
     <br/>
     znať v pýche stavať svetu na odiv
     <br/>
     svoj hodváb duše jarý, zlunený
     <br/>
     a neskrkvaný mysle zlatohlav,
     <br/>
     si vysoko viesť v šťastí, rozkošou
     <br/>
     sa spíjať, strojiť hody radosti
     <br/>
     i zbytky stačiť v posled s tabule
     <br/>
     smiesť, by aj iní, lósom-otčimom
     <br/>
     krivdení, bití, sirí pastorci,
     <br/>
     lazári žitia mohli okúsiť,
     <br/>
     ochutnať aspoň dobra otrusky,
     <br/>
     oprsky slasti nami trovenej —
     <br/>
     hoj, všetko to je snadné, lahodné
     <br/>
     i pohodlné, uver, družka, mi,
     <br/>
     preľahké, samo sebou naskytlé:
     <br/>
     kým ešte sväzky, vzťahy trvajú,
     <br/>
     čo naopak len roztužujú nás,
     <br/>
     nás vyväzujú z úzkoprsosti
     <br/>
     kazajky tesnej, aby riasny plášť
     <br/>
     veľkodušnosti prihodily nám;
     <br/>
     nám povoľujú roztok, výtržnosť,
     <br/>
     do hlbín ponor, postup do výšin,
     <br/>
     do šíre kola výron slobodný
     <br/>
     paprskovania, rozmach objemu
     <br/>
     i vôbec celú všeteč miloty;
     <br/>
     imž jak by pôde kyprej, úrodnej
     <br/>
     zdar ďakujeme svoj i rozvitok,
     <br/>
     za opŕchaním zápäť omladu.
     <br/>
     Lež keď tak stuhy tie sa osypú
     <br/>
     s nás, pukne reťaz ohnív srdečných
     <br/>
     i samočlánkom octneme sa vraz;
     <br/>
     keď rodinný sa veniec rozpustí
     <br/>
     i nájdeme sa na rozcestí kde
     <br/>
     vrhnutým kvietkom, aby hynul sám;
     <br/>
     keď milé zjavy nám a príbuzné,
     <br/>
     tie z rámcov očí našich obrazy
     <br/>
     v hmlu kamsi zniknú, v temný pôdorys
     <br/>
     sa prepadnú i fátľom postrú sa
     <br/>
     neshrnuteľným: jasný obličaj
     <br/>
     jak slnko zájde — bez návratu v svit,
     <br/>
     keď spustneme jak lúka v jeseni,
     <br/>
     len siný ocún v líci ak nám plá,
     <br/>
     ostatne mysľou sviežej byľky niet;
     <br/>
     keď priclonia nás smútky pošmúrne,
     <br/>
     v svoj rozvetvený šiator zahrnú,
     <br/>
     v besiedky zápač — slza za slzou
     <br/>
     len čo vše hrknúc, osvetlí náš pád
     <br/>
     i nechá stezku slzko-ligotnú
     <br/>
     čo poodkvaplá hviezda; všetko, čo
     <br/>
     nás živilo i vo vzrast pudilo,
     <br/>
     deň ruchu plesný, lunu krásnych snov
     <br/>
     keď razom zhltí vlna hrobová,
     <br/>
     jak keď sa koráb búrou stroskoce
     <br/>
     i potopí sa v bezdný oceán
     <br/>
     so všetkým lásky, chlúby nákladom,
     <br/>
     v zmar: — vtedy umieť začrieť do seba,
     <br/>
     do studne siahnuť zbedovaných pŕs
     <br/>
     i vedrom plným sily navážiť;
     <br/>
     sa vzmužiť, novou vzpruhou hupnúť vhor,
     <br/>
     zbleskotať láskou sťa by majákom
     <br/>
     v noc ponad more biedy, trampoty;
     <br/>
     s nádeje chvojkou s štíta úskalia,
     <br/>
     znad hlavy mohýl usmierene sísť
     <br/>
     na cestu, vraziť v koľaj života
     <br/>
     zpät, povinnosti zbylé fedrovať
     <br/>
     zas štedrou hrsťou, nadpriasť diela niť,
     <br/>
     tú mrcha sudbou tobôž pretrhlú:
     <br/>
     to znamená… to platí rekovstvom!
     <br/>
     <br/>
     Ja prvej prešiel školu nerestí
     <br/>
     i prestál próbu srdca krvavú
     <br/>
     a vydobyl si diplom s pečaťou,
     <br/>
     juž čierno udrel sudca Hospodin.
     <br/>
     A odetý som v pancier pokoja
     <br/>
     už: beriem život, jak je — Jeho rub
     <br/>
     som zdostač poznal; obrátil som ho
     <br/>
     i teší ma zas líce rumenné…
     <br/>
     <br/>
     Ty toť si svoju skúšku složila;
     <br/>
     i bolo ti, viem, sobrať manie síl
     <br/>
     do vlásenka, ba nad nemožnosť ich
     <br/>
     rozvinúť, napäť, zdravím nadčiniť:
     <br/>
     bys’ neprepadla bôľu obeťou.
     <br/>
     Však ovládala preds’ si náuky
     <br/>
     veľpredmet, hroznú smrti záhadu,
     <br/>
     švih pretrpelas’ šťastne; víťazne,
     <br/>
     hľa, vykazuješ priepust dospelých:
     <br/>
     že chvie sa ako lístok osiky,
     <br/>
     jak citlivky kvet chráni, stuľuje…
     <br/>
     — Nuž, neplač, duša drahá, nežaluj;
     <br/>
     daj mojej duši oblak oddúchnuť
     <br/>
     s prekrásnej duše tvojej oblohy
     <br/>
     i oviať rosu s riasy mihalníc,
     <br/>
     tej striešky, pod ňouž sídli si môj skvost,
     <br/>
     zkiaď žiaria moje hviezdy jediné:
     <br/>
     nech popýšim sa v jejich pableskoch —
     <br/>
     Zásterku upusť, dožič vlajot jej:
     <br/>
     má ona inú v dome úlohu;
     <br/>
     rúk ctihodný kľúč zdvihni s podolka
     <br/>
     i otvor nám zas mlsiek komôrku:
     <br/>
     sú požehnaním pre nás nebeským;
     <br/>
     vem perútky, ty včielka snaživá:
     <br/>
     a poletíme všetci za tebou,
     <br/>
     dorábateľkou blaha, sbierať med,
     <br/>
     kde aký chová neveľký náš lán
     <br/>
     v hrdielkach kvetín, v kláskov pyštekoch;
     <br/>
     nech rozzvučí sa znova hlahol tvoj
     <br/>
     jak na svite či ku večeru zvon:
     <br/>
     i v horlivý sa shromaždíme chór…
     <br/>
     Buď bodrá, čulá hospodárka zas,
     <br/>
     čo zájmy kruhu svojho pestuje
     <br/>
     jak kvočka kŕdeľ drobných kureniec;
     <br/>
     buď paňou domu: onou vznešenou,
     <br/>
     čo kráľuje i dáva rozkazy —
     <br/>
     i nežnou opäť, ktorej zreteľ už
     <br/>
     sám páperím je ľadviam príslušných,
     <br/>
     pre hostí však je pravým baršúnom
     <br/>
     k pohove v skromnom našom útulku
     <br/>
     a uvertúrou zlatej nálady.
     <br/>
     — Je prívetivosť kvietím zaiste
     <br/>
     úst ženských; vždycky čarokrásny kvet
     <br/>
     na krásne vskvitlom kvete perí ich:
     <br/>
     a kvet ten zvlášte tvojím chovancom
     <br/>
     bol, zakvitával vždycky rozkošne,
     <br/>
     i nemôž’, verím, ďalej nekvitnúť;
     <br/>
     no poznám ešte inú kvetinu,
     <br/>
     juž zasadil sám nebies záhradník
     <br/>
     ti v ňadrá, schopnú plna rozkvetu:
     <br/>
     kvet čistej, svätej, nepodmienenej
     <br/>
     ľudskosti, s farbou nehy, súcitu
     <br/>
     priesvitnou, s žertvy ľúbym zápachom,
     <br/>
     s žehnatby rosou, s mannou milosti —
     <br/>
     Ten lotos z duše tvojej zrkadla
     <br/>
     sa vyronivší v svetle neviny
     <br/>
     anjelskej, totú vzácnu agávu
     <br/>
     stred mysle tvojej v lásky pásme žiar,
     <br/>
     v jas porozvitú: ten kvet budeme,
     <br/>
     hľa, šetriť, láskať, strážiť napotom
     <br/>
     i opatrovať ako oltár svoj,
     <br/>
     božiemu rovný: lebo obetný,
     <br/>
     a kvet ten v nové jaro uvedie
     <br/>
     nás, životnú púšť v raj nám prečarí…
     <br/>
     <br/>
     Veď obkliesnení ozaj, obití
     <br/>
     sme, úbohá, jak jabloň u cesty.
     <br/>
     No dokážme: že máme ešte síl
     <br/>
     dosť v stržňoch, v srdci túžob zásobu;
     <br/>
     že miazga naša nielen zahojiť
     <br/>
     je v stave rany vlastné, ale aj
     <br/>
     z tých púčkov skrovných, takmer zmrazených
     <br/>
     nanovo vyhnať bujné mládniky:
     <br/>
     strom rozkošatiť v šiator hostinný
     <br/>
     s kystovím kvetu, zápäť ovocím
     <br/>
     ho ovešať aj v slnku zardelým;
     <br/>
     tak pútnictvu ho vzácnym urobiť…
     <br/>
     <br/>
     <span class="emphasis">
      <em>
       V januári 1895
      </em>
     </span>
     <br/>
    </p>
   </div>
   <p>
   </p>
   <p>
   </p>
  </div>
 </body>
</html>
