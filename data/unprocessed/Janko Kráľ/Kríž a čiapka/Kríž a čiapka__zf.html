<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2517161">
       </a>
       Kríž a čiapka
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     V dedine na kopci, na tom vyšnom konci
     <br/>
     zišli sa dievčatá, zišli sa paholci.
     <br/>
     Zišli sa sporiadky večerom na priadky,
     <br/>
     dievky na klebety, chlapci na zálety.
     <br/>
     Mara susedovie, to je šelma celá,
     <br/>
     čo povie, žiadna by duša nezmyslela:
     <br/>
     čo slovo, to chichot — lapajú s’ za bruchá!
     <br/>
     Akoby jej dačo šeptalo do ucha:
     <br/>
     „Keď si ty, Mariška, keď si taká psina,
     <br/>
     choď, teraz je polnoc, vedľa cintorína!
     <br/>
     Keď si dievka taká, leť krielami vtáka,
     <br/>
     pri cintoríne les, ten krížik nám dones!“
     <br/>
     <br/>
     A pri tom cmiteri, čo sa tam nestáva?
     <br/>
     Umrlý na hrobe spolnoci sedáva.
     <br/>
     A pri tom cmiteri podivné príhody:
     <br/>
     Spolnoci pred vrátmi duch umrlý chodí.
     <br/>
     A pri tom cmiteri neslýchané divy,
     <br/>
     kto z divu neskape tam, ten je šťastlivý!
     <br/>
     <br/>
     „A ja sa nebojím, na moju dušičku,
     <br/>
     pôjdem spievajúci dolu po chodníčku.
     <br/>
     A ja sa nebojím, o strachy nestojím,
     <br/>
     kde keď šuhaj pasie, telo sa mu trasie.
     <br/>
     Šuhajkova pýcha, že belásky nosí,
     <br/>
     a ja ukážem, čo s’ letnička vyprosí.
     <br/>
     Šuhajko rapavý vysoko si rúba,
     <br/>
     a ja mu ukážem z peci do kozuba.
     <br/>
     A ja mu ukážem z kozuba do peci —
     <br/>
     chce ma bláznom spraviť, vysmejú ho všetci!“
     <br/>
     <br/>
     Okolo kozuba ticho všetci sedia,
     <br/>
     žart prišiel naozaj, čo bude, nevedia.
     <br/>
     Kto by to pomyslel, čo žarty nespravia!
     <br/>
     Mysleli: chlieb sa je a reči sa vravia.
     <br/>
     Už hlásnik vytrúbil, vatra dohorená —
     <br/>
     kdeže je už toľko tá naša Mariena?
     <br/>
     Príde ona, príde ako srna dáka:
     <br/>
     „Chceli ste ma strašiť, spravili ste zraka.
     <br/>
     Mysleli ste: dievky strašidiel sa boja —
     <br/>
     šuhajko, tu je kríž, tu i čiapka tvoja!
     <br/>
     Myslel si: urobím smiešik s ňou aspoň raz,
     <br/>
     a ja ťa poznala ako starý peniaz!“
     <br/>
     Okolo kozuba ticho všetci sedia,
     <br/>
     Mara sa vyškiera, a tí nič nevedia.
     <br/>
     Mariena vystrája žartíky všeljaké,
     <br/>
     tí sedia zdumení ako stĺpy dáke.
     <br/>
     Tí sedia zdumení ako tí zakliati:
     <br/>
     „Mariška, chráň nás Boh, aj tí všetci svatí!“
     <br/>
     <br/>
     Okolo kozuba ak’ v podzemnom sklepe:
     <br/>
     „Daj môj kríž i čiapku!“ von na okno trepe.
     <br/>
     „Daj môj kríž i čiapku! Tys’ mi ich nedala!
     <br/>
     Postav ich na miesto, skadiaľ si ich vzala!
     <br/>
     Čo bys’ popod nebo samučkô lietala,
     <br/>
     postav ich na miesto, skadiaľ si ich vzala!
     <br/>
     Čo bys’ ich hádzala von oknom tisíc ráz,
     <br/>
     a ja ti ich nechcem, to si tak psovi hádž!“
     <br/>
     <br/>
     Okolo kozuba ak’ v podzemnom sklepe:
     <br/>
     „Daj môj kríž i čiapku!“ už rok čo noc trepe.
     <br/>
     „Daj môj kríž i čiapku! Tys’ mi ich nedala —
     <br/>
     postav ich na miesto, skadiaľ si ich vzala!“
     <br/>
     Po celej dedine všetko smútok nosí,
     <br/>
     nadarmo o pomoc dievka nebo prosí.
     <br/>
     Po celej dedine smutné idú hlasy:
     <br/>
     „Už spadla tá Mara z tej podivnej krásy.
     <br/>
     Už je ti dievča het, čo bolo ak’ ten kvet —
     <br/>
     načo sú viac priadky pre smutné čeliadky!
     <br/>
     Načo viac prekvitá tá hora zelená,
     <br/>
     keď ona vyzerá sťa haluz zlomená!
     <br/>
     Načo ten potôčik po dedine beží,
     <br/>
     keď ona nevstáva, ale vždy len leží!“
     <br/>
     <br/>
     Rodina, priatelia spytujú sa všade:
     <br/>
     „Či dakto neslýchal o dákej porade?“
     <br/>
     „Hen z druhej stolice už boli veštice,
     <br/>
     černokňažník, mnísi aj pustovník kýsi.
     <br/>
     Nespomôžu kúzla, nespomôžu čary,
     <br/>
     pôjdeme na štvrtú dedinu do fary.
     <br/>
     Ten tak, ten zas inak prázdne rady povie,
     <br/>
     azda nám pán farár dač dobrého povie!“
     <br/>
     Išli oni, išli, v utrápenej mysli,
     <br/>
     pán farár dary vzal a hneď i radu dal.
     <br/>
     Ej, dal im on radu, odkiaľ náhla pomoc —
     <br/>
     plač celá dedina! Mariška, dobrú noc!
     <br/>
     <br/>
     A pri tom cmiteri čo sa tam nestáva:
     <br/>
     umrlý na hrobe z polnoci sedáva.
     <br/>
     A pri tom cmiteri podivné príhody:
     <br/>
     z polnoci pred vrátmi duch umrlý chodí.
     <br/>
     A pri tom cmiteri neslýchané divy,
     <br/>
     kto z divu neskape tam, ten je šťastlivý!
     <br/>
     <br/>
     Naprostred cmitera ľud modlí s’ dokola:
     <br/>
     „Daj môj kríž i čiapku!“ ak volá, tak volá.
     <br/>
     „Daj môj kríž i čiapku! Tys’ mi ich nedala!
     <br/>
     Postav ich na miesto, skadiaľ si ich vzala!“
     <br/>
     Dosť si sa načakal, môžeš ešte málo,
     <br/>
     dosť si sa navolal, môžeš ešte málo.
     <br/>
     Zvony vyzváňali, hlboká noc tmavá,
     <br/>
     pán farár Mariške požehnanie dáva;
     <br/>
     požehnanie dáva pri veľkej žalosti,
     <br/>
     porúča ju Bohu a jeho milosti.
     <br/>
     <br/>
     Naprostred cmitera ľud modlí s’ dokola:
     <br/>
     „Daj môj kríž i čiapku!“ ak volá, tak volá.
     <br/>
     „Daj môj kríž i čiapku! Tys’ mi ich nedala!
     <br/>
     Postav ich na miesto, skadiaľ si ich vzala!“
     <br/>
     Dosť si sa načakal, môžeš ešte málo,
     <br/>
     dosť si sa navolal, môžeš ešte málo.
     <br/>
     <br/>
     Voda, potok hučí, vietor pofukuje —
     <br/>
     Mara sa od svojich milých rozlučuje.
     <br/>
     Narieka otec, mať, narieka sestra, brat,
     <br/>
     aj ten starý otec plače ako chlapec.
     <br/>
     „Či sme ťa, Mariška, na to vychovali?
     <br/>
     Či sme ťa v kolíske malú preklínali?
     <br/>
     Či sa to na svete už muselo tak stať,
     <br/>
     že ty v mladom veku musíš takto kapať?“
     <br/>
     <br/>
     Voda, potok hučí, vietor pofukuje,
     <br/>
     Mara sa od svojich milých rozlučuje.
     <br/>
     Nariekajú všetci, ak veľkí, tak malí:
     <br/>
     „Radšej by nás s tebou vedno pochovali!
     <br/>
     <br/>
     Dosiaľ nám svietilo slniečko v brezine —
     <br/>
     čo to potom bude na našej dedine?
     <br/>
     Svietieval nám mesiac, už nám nebude viac,
     <br/>
     na svätého Vida, čo nebude nikdá!“
     <br/>
     <br/>
     „Jaj, neplačte za mnou: tam na božom súde,
     <br/>
     keď ma Pán Boh vezme, veď mi dobre bude!
     <br/>
     Tam na božom súde, ak v Boha dúfame,
     <br/>
     veď sa my tam všetci zase raz zvítame!“
     <br/>
     <br/>
     Naprostred cmitera ľud plače dokola:
     <br/>
     „Daj môj kríž i čiapku!“ ak volá, tak volá.
     <br/>
     „Daj môj kríž i čiapku! Tys’ mi ich nedala!
     <br/>
     Postav ich na miesto, skadiaľ si ich vzala!“
     <br/>
     Veď mu ona dala, veď mu postavila:
     <br/>
     skríkla — viac nedýchla a dušu pustila…
     <br/>
     <br/>
     V dedine na kopci, na tom vyšnom konci
     <br/>
     zídu sa dievčatá, zídu sa paholci.
     <br/>
     Koľko ráz sa zídu, na všeličo prídu,
     <br/>
     zo žartu do žiaľu, Maru spomínajú.
     <br/>
     Spomínajú Maru pri pustom komíne:
     <br/>
     „Nie priam bude dievky takej na doline.
     <br/>
     Moc dolu Liptovom tým vytečie vody,
     <br/>
     kým sa taká dievka na doline zrodí.
     <br/>
     Nie priam Liptov vidí takú pannu driečnu -
     <br/>
     daj jej, milý Bože, kde je, slávu večnú!“
     <br/>
    </p>
   </div>
   <p>
   </p>
  </div>
 </body>
</html>
