<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2506742">
       </a>
       Syn pustiny
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <sup>
      [
      <a class="footnote" href="#ftn.id2506763" name="id2506763">
       1
      </a>
      ]
     </sup>
     Kde bujná lučina, kde temná dubina,
     <br/>
     kde sivým zadutá homokom rovina,
     <br/>
     kde svetlý nebosklon na zemi spočíva,
     <br/>
     z rázsochy sa smelo sivý orol díva
     <br/>
     na ďaleko-šíre rozľahlé končiny
     <br/>
     pod jasnou dutinou nebeskej výšiny —
     <br/>
     svet, dômysel jeho všetky splietol strany —
     <br/>
     tu je násilia dej posiaľ neuznaný.
     <br/>
     . . . . . . . . . . . . . . . . . . .
     <br/>
     Tu na všetky strany šíri sa sloboda,
     <br/>
     obyčaj a mienka — hotový srdca jed,
     <br/>
     tu nedáš nikomu zo skutku odpoveď,
     <br/>
     pod nebom odkrytým mrak nezastrie čela
     <br/>
     a myseľ je dumná, pevná a veselá.
     <br/>
     <br/>
     To svet celkom druhý — to svet celkom iný!
     <br/>
     Keby ste vy znali šuhaja pustiny,
     <br/>
     keď sa on vyšvihne na koňa sivého
     <br/>
     a duša zažiada do poľa šíreho,
     <br/>
     kde láska, odvaha, dobrodružstvo volá
     <br/>
     a zďaleka kýva naňho dobrá vôľa!
     <br/>
     <br/>
     Môže mrak ťažký prach do povetria dvíhať,
     <br/>
     liať sa do skapania, nebo bleskom syčať,
     <br/>
     rozjašený vietor drúzgať stromorady,
     <br/>
     nebo, zem od vzteku zbiť sa dohromady:
     <br/>
     syn pustín na koni rozdurenom sedí
     <br/>
     a spieva pokojne ako inokedy
     <br/>
     pieseň pustatinskú — vietor hlas strháva —
     <br/>
     ku kopcom koníček sivý porehtáva,
     <br/>
     hrom s trasavou zemou ustavične zvoní,
     <br/>
     a syn pustín letí veselo na koni.
     <br/>
     Vojna živlov, mračna nie mu proti vôli,
     <br/>
     on zrástol ako tá trstina na poli.
     <br/>
     Ale sa nezhýna. Hrdosť v sebe nosí,
     <br/>
     od nikoho predpis pre život neprosí,
     <br/>
     ani ho nežiada, trebárs mu ho kto dá —
     <br/>
     jemu neviazanosť všetko a sloboda,
     <br/>
     z ktorých dvoch blahocit tečie bez premeny.
     <br/>
     Spýtaj sa ho, s kým on osud svoj premení?
     <br/>
     Či zbabelosť pustá súd vynáša nad ním,
     <br/>
     ktorú svet nazýva osvetou, vzdelaním?
     <br/>
     Či nenasýtenosť a nadutosť jedných
     <br/>
     mu naplodí hrúzu hodín a chvíľ biednych?
     <br/>
     Či príhody smutné ženú do zúfania?
     <br/>
     Azdaj ho železný tak zákon naháňa,
     <br/>
     obec medze kladie, čo bojuje s strasťmi?
     <br/>
     On hľadí zďaleka, ak’ je svet nešťastný,
     <br/>
     von z cieľa násilia, kde rán sa nebojí —
     <br/>
     s ním aj Boh nebeský len v priateľstve stojí,
     <br/>
     čo svitá, čo mrká na šíre roviny
     <br/>
     a rozkošne hľadí na syna pustiny.
     <br/>
     <br/>
     Bože, aký život tam na pustatine!
     <br/>
     Kŕdle koní divých rehcú po rovine,
     <br/>
     bez ostýchavosti skáču, sa ihrajú,
     <br/>
     vetry chvosty, hrivy bujné predúvajú,
     <br/>
     zem duní od skoku, dupotu tých hostí,
     <br/>
     fujaky tak prášia ako z povinnosti
     <br/>
     a vlny k oblakom vysokým vznášajú,
     <br/>
     husi divé v blízkych jazerách gágajú.
     <br/>
     Nad vodami piští veselá divina.
     <br/>
     Na brehoch vysoká černie sa trstina
     <br/>
     ako ten les — slnce cez ňu nepresvieti,
     <br/>
     tu roj kačiek divých do vetra vyletí,
     <br/>
     tu líška, tu zajac z húštiny vyskočí,
     <br/>
     tam vlkovi medzi lístím ziskria oči
     <br/>
     a stratia sa v nemej a tmavej húštine.
     <br/>
     Kúr sa tmavý, hustý zdvíha na rovine
     <br/>
     a huk temný, hrozný vždy bližšie slyšeti —
     <br/>
     to kŕdeľ divočiek rozjašených letí,
     <br/>
     bujaky sa ženú ak’ skaza zďaleka
     <br/>
     a bučia, že malé, veliké sa ľaká
     <br/>
     a pútnika — zrádnik naskutku vyhodí.
     <br/>
     Na brehu jazera dômyselne chodí
     <br/>
     bocian a žiadané lahôdky si hrabá,
     <br/>
     kde zašuští jašter, had — zakŕkne žaba.
     <br/>
     Nad studňou rázsocha šerie sa zďaleka,
     <br/>
     na nej jedna vrana utrápená kváka
     <br/>
     a na dobrý dúšok zve pútnika vody
     <br/>
     ak’ stará krčmárka. Rázsocha vždy chodí
     <br/>
     doluká, horeká — temne povrzgáva —
     <br/>
     rovina celá pustý ohlas dáva
     <br/>
     na spev jednoduchý, škrípavý, vláčlivý,
     <br/>
     až dotkne aj vranu ten vrzg žalostivý,
     <br/>
     naposledok sa aj táto stará zviecha,
     <br/>
     odletí tam preč, kde zve väčšia potecha
     <br/>
     a zdochlý kôň skvelé pripravuje hody.
     <br/>
     Na poli černejú sa štyri jahody
     <br/>
     s veľkými, hustými na strany vetvami,
     <br/>
     kde šantujú vrabce a bývajú vrany —
     <br/>
     s rojom chrústov, čo tam ustavične zvoní.
     <br/>
     Chalupa doluká a pol strechy v tôni
     <br/>
     pod hustým zelením — to je čárda známa,
     <br/>
     kde sa pije často do bieleho rána
     <br/>
     a celé mesiace trvá veselý ples.
     <br/>
     Pred vrátami leží jeden statočný pes;
     <br/>
     tie vráta v živote nejednu strpeli,
     <br/>
     keď sa samy sebou otvoriť nechceli,
     <br/>
     od valašky ranu — v nočný čas od hostí —
     <br/>
     keď hostinský nemal toľko statočnosti
     <br/>
     hneď skočiť; — teraz sa rozstúpte dokorán.
     <br/>
     Po pitvore pustom prechádza sa potkan
     <br/>
     a s koštiaľom jedným veľký robí hrmot,
     <br/>
     na strane v svetlici temný počuť chrapot.
     <br/>
     To hostinský leží vo snách pohrúžený,
     <br/>
     pred sparnom, muchami v bunde zakrútený;
     <br/>
     božiu celučkú noc nebol na pokoji.
     <br/>
     Povážte, čo jeden hostinský vystojí.
     <br/>
     Svetlica je temná, veľká a zdĺhavá —
     <br/>
     pri tomto stole sa dni veselo trávia.
     <br/>
     V tejto izbe oné ďaleko v povesti
     <br/>
     schádzajú sa pustín veselé nevesty
     <br/>
     a kusy a žarty, divy vystrájajú.
     <br/>
     Na týchto laviciach hudci sedávajú —
     <br/>
     úhlavní vrahovia pre meštek a bôty,
     <br/>
     čo režú tie staré pustatinské nôty,
     <br/>
     až sa telo trasie a žily ihrajú
     <br/>
     a aj tie jahody hore kolembajú.
     <br/>
     Veselo tu býva — slovom, štyri svety —
     <br/>
     čo myslíte, aké pustina má deti?
     <br/>
     Chodieval som — trávil mnohé dni, hodiny —
     <br/>
     nezabudnú nikda ho tieto pustiny,
     <br/>
     ani táto čárda, kým z nej budú kusy…
     <br/>
     Podivné príhody človek vystáť musí —
     <br/>
     <br/>
     Bude úzko, temno, žalostne chlapcovi.
     <br/>
     Uvädne a uschne tamten sad višňový,
     <br/>
     na brehoch jazera, kde sa ten dvor belie,
     <br/>
     rodič si dlhé dni s plačom čítať bude
     <br/>
     a matka chudinka oplakávať bude,
     <br/>
     čo s plačom daromným nikda nedobude,
     <br/>
     stratia pustatiny syna a priateľa
     <br/>
     a v sade višňovom zamĺkne píštela.
     <br/>
     A šuhaj, Bože môj, bude mať hodinu!
     <br/>
     Ten stratí svoju vlasť, slobodu, rodinu.
     <br/>
     Najviac — ak mu ešte stratiť pozostáva
     <br/>
     dačo — iba život, na potechu práva
     <br/>
     čo nemá — výhodám márnym zapredaný.
     <br/>
     Šuhaja prevzali neslýchané strany,
     <br/>
     neslýchané kraje, nesmierne výšiny,
     <br/>
     až úzko hľadieť na hlboké doliny
     <br/>
     a nebo, vrchami stisnuté v úzky klin.
     <br/>
     Tu neznajú ani, čo je pustiny syn
     <br/>
     a jeho sloboda — mládenská svevoľa!
     <br/>
     Tu vládne železná, suchá, pustá vôľa,
     <br/>
     ktorá ľahké počty s hocikým urobí
     <br/>
     bez veľkých myšlienok, úzkosti útroby.
     <br/>
     Božechráň, spomenúť o krásnych hodinách,
     <br/>
     prežitých na milých ďalekých pustinách,
     <br/>
     o neobmedzenom a voľnom živote,
     <br/>
     v obci každý musí sa koriť jednote,
     <br/>
     ktorá od jedného takú žiada obeť:
     <br/>
     Na najkrajšie svety naveky zapomnieť,
     <br/>
     pochop dľa potreby obyčajnej riadiť
     <br/>
     a svoje myšlienky celosti podrobiť,
     <br/>
     ktoré samy sebou tiež môžu viacej stáť
     <br/>
     ako celá obec, ešte i jej podstať.
     <br/>
     Súkromnosť — rodina — Bože, tu sa žije!
     <br/>
     Sem sa len vpratali ešte krásne zmije,
     <br/>
     pretvárnosť hlavná cnosť je medzi nimi,
     <br/>
     z úprimnosti cítia sa urazenými,
     <br/>
     šľachetnosť srdečná u nich slabý pokus,
     <br/>
     neprirodzenosť je ich bežný, milý vkus,
     <br/>
     ktorá prenikla obyčaje, mravy
     <br/>
     a skvelé víťazstvo nad prírodou slávi
     <br/>
     a v sladkej sa kochá sebavedomosti,
     <br/>
     keď vyjde na stupeň úplnej smiešnosti.
     <br/>
     A keby podotkol tie druhé pomery,
     <br/>
     kde sa vyhľadáva koľko-toľko viery,
     <br/>
     zaprenia, svedomia, trošku statočnosti —
     <br/>
     ďaleko ak’ nebo od túžob, žiadostí!
     <br/>
     Biedny syn pustiny, veľmi si sa sklamal,
     <br/>
     čo si si za raje v krajinách sľuboval,
     <br/>
     kde kvitne vzdelanosť, vedy a umenia!
     <br/>
     Tvoj duch ti narobil iba len trápenia.
     <br/>
     Ty sa teraz hanbíš za synov slobody?
     <br/>
     Spotvorený otrok — čo hanobíš rody
     <br/>
     šľachetné — za nástroj, slúžiaci vrahovi.
     <br/>
     Čo robí ten sádok na briežku višňový?
     <br/>
     Čo tá mať úbohá, za synom omdlelá?
     <br/>
     Čo tá čárda v poli, tá zvučná píštela?
     <br/>
     <br/>
     Pomnenky jediné nedajú útechu
     <br/>
     a túžba bolestná bez všeho prospechu.
     <br/>
     A ten čas tak ide po stupni na stupeň —
     <br/>
     po noci pochmúrnej víťazstvo slávi deň,
     <br/>
     tak jar dlhú zimu poriadkom odmení,
     <br/>
     slnce, mesiac, hviezdy svietia bez premeny
     <br/>
     a čas ide ako beh žitia šumného,
     <br/>
     až sa zľakne človek od seba samého.
     <br/>
     Šuhaj premenený — hotový to oblak,
     <br/>
     pochyba, nevera skazili jasný zrak.
     <br/>
     Každodenné práce city zatupili
     <br/>
     a len pozostali tie jediné sily,
     <br/>
     aby jeden v obci medzeru vyplnil
     <br/>
     a cnostný, poriadny občiansky život žil —
     <br/>
     kôl mocný do toho velikého plota,
     <br/>
     občianskeho to úd výborný života!
     <br/>
     Vypadli z pamäti dávno všetky hádky,
     <br/>
     myšlienky jediné sú denné výdavky,
     <br/>
     čo človek k pohodliu potrebuje ročne,
     <br/>
     bez ktorých nemôže žiaden vyjsť statočne.
     <br/>
     <br/>
     Pred kaviarňou sedí v krásnych nohaviciach,
     <br/>
     kabaňu má, zlaté prstene na palcach,
     <br/>
     črievice jelenie, klobúk kastorový,
     <br/>
     v ruke tenuštičký prútik trstinový
     <br/>
     so psou hlávkou krásnou zo striebra ak’ krieda —
     <br/>
     a medzi fúzami tvár ako smrť bledá.
     <br/>
     <br/>
     Všetko pohybuje sa v rukách osudu,
     <br/>
     kto zná, do večera aké chvíle budú!
     <br/>
     Čas, ako bývalo predtým, tak vždy beží —
     <br/>
     syn pustín na loži smrtedlnej leží
     <br/>
     v svetlici velikej, vkusne ozdobenej.
     <br/>
     Nádhera, bohatstvo všade svieti po nej,
     <br/>
     rajskú vôňu lejú východné kvetiny
     <br/>
     z nádob drahocenných, vzácnych. — Syn pustiny,
     <br/>
     vyschlá zadumaná do seba postava
     <br/>
     práve tak vyzerá ak’ umrlčia hlava
     <br/>
     medzi krom zeleným tam na cintoríne,
     <br/>
     na krásnej zelenej hodvábnej perine.
     <br/>
     Strašne vyzerá — zrak posiaľ nenasýty
     <br/>
     a koniec života onedlho cíti.
     <br/>
     Ten ide vždy tuhšie dvojnásobným krokom,
     <br/>
     aby posledný dych odobral útokom.
     <br/>
     <br/>
     Biedny synak pustín v tej chladnej cudzine,
     <br/>
     nebolo ti radšej skončiť pri rodine,
     <br/>
     ako v tejto cudzej bohapustej zemi?
     <br/>
     Tu je každá hora, každý kríček nemý,
     <br/>
     každé slovo cudzie, tvrdé ako skala,
     <br/>
     že by tá pustina šíra zaplakala,
     <br/>
     striasol sa sádoček od žiaľu višňový
     <br/>
     a slzy vypadli materi, otcovi.
     <br/>
     <br/>
     Strašne vyzerá — zrak posiaľ nenasýty
     <br/>
     a koniec života onedlho cíti.
     <br/>
     Ten ide vždy tuhšie dvojnásobným krokom,
     <br/>
     aby posledný dych odobral útokom.
     <br/>
     <br/>
     Čas beží — rihoce koník, druh jediný,
     <br/>
     posledná pamiatka ešte z pustatiny,
     <br/>
     zabudnutý roky — skáče celou silou,
     <br/>
     že nemôže pána svojho už niesť domov,
     <br/>
     že nemôže viacej ísť v šíre pustiny,
     <br/>
     rihoce a skáče ten priateľ jediný,
     <br/>
     že celý dom, dvor sa započína triasti
     <br/>
     a po izbe hučí drahé meno vlasti.
     <br/>
     <br/>
     Strašne vyzerá — zrak posiaľ nenasýty
     <br/>
     a koniec života onedlho cíti.
     <br/>
     Ten vždy tuhšie ide dvojnásobným krokom,
     <br/>
     aby posledný dych odobral útokom.
     <br/>
     <br/>
     Krásne vyzerajú tie krásne roviny,
     <br/>
     keď mesiac zasvieti bledý na pustiny
     <br/>
     a nebo miliónmi iskrí hviezdičkami.
     <br/>
     Teraz mračná letia hroznými vlnami,
     <br/>
     zo všetkých strán víchor ako z mechu duje,
     <br/>
     tma sa ako z rohu po poliach rozkľuje
     <br/>
     a ticho, tichučko temnotu preniká.
     <br/>
     Bude hrozný príval a búrka veliká,
     <br/>
     povodeň, blýskanie, bijúce paromy —
     <br/>
     víchor, čo odnesie so strechou aj domy,
     <br/>
     nešťastie, čo budú dlhý čas pamätať.
     <br/>
     V chalúpke pri stole otec, čeľaď i mať
     <br/>
     a ostatná z poľa zohnatá rodina
     <br/>
     sedia. Utrápená pre čeľaď hodina
     <br/>
     blíži sa bleskami ak’ k božiemu súdu,
     <br/>
     už dozaista spať tej noci nebudú.
     <br/>
     Sprevádza rozprávku hromový neba hlas,
     <br/>
     čo komu na rozum napadne v taký čas.
     <br/>
     Všeliake skúsené v živote príhody,
     <br/>
     od vetrov, prívalov trpené nehody,
     <br/>
     oheň a v tom istom roku na nebi div
     <br/>
     tam k poludniu, keď sa syn pustín narodil.
     <br/>
     Kde toho chudáka osudy zaviali?
     <br/>
     Rodinôčku, otca, mať slzy zaliali —
     <br/>
     spomienky sa dávne na syna vzbudzujú.
     <br/>
     Blesky ako celé potoky križujú
     <br/>
     po nebi — až hrôza na pustiny sedá,
     <br/>
     celej zemi tvár je zdesená a bledá
     <br/>
     a v svetle zázračnom podivne sa mení,
     <br/>
     umrlá žiar sto ráz mihne v okamžení
     <br/>
     a šľahne plameňom širokým homokom.
     <br/>
     Koník od poludnia beží tuhým skokom,
     <br/>
     až sa navzdor búrke, blesku, hromu valí —
     <br/>
     pustiny strašný syn — ako strela páli.
     <br/>
     Za ním nekonečný koní divokých roj,
     <br/>
     bujakov, divočiek skáče pekelný voj,
     <br/>
     že dvor obklučuje veliká mrákava —
     <br/>
     pustatín syn v kline otcov dokonáva
     <br/>
     na briežku, kde stojí sádoček višňový.
     <br/>
     Rozsvietil krovinu hustú blesk hromový
     <br/>
     a neba hrozného durkot očakáva,
     <br/>
     rehot koní, dupot strašný hlas vydáva
     <br/>
     po celej zdesenej šírej okrsnosti,
     <br/>
     byvolov divých hlas hromu divokosti
     <br/>
     smeje sa a hrozné tne do bleskov zraky
     <br/>
     a rehce a bučí na hrozné oblaky.
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506763" name="ftn.id2506763">
        1
       </a>
       ]
      </sup>
      Ps, str. 48 — 58, prvý raz u V-1, str. 144 — 147. — Vlček podal len prvú časť básne, ktorá je opisovaním života na pustine, a vynechal dej poviedky romantickej: V Ps sú niektoré časti slabou čiarou prečiarnuté. Prepisovateľ to urobil pravdepodobne podľa prvopisu, hoci prečiarnuté časti riadne prepísal. Kedže nevieme, či básnik nemal náhradné texty, a nemáme prvopis, odtláčame ich podľa Ps. Vznik tejto básne spadá do leta alebo jesene roku 1846, keď J. Kráľ putoval po Dolnej zemi. — Oproti Ps má V-1 tieto odchýlky:
      <span class="emphasis">
       <em>
        sa smelo — smelo sa; svet, dúmisel jeho všetkje spljetou strani — v tie dômyseľ sveta neprichodí strany; tu — tam;
       </em>
      </span>
      prepisovateľ nevedel prečítať 9. verš, a preto z neho napísal len „Obec…sa…podá,“ V-1 vynechal pre chybujúci rým i nasledujúci verš: „Tu na všetki strani širi sa sloboda;“
      <span class="emphasis">
       <em>
        tu — tam; To je svet — to svet; zdvíhať — dvíhať; sičať — mihať; ku kopcam — ku kopcom; s trasavou zemou — trasľavou zemou; nenasicenosť — nenasýtenosť; mu naplodí — naplodí mu; rechcú — rehcú; hrívi bujnje — hrivy bujne; k oblakám — k oblakom; na brehách — na brehoch; prez ňu — cez ňu; zdvíha — dvíha; A huk ťemní, hrozní vždi bližje slišeti — to kŕdel divočjek rozjašeních letí — a huk temný, hrozný vždy bližšie bije v slych — to kŕdeľ divočiek tam letí zjašených; a pútňika — a pútnička; zrádca
       </em>
      </span>
      (V-1 tak isto, hoci ide o chybu prepisovateľa, preto opravujeme) —
      <span class="emphasis">
       <em>
        zrádnik; jezera dúmiselňe — jazera dômyseľne; lahudki si hrabá — maškrty si hľadá; dúšek — dúštek; pútnika — pútnička; kďe zve vetšja — kde väčšia zve; na strani — na strane; pod hustým zelením — pod hustým zeleným
       </em>
      </span>
      (správne zelením);
      <span class="emphasis">
       <em>
        jeden statoční pes — starý, statočný pes; s košťjalom jedným — s koštialom suchým; na straňe — na boku; čo jeden — čo ťaký; Čo mislíťe akje pusťina má ďeti — také vám tá stará pustina má deti; tráviu dňi, hodini — trávil dne tam i hodiny; nezabudnú ňikda ho tjeto pusťini — nezabudnem nikdy na tieto pustiny
       </em>
      </span>
      … V-1 prerušil text uprostred vety, lebo tam mu vyšiel rým, a ďalej už začína sa dej poviedky. Druhú časť do konca podávame podľa nášho čítania textu v Ps. V 15. verši od konca bolo slovo „Sila“ (asi meno koňa), nahradil som ho slovom „koník“.
     </p>
    </div>
   </div>
  </div>
 </body>
</html>
