<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2507108">
       </a>
       Krakoviaky dobrovoľníkove
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <sup>
      [
      <a class="footnote" href="#ftn.id2507129" name="id2507129">
       1
      </a>
      ]
     </sup>
     Dobrovoľník som ja, nežiaľ mi v svete žiť,
     <br/>
     od takej dobrej vôle neznám, čo mám robiť,
     <br/>
     neznám, či mám plakať, neznám, či mám spievať,
     <br/>
     a či len vínečkom tú rozkoš zalievať.
     <br/>
     Moja dobrá vôľa ako ten v tŕni kvet,
     <br/>
     veď mi ju závidí celý široký svet.
     <br/>
     Má mi čo závidieť ten celý svet škodný,
     <br/>
     lebo mi pristane a som chlapík hodný.
     <br/>
     Povedajú ľudia, že som Hurban pravý —
     <br/>
     ja som Slovák číry od päty do hlavy
     <br/>
     a Hurban, tá hviezda nad Slovenskom čistá,
     <br/>
     to je moja radosť, že som hurbanista.
     <br/>
     Povedajú na mňa, že som pansláv stranný,
     <br/>
     ja som Slovan jak tá jedľa na Kriváni.
     <br/>
     Ja som nie z nemeckej, ni z maďarskej krvi,
     <br/>
     môj národ slovenský na svete je prvý.
     <br/>
     Všetko mám na svete, čokoľvek len treba,
     <br/>
     susedov mám dobrých ako kúštik chleba,
     <br/>
     ktorí mi núkajú všeliake výhody,
     <br/>
     utopili by ma hneď v lyžičke vody.
     <br/>
     Ja som Lipták, rodom dobrovoľník starý,
     <br/>
     nebojím sa žiadnej na svete maškary.
     <br/>
     Hybaj v čerty! Varuj! Galgane zaškretý,
     <br/>
     staraj sa o seba, tvoje vlastné deti.
     <br/>
     Mojich ľudí mená končia na -fi, -ber,
     <br/>
     moja útecha je honfi, maďar ember.
     <br/>
     Keď sa zídem s tými dobrými priateli,
     <br/>
     jak znovuzrodený taký som veselý.
     <br/>
     Zabúdam na biedu, zabúdam na psotu,
     <br/>
     dobrovoľnícku si hneď zaspievam nôtu:
     <br/>
     nebude slanina nikdy kočacina,
     <br/>
     ani zo psa lepšie, z vlka baranina.
     <br/>
     Nezomriem na slame, lež zomriem na koni,
     <br/>
     keď z koňa poletím, šabľa mi zazvoní.
     <br/>
     Úbor môj je krásny, na každý deň iný,
     <br/>
     jaký nevídali ďaleké krajiny,
     <br/>
     jaký žiaden junák na svete nenosí,
     <br/>
     chodím za moju vlasť otrhaný, bosý,
     <br/>
     za práva šliapané, ktoré tlačí zrada,
     <br/>
     za krivdy potomkov divého Arpáda,
     <br/>
     Žijem si, jak žijú tí najväčší páni,
     <br/>
     mám kaštieľ nádherný — štyri sveta strany —
     <br/>
     kade sa obozriem, vidím všetko moje,
     <br/>
     to je všetko vlasť má a dedičstvo moje,
     <br/>
     dedičstvo, ktoré mi len odjala zrada,
     <br/>
     ale právo držím na skazu Arpáda. —
     <br/>
     Nad krivdami rodu dosť som sa namučil,
     <br/>
     trpieť jak tá skala, biť som sa naučil,
     <br/>
     osud ma nezlomil s tyranstvom, podlosťou,
     <br/>
     stojím jak ten Kriváň nad sveta priepasťou
     <br/>
     a od svojho nikdá neodstúpim na vlas:
     <br/>
     keď trpieť, tak trpieť, keď biť, biť budem zas. —
     <br/>
     Moja rozkoš, pýcha, statok, dom a roľa,
     <br/>
     bohatstvo mé všetko je má dobrá vôľa.
     <br/>
     Tú si budem hľadať, kým ej nemám dosti,
     <br/>
     po horách, po dolách, v diaľke a šírosti.
     <br/>
     Jak ju nenájdem na ďalekej ceste,
     <br/>
     budem si ju hľadať v tom peštianskom meste.
     <br/>
     Jak si ju nenájdem v Pešti a v Budíne,
     <br/>
     budem si ju hľadať vo Svätom Martine.
     <br/>
     Svätý Martin v Turci, tá potecha naša,
     <br/>
     má brata dobrého v Tatrách, Mikuláša.
     <br/>
     Za tými svätými pôjdu všetci svätí,
     <br/>
     tam má dobrá vôľa nájde pokoj svätý.
     <br/>
     (1861)
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507129" name="ftn.id2507129">
        1
       </a>
       ]
      </sup>
      Černokňažník 1861, č. 36. — Je to posledná báseň J. Kráľa, o ktorej vieme, že nebola odpísaná „z pamätí“, ako píše o svojich básňach z rokov sedemdesiatych. Bola tak silne politicky útočná, že nemohla byť neskoršie odtlačená. A preto, že vyšla v satirickom časopise, bola, možno, pokladaná za pamflet, hoci je ona — naopak — vážnou osobnou spoveďou a prejavom rozhodného ideového a politického presvedčenia. Všetky tri básne z r. 1861 sú politické. J. K. sa ozval na zmenu politických pomerov, na obnovenie slobody tlače a národných práv, ale súčasne upozornil na nové nebezpečenstvá pre národ. V tejto básni vyjadril ironicky, sarkasticky  vážne všetky obavy pred novým útlakom národným a odhodlanosť bojovať znovu a znovu za slobodu a práva národa. Ozval sa v ňom starý obrovoľník-hurbanista. Tieto posledné básne sú však i dôkazom, že J. K. svoj básnický vývin zakončil ako politický básnik. V nádejných rokoch matičných, keď sa národný ruch a kultúrna činnosť najviac rozhýbali, J. K. básnicky už netvoril nič nového.
     </p>
    </div>
   </div>
  </div>
 </body>
</html>
