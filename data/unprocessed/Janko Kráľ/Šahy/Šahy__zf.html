<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2507218">
       </a>
       Šahy
      </h2>
     </div>
    </div>
   </div>
   <p>
   </p>
   <p>
   </p>
   <div class="literallayout">
    <p>
     <br/>
     <sup>
      [
      <a class="footnote" href="#ftn.id2507236" name="id2507236">
       1
      </a>
      ]
     </sup>
     Kto skúsil, ten uzná, čo krv ľudskú búri —
     <br/>
     šuhaj zamyslený na lavici kúri,
     <br/>
     Čo začať? Čo robiť, keď vše nič nestojí?
     <br/>
     Kto sa na nádeji samej upokojí,
     <br/>
     ktorej sa nekorí bezdušná holota
     <br/>
     a skutočnosť kazí priechod do života?
     <br/>
     Na statočnosť dač’ klásť, mienka obecnosti?
     <br/>
     Svet celý je nástroj len čistej nutnosti,
     <br/>
     bez svedomia, lásky — myšlienky pravý hrob,
     <br/>
     vše pod nebom, slncom držiaci za spôsob:
     <br/>
     výhody, sebectvo — všetky jeho skutky,
     <br/>
     opierajúci sa na samé predsudky,
     <br/>
     na slabosť, otroctvo, zdrevenelosť umu,
     <br/>
     majúc všetko okrem pravdy a rozumu.
     <br/>
     Bez ducha, bez citu a statočnej vôle
     <br/>
     pangart, narodený z klamu a nevole.
     <br/>
     Hádanie daromné a budúcnosť tmavá.
     <br/>
     Biedna je to duša, čo sa vždy nazdáva —
     <br/>
     pre zdania možný klam zabudne v svete žiť
     <br/>
     a necíti, iba keď ho začne páliť,
     <br/>
     keď potreba suchá, neodbitná, bledá
     <br/>
     pred dvere zasadne a odbiť sa nedá,
     <br/>
     v kostlivca podobe aj smelého plaší,
     <br/>
     lump, horší ako ten, čo po noci straší;
     <br/>
     potom ži, človeče, v takom obležení!
     <br/>
     Hádž sa od zúfania — stav sa nepremení.
     <br/>
     A započni dačo! — Len sa pokáž svetu!
     <br/>
     Na ulici s prachom ťa vetry zametú,
     <br/>
     naskutku ťa vrany, rozďugajú s vztekom
     <br/>
     a chlapci tú povesť dokončia s posmechom.
     <br/>
     Čo potom zámery, najkrásnejšie túžby,
     <br/>
     keď sa raz dostaneš do tak tvrdej služby?
     <br/>
     Čo hlbokosť tvoja a nesmierna veda,
     <br/>
     za ktorú celú Žid ani babku nedá?
     <br/>
     Ale čo kopa dúm a myšlienok dvesto?
     <br/>
     Vyprázdnil fajku a položil na miesto.
     <br/>
     . . . . . . . . . . . . . . . . . . .
     <br/>
     Slnce jasné svieti na šíre krajiny —
     <br/>
     máj zafarbil lúky, rozosial kvetiny,
     <br/>
     dal hlas dolám, sadu, háju zelenému,
     <br/>
     hora sa ozýva brehu lipovému,
     <br/>
     poľana poľane, dolina doline —
     <br/>
     život na vystátej vychádza rovine
     <br/>
     a v bezčetných tvárach rozľahlosť preniká,
     <br/>
     vietor príjemného robí prostredníka,
     <br/>
     čo z blízkeho lesa veje, pofukuje
     <br/>
     a rovne s vrchami, hoľami spojuje.
     <br/>
     Prírody rozkošnej tajomná moc volá
     <br/>
     vyliezť z klietok mestských do šíreho poľa,
     <br/>
     kde oko, kde srdce hájik nasycuje
     <br/>
     a po rovni šírej jarný vietor duje.
     <br/>
     Jar táto pamätná bude pre národy,
     <br/>
     zore splameneli občianskej slobody.
     <br/>
     Ako to privíta šuhaj, čo v ňom tlelo?
     <br/>
     Či bude chcieť svojej myšlienke dať telo?
     <br/>
     <br/>
     Už akokoľvek je a ako sa stane,
     <br/>
     jar tá pre šuhaja tak vážnou ostane,
     <br/>
     že skorej zabudnú na ňu šíre svety,
     <br/>
     ako by mu ona vypadla z pamäti.
     <br/>
     Po celej sa varí zbúrenie krajine,
     <br/>
     rozbroje vypukli práve na doline.
     <br/>
     Ľud z okolných dedín dovedna sa zháňa,
     <br/>
     náš šuhaj vykvitol na čele povstania.
     <br/>
     Kto sa pred ostrými nezľakne kosami?
     <br/>
     Počkajte, buriči, čo sa stane s vami!!
     <br/>
     Jedného obesia, druhý sedieť musí
     <br/>
     a zradcov bezbožných rozštvrtia na kusy.
     <br/>
     Obeť spravodlivá zákonu prísnemu
     <br/>
     na príklad vždy živý svetu budúcemu.
     <br/>
     Už sú dané k tomu potrebné rozkazy.
     <br/>
     Zajtra lebo dneska čo vojsko prirazí
     <br/>
     v zbrojnej hotovosti. Čakajú statkári.
     <br/>
     S kolmi skoro budú hotoví tesári.
     <br/>
     Sudca, kňaz ochotne stoja k povinnosti,
     <br/>
     oči prídu zakryť krkavci z radosti,
     <br/>
     čo v susedných horách, lesoch poletujú.
     <br/>
     Panie na divadlo sa pilne hotujú,
     <br/>
     vyletieť ak’ pávy na to miesto skáry —
     <br/>
     čas sľúbil, že bude pekný, v kalendári.
     <br/>
     Vedľa oznámenia na ceste má byť kat,
     <br/>
     vietor od poludnia už započal fúkať,
     <br/>
     každý je ochotný za pospolitú vec —
     <br/>
     a celej povesti Boh dá šťastný koniec…
     <br/>
     . . . . . . . . . . . . . . . . . . . .
     <br/>
     Ak ste o hontianskom počuli väzení —
     <br/>
     nejeden už šuhaj tam bol zatvorený.
     <br/>
     Tí hontianski páni, tvrdší ako skala,
     <br/>
     nejedna dievčina Šahy oplakala,
     <br/>
     čo cicajú krásu, zdravie šuhajovi,
     <br/>
     aj toho prekliala, čo zmyslel okovy.
     <br/>
     Nie každý vydrží tie moriace muky,
     <br/>
     keď sa raz dostane do stoličnej ruky.
     <br/>
     Väčšina obledne, na posmech vycivie
     <br/>
     a keď vyjde vonká, na vetre zahynie.
     <br/>
     Kto biede, trápeniu chudáka neverí,
     <br/>
     nech počúva v noci stískanie fujery,
     <br/>
     ktorú väzeň potme ukradomky lapá,
     <br/>
     keď temničiar zaspal, jeho kríž a trápa.
     <br/>
     Jeho osud v lepšie žiaden nepremení,
     <br/>
     darmo plače, hluché opakujú steny,
     <br/>
     darmo milá, otec, mať ho má v pamäti,
     <br/>
     on sotva potechy už bude videti.
     <br/>
     Každý predmet drahý jeho cit zatína,
     <br/>
     musí zaň sa hanbiť priateľ a rodina.
     <br/>
     Jemu zväzky drahé nedajú potechy,
     <br/>
     samá myseľ na ne je kára na hriechy.
     <br/>
     Poctivosť, dôvera viac sa nenavráti,
     <br/>
     domnienka zlá o ňom, kým je živý, platí.
     <br/>
     On, rukou zákona navždy porazený,
     <br/>
     iba žije preto, aby bol mučený.
     <br/>
     Povedomie trpké cit jeho zožiera:
     <br/>
     Držia ho v okovách ak’ škodného zvera.
     <br/>
     Cieľ jeho — slobodu — svet neuznáva viac!
     <br/>
     Už preňho nesvieti slnce, ani mesiac,
     <br/>
     ani čas nepodá mu žiadnu potechu
     <br/>
     a z jednej do druhej prechádza hodiny.
     <br/>
     Čo poviete na to, jestli je nevinný?
     <br/>
     Jestli nevedomosť a chyba sudcova,
     <br/>
     svedkov nesvedomie — nenávisť vrahova,
     <br/>
     pomsta, závisť, zrada soka hanebného,
     <br/>
     ziskužiadostivosť sudcu falošného,
     <br/>
     spiknutie kujonov proti anjelovi
     <br/>
     uvalilo naňho hrôzu a okovy?
     <br/>
     Jestli ten narobil mu tieto trápenia,
     <br/>
     čo nikde nepatrí, iba do väzenia,
     <br/>
     čo by ho nemalo ani nebo trpieť,
     <br/>
     ani zem tá nosiť, miesta dať tento svet,
     <br/>
     a vrah po slobode chodí v povážnosti —
     <br/>
     a on padol, obeť vlastnej statočnosti,
     <br/>
     v tmavej, bohopustej kynožený sieti,
     <br/>
     ak’ by nebol hoden svetla, čo von svieti!?
     <br/>
     Čo poviete na to, keď pre túžby, ctnosti,
     <br/>
     sväté presvedčenie, cit spravodlivosti,
     <br/>
     pre zásluhy, brané od vraha za hriechy,
     <br/>
     musí sa odrieknuť už všetkej potechy,
     <br/>
     umrieť svojim cieľom skrz hanobné súdy
     <br/>
     a deliť jedného zločinca osudy,
     <br/>
     vydrapený silou zo svojho úkonu,
     <br/>
     na posmech poriadkom, súdu a zákonu,
     <br/>
     za dôvod očitý o ráze zákonov,
     <br/>
     že obec nejedna je hŕba kujonov,
     <br/>
     držiacich sa preto ak’ reťaz pospolu,
     <br/>
     aby ich hanebnosť mala moc zákonu?!
     <br/>
     <br/>
     Presvedčenie horké padne na temnice,
     <br/>
     na bezbožnú ruku hontianskej stolice,
     <br/>
     na ten dom pošmúrny, hajdúcha vo zbroji,
     <br/>
     čo v noci, čo vo dne, v daždi vartu stojí,
     <br/>
     nehľadiac na búrku, zimu, fujak, leju,
     <br/>
     aby zničil väzňom uprchnúť nádeju —
     <br/>
     a na tých bedárov za tými mrežami,
     <br/>
     čo sú tam za živa dnuká pochovaní,
     <br/>
     od ktorých nežiada inšie viac svet celý,
     <br/>
     len aby v tých mukách bezpečne sedeli,
     <br/>
     ak nočné mátohy do mraku zazdené,
     <br/>
     z bieleho dňa na noc tmavú vysúdené.
     <br/>
     . . . . . . . . . . . . . . . . . .
     <br/>
     Nastúpil deň slávny božieho Vstúpenia,
     <br/>
     dávno už dejepis hontského väzenia
     <br/>
     nemal tak pamätný a nezábudný deň.
     <br/>
     Prichádza ten ťažký, zlopovestný väzeň.
     <br/>
     Tu ľahkomyseľné na rozličné cesty
     <br/>
     hnedky sa rozišli jazyčné povesti;
     <br/>
     aby na čudáky ľudí neklamali,
     <br/>
     husári pred domom stoličným zastali.
     <br/>
     Divákov, zamianstva, národa sila, strach;
     <br/>
     väzeň poviazaný kráča v ťažkých putách
     <br/>
     bránou do temného žalára vedený,
     <br/>
     vartám najprísnejší rozkaz poručený:
     <br/>
     Bľachy poopátrať, rabom nože pobrať
     <br/>
     a na dvere hrubé čiernu udrieť pečať.
     <br/>
     . . . . . . . . . . . . . . . . . . . .
     <br/>
     Rok prešiel od našej povesti začiatku,
     <br/>
     mnoho sa zmenilo za tú chvíľu krátku,
     <br/>
     viac dejín storočia prešlé nepodali.
     <br/>
     Nejedni pamätný ten čas oplakali,
     <br/>
     na hýbania, ohne, povstania, prevraty
     <br/>
     nejedna narieka opustená mati
     <br/>
     s dcérkami na poli, kde kríž na znak stojí,
     <br/>
     že tu jej potecha padla v krutom boji.
     <br/>
     Priateľ spomínava priateľa padlého,
     <br/>
     tu deva do poľa hľadí ďalekého
     <br/>
     a drahá pamiatka srdce hne v hlbine,
     <br/>
     jej milý zahynul v ďalekej krajine.
     <br/>
     Stí zašli obeťou občianskej pokuty
     <br/>
     a sú v zemi zhnití a zapomenutí.
     <br/>
     Mnohá medzi svetom a národom povesť,
     <br/>
     uprchlá z konečnej záhuby krajín, miest,
     <br/>
     výklad na zaniklé jedinký dejiny,
     <br/>
     tiahne ak’ pútnica z krajny do krajiny —
     <br/>
     a šuhaj, pred všetkým tým prvý stratený,
     <br/>
     divnými cestami je vyslobodený;
     <br/>
     vietor čŕstvy zdúva divné mu sny z čela —
     <br/>
     a po dlhej noci tešia sa priatelia.
     <br/>
     (V Hulíne 28.mája 1849)
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507236" name="ftn.id2507236">
        1
       </a>
       ]
      </sup>
      Ps, str. 41—47, prvý raz až v Ňb, str. 9—14; Sen a skutočnosť — Sborník poézie a umenia, Bratislava 1940, str. 5—8. — V Ps je pod textom dátum „v Hulisi 28. mája 1849“. Prepisovateľ mal však čítať „v Hulíne“, kde J. K. skutočne bol. V tejto básni úprimne a súčasne poeticky vyjadril všetko, čo cítil, myslel a konal v osudných dňoch marcových, keď začal vysvetľovať ľudu nové zákony a viesť ho do povstania, keď bol uväznený ako burič a keď v Šahách a v Pešti čakal vo väzení na smrť. Šahy však napísal už ako spomienku na prežité udalosti. (O týchto udalostiach porov: Daniel Rapant,
      <span class="emphasis">
       <em>
        Slov. povstanie roku 1848—49,
       </em>
      </span>
      diel I. 1, L, T. Sv. M. 1937, str. 184—6, K. Goláň,
      <span class="emphasis">
       <em>
        Politika
       </em>
      </span>
      , roč X, č. 6,
      <span class="emphasis">
       <em>
        Národná obroda
       </em>
      </span>
      na Veľkú noc 1948.)
     </p>
    </div>
   </div>
  </div>
 </body>
</html>
