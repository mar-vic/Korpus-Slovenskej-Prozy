<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2506748">
       </a>
       Krajinská pieseň
      </h2>
     </div>
    </div>
   </div>
   <p>
   </p>
   <p>
    (Veselo sa spieva)
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <sup>
      [
      <a class="footnote" href="#ftn.id2506773" name="id2506773">
       1
      </a>
      ]
     </sup>
     Nad našou krajinou započalo svitať,
     <br/>
     bračekovci, poďme slobodu si pýtať.
     <br/>
     Poďme pýtať, poďme! sami nám núkajú,
     <br/>
     vtedy si ju berme, keď nám ju dávajú.
     <br/>
     Započalo svitať nad našou dolinou,
     <br/>
     podliak, kto nepôjde i s jeho rodinou.
     <br/>
     Bračekovci moji, dlho nás moril kat;
     <br/>
     či dneska, či zajtra jedno nám je skapať.
     <br/>
     Hor’ sa, chlapci, hor’ sa, kým neskape rosa,
     <br/>
     za rána, za rosy najlepšie sa kosí.
     <br/>
     Doleteli chýry zdola na dolinu,
     <br/>
     huncút, kto viac pôjde od nás na panštinu!
     <br/>
     Krajania, Slováci, dovedna sa berme,
     <br/>
     kto nás bude tlačiť, dobre ho naperme,
     <br/>
     nebojme sa v svete žiadnu dušu živú,
     <br/>
     Pán Boh nám pomoc dá za vec spravodlivú.
     <br/>
     (1848)
     <br/>
    </p>
   </div>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506773" name="ftn.id2506773">
        1
       </a>
       ]
      </sup>
      <span class="emphasis">
       <em>
        Krajinská pieseň a Tri vŕšky
       </em>
      </span>
      : V rukopisnej pozostalosti J. K. je dvojlist s týmito dvoma básňami, bez podpisu. Podľa písma a básnického slovníka uznal som obe za básne J. Kráľa z r. 1848, a to z marcových dní. Z iného rukopisu a na základe literárnej analýzy uznal autorstvo J. Kráľa i Ján Brezina (Literárnohistorický sborník IV, 258—263). Otakar Odložilík v Sborníku
      <span class="emphasis">
       <em>
        Matice slov.
       </em>
      </span>
      III, 1925, str. 145, v článku
      <span class="emphasis">
       <em>
        Dvě písně z roku 1848
       </em>
      </span>
      odtlačil prvú z nich podľa letáka, ktorý vytlačil vo Vetterlovej tlačiarni pražskej faktor Frant. Groll v júni r. 1848. Groll sa účastnil bojov na barikádach a bol potom vyšetrovaný vojenskou komisiou, kde vypovedal, že Krajinskú pieseň priniesol do tlačiarne Poliak (?) Belanský a žiadal, aby bola vytlačená. Druhá báseň na pražskom letáku bola Pieseň za slobodu. Táto však je silne protimaďarská a má prvky východoslovenského nárečia. Preto sotva je od J. K. — Krajinská pieseň a Tri vŕšky nie sú vyslovene protimaďarské, čo sa zhoduje s počiatočným postojom J. Kráľa k revolúcii. Ohlasujú len koniec panštiny a vyhlásenie práv slovenského národa. Vyslovene protimaďarský postoj druhej piesne pražského letáka poukazuje už na neskoršiu fázu revolúcie.
     </p>
    </div>
   </div>
  </div>
 </body>
</html>
