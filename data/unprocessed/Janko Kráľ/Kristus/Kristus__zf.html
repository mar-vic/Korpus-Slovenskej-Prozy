<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2507126">
       </a>
       Kristus
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     <sup>
      [
      <a class="footnote" href="#ftn.id2507140" name="id2507140">
       1
      </a>
      ]
     </sup>
     Pekné je nebo, čisté ako sklo,
     <br/>
     lahodné duši aj oku —
     <br/>
     s ránom ráničkom zvony začali
     <br/>
     rozlievať pieseň hlbokú.
     <br/>
     <br/>
     Ľudia sa tisnú z celého sveta
     <br/>
     k jednej samotnej vežičke.
     <br/>
     Na poli stojí ak’ panna biela,
     <br/>
     kríž má na skvelej hlavičke.
     <br/>
     <br/>
     Kríž sa len blyští bleskom zorničky,
     <br/>
     ľudia za ním sa ťahajú, —
     <br/>
     pod vežou lúčka, na nej oltárik,
     <br/>
     zázraky tam sa stávajú.
     <br/>
     <br/>
     Na tom oltári svieti Spasiteľ,
     <br/>
     do neba zrak má uprený;
     <br/>
     nad ním anjeli v sláve nebeskej,
     <br/>
     pod ním sa čerti zdávení.
     <br/>
     <br/>
     Ľudia sem kŕdľom zďaleka chodia,
     <br/>
     by mohli stenčiť bolesti.
     <br/>
     Koľko o divoch a o zázrakoch
     <br/>
     sa tu rozpráva povestí!
     <br/>
     <br/>
     Aj teraz práve, ľa! ľa! ak’ idú,
     <br/>
     ako v jeseni bociane,
     <br/>
     keď z polnoci zima odháňa
     <br/>
     a šibe vetrisko na ne.
     <br/>
     <br/>
     Každý má dáku na pleci ťarchu,
     <br/>
     že ledva vládze ju znášať:
     <br/>
     tomu umrela jeho milenka,
     <br/>
     tamtomu jeho drahá mať;
     <br/>
     <br/>
     ten zas chudáčik máva nedobrú,
     <br/>
     na svete biednučky žije,
     <br/>
     a hľa! tá starká, skrčená ak’ päsť,
     <br/>
     povedal by si, že hnije.
     <br/>
     <br/>
     Tam zas sirôtka s vybledlou tvárou,
     <br/>
     bosá — v šatôčkach ľahučkých, —
     <br/>
     tamtá zas, žena ešte dosť mladá,
     <br/>
     trpí potupu pre mužských —
     <br/>
     <br/>
     do krásy svojej dala si strieľať,
     <br/>
     partu panenskú zmrhala,
     <br/>
     teraz by pre ľud na ňu bočiaci
     <br/>
     o hlade, smäde skapala.
     <br/>
     <br/>
     Bedár zmorený! Keď napoludnie
     <br/>
     už ti slniečko zapadá
     <br/>
     a svet ten pustne, k Bohu sa obráť!
     <br/>
     Boh — slnce, život, náhrada.
     <br/>
     <br/>
     Nesvieti božie na nebi slnko
     <br/>
     tak na sniežok sa topiaci,
     <br/>
     ak’ láska božia na biedy ľudské.
     <br/>
     Ku nej sa majte, trpiaci.
     <br/>
     <br/>
     Ku nej sa máme! Ku nej sa máme!
     <br/>
     Oh, Bože, Kriste, počuj nás!
     <br/>
     My Tvoje tvory, my Tvoje dietky,
     <br/>
     skloň sa a prijmi biednych hlas!
     <br/>
     <br/>
     Skloň sa! Ak’ si sa dakedy sklonil,
     <br/>
     keď si pre ľudské spasenie
     <br/>
     zrodil sa v chatrnej kolibôčke —
     <br/>
     veď sme my Tvoje stvorenie.
     <br/>
     <br/>
     Skloň sa a počuj biedy ťažoby!
     <br/>
     Prosia Ťa pekne chudáci.
     <br/>
     My sme zhrešili, preto nás káraš —
     <br/>
     zmiluj sa, Kriste, jasiaci!
     <br/>
     <br/>
     Celý sbor tváre do zeme vryje,
     <br/>
     nesmie pozdvihnúť zrak hore,
     <br/>
     cíti sa nízkym pred božou tvárou,
     <br/>
     vzdychá a padá v pokore.
     <br/>
     <br/>
     Každého údmi dačo preberá,
     <br/>
     a hlbšie do vnútra bára,
     <br/>
     na duše šibe plameňom, a v tých
     <br/>
     svetárstva špina vyhára.
     <br/>
     <br/>
     Duše napája rosou života
     <br/>
     a z prachu výši a výši.
     <br/>
     Tie hore zdvihnú oči a vzdychnú:
     <br/>
     Zmiluj sa, Kriste Ježiši!
     <br/>
     <br/>
     Kriste Ježiši! Kriste Ježiši!
     <br/>
     Zvony pretrhnú vzdychanie
     <br/>
     a pomaličky so svätým ľudom
     <br/>
     končia nábožné žehnanie.
     <br/>
     <br/>
     Zvony zatíchli. Kristus Spasiteľ,
     <br/>
     čo v nebo zrak mal uprený —
     <br/>
     silná je bieda, prejme ho ľútosť —
     <br/>
     raz pozrie na ľud strápený.
     <br/>
     <br/>
     Zrakom dôstojným, milým a svätým,
     <br/>
     prechádza všetky zástupy.
     <br/>
     Vtom „amen“ povie a medzi národ
     <br/>
     svetlý z oltára zostúpi:
     <br/>
     <br/>
     Ľudkovia dobrí, dušičky moje!
     <br/>
     Vstaňte horeká, pokoj vám!
     <br/>
     Viera prenáša hory a vrchy,
     <br/>
     od Boha k vám sem prichádzam.
     <br/>
     <br/>
     Hor’ vstaňte, chorí! Z dlhých nemocí
     <br/>
     smutní na nebo pozrite!
     <br/>
     Nebo milostné, Pán Boh váš priateľ
     <br/>
     tu mňa pred sebou vidíte.
     <br/>
     <br/>
     Ľud sa naľakal, ale keď videl
     <br/>
     zlatý prúd lásky svietiti,
     <br/>
     žehnať sa začne, spievať si začne
     <br/>
     a Hospodina sláviti.
     <br/>
     <br/>
     Kristus, ten kryštál čistý, čistučký,
     <br/>
     prvší blesk z božej svetlosti,
     <br/>
     znamenie rukou dáva k mlčaniu…
     <br/>
     Všetko zatíchne v náhlosti.
     <br/>
     <br/>
     Ľudkovia dobrí, dary sú veľké,
     <br/>
     ktoré nám Pán Boh podáva.
     <br/>
     Len kde sa obzrieš, plno všetkého.
     <br/>
     On je, čo hody pripráva.
     <br/>
     <br/>
     Sto ráz je ale väčšia hostina
     <br/>
     Slovo, tečúce do sveta,
     <br/>
     v ktorom je pokoj ako v semiačku
     <br/>
     a sláva božia zavretá.
     <br/>
     <br/>
     Poďme ho sláviť, poďme velebiť!
     <br/>
     ale tu — tu sme zavrení.
     <br/>
     Poďme ho sláviť, poďme velebiť
     <br/>
     tamto na vŕšek zelený.
     <br/>
     <br/>
     Výhľad tam pekný na veci božské,
     <br/>
     tôňa od slnka vriaceho…
     <br/>
     Poďte, ľudkovia, moje dušičky,
     <br/>
     do toho chrámu božieho.
     <br/>
     <br/>
     Ľud sa poberá. Kristus idúcky
     <br/>
     o veciach božských rozpráva.
     <br/>
     V rozprávke prídu k samému kopcu,
     <br/>
     už len húštinka zostáva.
     <br/>
     <br/>
     Popredku dievky, čo idú, vošli
     <br/>
     už do zelenej húštinky…
     <br/>
     Ratujte, ľudia…! Medveď… ratujte!
     <br/>
     kričia o hrdlo chudinky.
     <br/>
     <br/>
     Tá od veľkého strachu sa oddá
     <br/>
     do behu a krky zlomí,
     <br/>
     tá zamdlie a zas druhé dievčence
     <br/>
     zrádnik nešťastný ochromí.
     <br/>
     <br/>
     Pokoj vám — pokoj! čo sa bojíte,
     <br/>
     neviete, že som ja s vami?
     <br/>
     A ty, človeče, vyjdi z húštiny,
     <br/>
     pakuj s tvojimi kúskami!
     <br/>
     <br/>
     Kristus zavolá hlasom pastierskym,
     <br/>
     keď vidí ovce kapati.
     <br/>
     A tá galiba vždy ešte straší
     <br/>
     a neprestáva mrmrati.
     <br/>
     <br/>
     Znám ťa, kto si! Znám ťa ja, vtáčik!
     <br/>
     Nerob zo seba posmechy,
     <br/>
     ale vyjď vonka, ešte raz vravím,
     <br/>
     a padni na zem za hriechy.
     <br/>
     <br/>
     Božia je milosť veľmi veliká,
     <br/>
     jej medze väčšie od mora;
     <br/>
     človeče, vstúpže už raz do seba
     <br/>
     a nebuď besná potvora.
     <br/>
     <br/>
     Kristus zavolá hlasom pastierskym,
     <br/>
     hotovým milosť vyliati,
     <br/>
     a ten v húštine tým viacej straší
     <br/>
     a neprestáva mrmrati.
     <br/>
     <br/>
     Konáre láme, že len tak praští,
     <br/>
     by nahnal strachu väčšieho…
     <br/>
     Kristus dôstojne pozrie a týmto
     <br/>
     hrmením tresce zlostného:
     <br/>
     <br/>
     Človeče, biedny! Naozaj biedny!
     <br/>
     Keď sa ti medveďom páči,
     <br/>
     a Slovom božím, láskou pohŕdaš,
     <br/>
     nad tebou sa raz deň mračí.
     <br/>
     <br/>
     Od tohto času podobu strácaš
     <br/>
     človečiu — medveď hotový —
     <br/>
     tak sa každému na svete robí,
     <br/>
     kto sa chce rovnať zverovi.
     <br/>
     <br/>
     Povedal a hneď všetko zatíchlo,
     <br/>
     iba ako pec horeká,
     <br/>
     strmým grúnikom pomedzi kriačky,
     <br/>
     hľa, medvedisko uteká.
     <br/>
     . . . . . . . . . . . . .
     <br/>
     Na samom vŕšku vatra je veľká,
     <br/>
     medzi peknými smrečkami,
     <br/>
     okolo ľudí, ak’ by spršalo,
     <br/>
     dym sa kotúľa stĺpami.
     <br/>
     <br/>
     Kristus na skale, svetlom pozlácen,
     <br/>
     belasým mráčkom odetý,
     <br/>
     sväto pozerá, milo pozerá,
     <br/>
     z pohľadu sláva mu svieti.
     <br/>
     <br/>
     V pravej ruke má ohnivú guľu,
     <br/>
     hľadiac hneď na ľud, hneď na svet,
     <br/>
     začína pravdy ľudu božiemu,
     <br/>
     akoby zvonil, tak vravieť.
     <br/>
     <br/>
     Slávu nebeskú, dôstojnosť božiu
     <br/>
     v hrmení, v bleskoch a v Slove,
     <br/>
     národ tak čaká, dobre nezájde,
     <br/>
     na všetky slová Kristove.
     <br/>
     <br/>
     Už ani nevie, kde sa nachádza,
     <br/>
     nevie, že hraničí ho svet.
     <br/>
     Pán „amen“ povie, „tak sa stane“.
     <br/>
     A kde je? Skapal — už ho niet.
     <br/>
     <br/>
     Ľud ak’ by dosiaľ divný sen bol mal,
     <br/>
     teraz sa len už spamätá:
     <br/>
     Sláva Ti, Kriste, Synáčik boží!
     <br/>
     Sláva Ti, Spasiteľ sveta!
     <br/>
     <br/>
     Sláva Ti, Bože, za Tvoje dary!
     <br/>
     Ľudia spievali pesničky…
     <br/>
     A povesť táto odtiaľ letela
     <br/>
     až hen na sveta krajíčky.
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507140" name="ftn.id2507140">
        1
       </a>
       ]
      </sup>
      R — Prvý raz v Slov. pohľadoch 1915, str. 329, uverejnil z rukopisu J. Škultéty, druhý raz diplomatický J. Vlček v Sborníku MS, roč. VII, 1929, str. 78—80. Rukopis je malý zošit školského typu v modrej obálke, formátu 19 x 12, majúci len šesť listov. Na prvej vnútornej strane je nadpis „Powesť od Janka Kráľa“, na tretej je veľký krasopisný nadpis Kristus. Dolu iným rukopisom: „Poslal Š. Roháček z Modry“. Rukopis je čistopis Kráľov z roku 1843 — 4, podľa písma i písania
      <span class="emphasis">
       <em>
        w.
       </em>
      </span>
      Náš text prepisujeme priamo z rukopisu, ktorý je celkom zreteľný, takže niet rozdielu v čítaní.
     </p>
    </div>
   </div>
  </div>
 </body>
</html>
