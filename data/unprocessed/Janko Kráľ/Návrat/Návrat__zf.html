<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2506752">
       </a>
       Návrat
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <sup>
      [
      <a class="footnote" href="#ftn.id2506772" name="id2506772">
       1
      </a>
      ]
     </sup>
     Zakvitli jablone v susedovom sade,
     <br/>
     utrápená mati chodí po záhrade,
     <br/>
     prechodí sa ona po tráve zelenej:
     <br/>
     „Či mi kedy svitne, matke utrápenej,
     <br/>
     či sa v mojom srdci ešte rozzelenie
     <br/>
     aspoň za života jedno potešenie?
     <br/>
     Potešenie moje, kvet medzi kvetami.
     <br/>
     V ďalekej krajine za doly, horami,
     <br/>
     v ďalekej krajine, hen za Varadínom
     <br/>
     vykvitá ľaliou, bujným rozmarínom!
     <br/>
     Potešenie moje, vták medzi vtákami,
     <br/>
     spieva si za dvesto tichými horami,
     <br/>
     medzi sto spevcami, dľa jarného zvyku,
     <br/>
     spieva si na šumnom malinovom kríku!
     <br/>
     Potešenie moje preč z našej doliny
     <br/>
     ak’ vietor prechodí ďaleké krajiny,
     <br/>
     cudziu reč, cudzí zvyk, cudzie stretá všecko,
     <br/>
     moje potešenie, moje dobré decko!
     <br/>
     Keby ja tak mohla, keby ja tak znala,
     <br/>
     kde býva: tou horou bych sa rozrastala.
     <br/>
     Keby ja tak mohla, keby ja tak znala,
     <br/>
     kde býva: vodou bych bystrou pretekala.
     <br/>
     Keby ja vedela, že ide po poli,
     <br/>
     bárs keď sneh chumelí, bárs dáždik mrholí,
     <br/>
     von zima, noc temná, nikde ni človiečka:
     <br/>
     stanula bych v poli jak tá chalupečka!“
     <br/>
     <br/>
     Odkvitli jablone v susedovom sade,
     <br/>
     smutne vtáčik spieva tam v blízkej ohrade,
     <br/>
     smutne vtáčik spieva na blízkej skoruši:
     <br/>
     pokoj je už matke, tej predobrej duši:
     <br/>
     Celé mesto plače, trúchli vidiek celý,
     <br/>
     a syn pri smrteľnej, jaj! nebol posteli;
     <br/>
     po tom celom svete smútok je hrobový,
     <br/>
     ale ani zmienky nieto o synovi.
     <br/>
     <br/>
     Už vyschli jablone v susedovom sade,
     <br/>
     vietor kláti, hviždí žitom po ohrade,
     <br/>
     medzi žitom chodník ku bielemu dvoru,
     <br/>
     ním ktosi neznámy od tmavého boru
     <br/>
     zamyslene cvála, ani prísť neverí,
     <br/>
     idúc z cudzích krajov domov ku materi. —
     <br/>
     „Načo ideš domov k bratom a otcovi?
     <br/>
     načo k sestrám tvojim, načo k priateľovi?
     <br/>
     načo do dediny, krídlatý sokole?
     <br/>
     Tvoja matka tašla na to šíro pole.
     <br/>
     Pýtaj sa, koho chceš, veď to vie celý svet,
     <br/>
     že čo doma nenie, už tomu rokov päť.
     <br/>
     Pýtaj sa, koho chceš, či na dolnú hrádzku
     <br/>
     už pred piati rokmi nešla na prechádzku.
     <br/>
     Pýtaj sa, koho chceš, či ju v čas nedeli
     <br/>
     už od piatich rokov v kostole videli —
     <br/>
     Len to sa nepýtaj, kde toľký čas dlieva,
     <br/>
     či po tebe ešte plače a túžieva.“
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506772" name="ftn.id2506772">
        1
       </a>
       ]
      </sup>
      Sokol IV, 1865, str. 61, V-1, str. 29, V-2, str. 57. Pod názvom v Sokole je v zátvorkách dátum „1849“. Táto báseň sa vzťahuje pravdepodobne na smrť básnikovej matky. Dátum jej úmrtia nepoznáme, ale J. K. už v liste S. B. Hroboňovi zo 7. novembra 1845 píše, že „po smrti mojej dobrej matki všetká pokrevnosť nič nestojí.“ (R. Brtáň,
      <span class="emphasis">
       <em>
        Osudy J. K.
       </em>
      </span>
      T. Sv. M. 1946, str. 35.) Dátum „1849“ by mohol značiť rok návratu básnikovho. V básni však nie je číra realita. J. K. podľa svojho listu mohol byť doma i roku 1847 po návrate z Dolnej zeme a báseň mohla vzniknúť i vtedy. Ťažko si je predstaviť, že by v básni z roku 1849 mohol líčiť takú elegickú náladu a ďalej nespomenúť ani len náražkou udalosti, ktoré prežil roku 1848. — Prepis u V-1 je zhodný s textom Sokola, okrem pravopisných opráv a zmeny „tvojim“ na „svojim“ a „piati“ na „piatich“.
Na rozdiel od textu v Súbornom diele z roku 1952 vsunul som po šiestom verši tento chýbajúci verš: „Potešenie moje, kvet medzi kvetami…“ Našiel som ho v novinách „Morava“ I. ročník, 1864, č. 70, kde bývalý priateľ Janka Kráľa Bedřich Rozehnal uverejnil na pokračovanie „Výňatky z básní slovenského básnika Janka Krále“. Tento verš logicky a vzhľadom na rým k textu skutočne náleží. Rozehnal mal odpis odlišný od textu v Ps. Text „Návratu“ podľa B. Rozehnala má viaceré slovné odchýlky, ale i čechizmy, takže mu nemožno dať prednosť pred Ps. To platí aj o ostatných básňach, Rozehnalom uverejnených. Pre zaujímavosť však uvádzam jeho poznámku k básni Návrat: „Tato báseň jest jedna z nejstarších poetických útvoru hore jmenovaného bájce, a nebyla ještě nikdy tiskem vydána. Obsahujeť kus života a osudu básníka samého, jenž putujíc jak obyčejně sám a sám po cizých zemích, to jediné, co mu, jak říkával, drahé bylo na světě, ztratil, svou matku, která, když o něm nikdo nevěděl, kam sa poděl, ze Slovenska daleko do Uher chodívala, poptávati se po něm u jeho známých. Mnoho let od jejího úmrtí prchlo, jeho mysl však ještě po ní toužívala, že často celé dni jen v zpomínkách na ni trávíval, kdy to dokonce i nejvěrnějším přátelům nepřístupným býval. Báseň tato, níž památku její zvěčňuje, zasluhuje národním svým duchem, hlubokým citem a neobyčejnou svou poetičností, aby národ náš o ni nepřišel, jak se to s větším dílem ostatních jeho prácí stalo. B. Rozehnal.“
     </p>
    </div>
   </div>
  </div>
 </body>
</html>
