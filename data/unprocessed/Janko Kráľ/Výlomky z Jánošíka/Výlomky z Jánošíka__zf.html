<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506956">
       </a>
       I. Janko
      </h2>
     </div>
    </div>
   </div>
   <p>
    <sup>
     [
     <a class="footnote" href="#ftn.id2506964" name="id2506964">
      1
     </a>
     ]
    </sup>
   </p>
   <p>
   </p>
   <div class="literallayout">
    <p>
     <br/>
     Po izbe mládenec — Boh zná, ak’ sa volá —
     <br/>
     Do tohto, čitateľ, ťa nepustím kola.
     <br/>
     Čo ti je po mene, po sprostej figúre —
     <br/>
     V obleku ho poznáš a v jeho náture:
     <br/>
     chodí rozježený, tvár jeho je uhoľ, tvár —
     <br/>
     — čierny uhoľ, nevidno na ňom viac žiaden žiar,
     <br/>
     mrzký uhoľ — nerád človeka takého,
     <br/>
     lebo sa mi zbridí, sníva sa mi o ňom —
     <br/>
     vyhoreli v ňom sily, teraz je smrti dom,
     <br/>
     smrti hroznej, strašiacej každého živého.
     <br/>
     Gamby mu dole visia ako bez života,
     <br/>
     čierne — pre Pána Boha, čo to za robota!
     <br/>
     Po izbe sa prechádza, na nič neuprie zrak.
     <br/>
     Načo, keď nič nevidí? Pred ním sa tiahne mrak,
     <br/>
     ktorý zakrýva krielmi bedára celého,
     <br/>
     ale zato pokoja on nemá žiadneho.
     <br/>
     Ako v klietke — tin — tin — runcuje po pantách
     <br/>
     orol, sto ráz vyletí — úzko je, žiaľ mi, strach.
     <br/>
     Lieta bez poriadku, bez cieľa všetkého.
     <br/>
     Kto videl na svete človeka takého?
     <br/>
     Ale keď nič nemyslí, čože ho sužuje!
     <br/>
     Keď ho nič nebolí, Bože, čože mu je?
     <br/>
     Príde k obloku — dupne: dobre-dobre, tak-tak,
     <br/>
     povie hlasom neistým, temným. Čo to značí?
     <br/>
     Nerozumiem ja z toho všetkého ani mak —
     <br/>
     jedno slovo k významu celkom nepostačí.
     <br/>
     Čo? — že dobre? to dobre môže i na zlô byť.
     <br/>
     Len ho ďalej pozeraj: od obloka ide
     <br/>
     k posteli, na posteľ, môž, sa chce položiť —
     <br/>
     nie — ruku tam položí a zas preč odíde.
     <br/>
     Kukne von — aká zmena! — nemožno naň hľadieť.
     <br/>
     Tvár je každú minútu inakší quodlibet.
     <br/>
     Quodlibet — tam všeliake veci a všeliake:
     <br/>
     pekné, mrzké, ohavné, ničomné, keďáke.
     <br/>
     Každý obraz v obrazy zas rastie tisíce —
     <br/>
     nemôžem viac pozerať na to jeho líce.
     <br/>
     Taká hora predmetov, taký fatálny svet —
     <br/>
     v tom líci všetko nájdeš — lajno, či rajský kvet.
     <br/>
     Dobre — zastane trošku a zase sa schytí,
     <br/>
     povie: Dobre sa majte, — ale sotvy i to
     <br/>
     a ide preč — kde — —
     <br/>
     Vyjde na dvor. Tam fučí, dobre ho nezrúti.
     <br/>
     — Jano, kočiš, zapriahaj, koníčky pokúvaj!
     <br/>
     — Statoček — ten ako-tak, ten už je pokutý,
     <br/>
     kone sú nakŕmené, ale — Teda rušaj!
     <br/>
     — Ale, pán urodzený, cestu už zakrylo.
     <br/>
     Čakajme, až ten vietor fatálny prestane
     <br/>
     a cestu prešľakujú. Zle by sa zdarilo.
     <br/>
     Poblúdime. — Nič — nech sa tak, ako chce, stane.
     <br/>
     I tak dakto tú cestu musí prešľakuvať.
     <br/>
     Teda vozík vytiahni, káž si pálenky dať,
     <br/>
     zajedz si dač’, zapi a pôjdeme zbohom.
     <br/>
     — Veď dakde zakapeme. — Nič! — rušaj, hrom po tom!
     <br/>
     Kočiš, tak ako psíček, čo pána miluje,
     <br/>
     keď pán vezme triesočku a hodí do vody —
     <br/>
     aport! — chudák, ak’ besný v priepasť sa zahodí.
     <br/>
     Zapriaha — okolo voza robiac obskakuje.
     <br/>
     — Už je všetko hotové, vozík je na dvore.
     <br/>
     Pán urodzenký, nech už si vysadnú hore. —
     <br/>
     Vysadne hore. Ruší. Žiaden nepozerá
     <br/>
     za naším mladým pánom, kadiaľ sa poberá,
     <br/>
     nik na cestu mu nedá ani požehnania.
     <br/>
     On to sám síc’ nežiada — ani nezaslúžil —
     <br/>
     sám on pre seba toľko medzi stenami žil.
     <br/>
     Teraz pokojne letí na krkov zlámania.
     <br/>
     Už či dakde zakape, zamrzne ako klát —
     <br/>
     veď ho nemá na svete žiaden oplakávať.
     <br/>
     Dievčatám neurobil žiadne ešte sľuby —
     <br/>
     ba on sám sa ľutovať samého neľúbi.
     <br/>
     Zná, že čokoľvek urobí, tomu hraníc niet —
     <br/>
     vo svet pokojne letí, či ožiť, či umrieť.
     <br/>
     Jemu je všade jedno, do koho udrel hrom,
     <br/>
     a predsa ho nezabil. — Už viacej nieto v tom
     <br/>
     strachu, ba ani citu. Smelo hockde ide,
     <br/>
     či už priam hneď do neba, či do pekla príde.
     <br/>
     Veľmi sa on netrápi — čo jemu celý svet,
     <br/>
     veď zná, že musí všade len rovnako trpieť.
     <br/>
     Trpieť a žiť jeden bass, kto nechce mŕtvy byť.
     <br/>
     Ak’ na stratenej varte musí vždy stáť a žiť —
     <br/>
     a tá strašná varta do života brána,
     <br/>
     do samého večera od samého rána.
     <br/>
     <br/>
     Nepovedal ani len jedno — dobre sa maj —
     <br/>
     mestu tomu, kde býval, tento náš mladý pán.
     <br/>
     Ani sa nepremenil, keď povedal — hybaj! —
     <br/>
     Zmrzlé to slovo vyšlo z jeho vnútorných rán.
     <br/>
     Neznám, či v tom myslel, že preč sa poberá,
     <br/>
     že sa lúči s tým mestom hádam už naveky,
     <br/>
     možno dušou svojou dáky inší predmet merá,
     <br/>
     aby z neho vyčerpal duši svojej lieky.
     <br/>
     Alebo hádam na domov uprel svoj biedny zrak
     <br/>
     a tichou domácnosťou dušu svoju hojí.
     <br/>
     Ale nie. Zná, čo robí, keď o to nestojí.
     <br/>
     Mesto mu chladný výjav, jeden podratý sak,
     <br/>
     ktorý síce vždy ešte chce lapať ryby,
     <br/>
     a nepozná, nepozná svoje vlastné chyby.
     <br/>
     Ale čo sa na drobné potrhá kúštičky,
     <br/>
     bohuprisám, nelapí ani len rybičky.
     <br/>
     Čože ho má tak veľmi už interesovať,
     <br/>
     prečo by mal za mestom on jedným banovať,
     <br/>
     ktoré mu nič nedalo, v ktorom nič nevidel.
     <br/>
     Ľahko nesie on domov na chrbte pomnenky
     <br/>
     z toho mesta; dal by ich za sklenku pálenky
     <br/>
     vďačne, aspoň by ľahšie vystúpiac ďalej šiel.
     <br/>
     Nerád vidí mladý pán naničhodné pletky,
     <br/>
     on pľuje na modely — bildungsetiketky.
     <br/>
     A so zberbou sa nikdy veru on nebavil,
     <br/>
     on by ako vlkolak okolie podávil.
     <br/>
     Čo on videl, čo slyšal, s tým sa nepochváli,
     <br/>
     on si veru ani s tým fajku nezapáli.
     <br/>
     Čože videl, počul? Ľudí chodiť po uliciach
     <br/>
     v červených, bielych, čiernych, sivých, žltých šatách,
     <br/>
     otrhaných, randavých, pekne oblečených,
     <br/>
     na štulách, na fiakroch, na márach vezených,
     <br/>
     na ktorých, keď raz pozrieš, vyčítaš mi z očí,
     <br/>
     že sa zem v hlave ich kolo chleba točí.
     <br/>
     Čoby okolo slnca — to vravel Koperník —
     <br/>
     ľudia len haraburdy samé vymýšľajú.
     <br/>
     A tá myseľ sprevádza ich až do večnosti.
     <br/>
     No — len pakujte, červy, nám z tejto časnosti!
     <br/>
     Keby mal mor, hlad, zimu, oheň a jedu moc,
     <br/>
     darmo by ste od Boha prosili o pomoc.
     <br/>
     Sfúknul by vás ak’ vietor naničhodné smeti.
     <br/>
     Nemôžem viac na prošte bezdušné hľadeti.
     <br/>
     Čo počul tam? Sloboda! Sloboda! Nech žije —
     <br/>
     Nech žije nám krajina! za tú srdce bije.
     <br/>
     Čo za sloboda, keď sa ožerie, opije
     <br/>
     a dakoho obkradne, lebo ho zabije?
     <br/>
     <br/>
     Nám vtáčacia sloboda, nám sloboda svieti —
     <br/>
     Ale čože, keď vtáčka hocajkto zastrelí?
     <br/>
     Ale preč — nechcem viacej zberbu opisovať,
     <br/>
     ťažko mne už ju trpieť, musím na tom prestať.
     <br/>
     <br/>
     Mladý pán na všetko klial alebo napľuval,
     <br/>
     čokoľvek podobného dakdy pred sebou mal.
     <br/>
     Jeho nič netešilo, ba tie mestské steny,
     <br/>
     nad nimi blesk mesiaca, hromobitné scény
     <br/>
     a vtom hodín na veži bitie — najmilší hlas —
     <br/>
     Jeho oko zbystrelo, vyjasnilo čelo,
     <br/>
     pozrel milo a krotko, pritom hrdo, smelo —
     <br/>
     už sa približuje pomaly súdny čas.
     <br/>
     <br/>
     Ale už sme odišli od pána mladého,
     <br/>
     ktorého sme na ceste už boli nechali,
     <br/>
     dokiaľ sme tieto pletky povyrozprávali.
     <br/>
     Už ho nenechávajme tak dlho samého.
     <br/>
     <br/>
     Mladý pán zakrútený v bunde na vozíku,
     <br/>
     pred ním Janči poháňa na vranom koníku
     <br/>
     sediac. Pekné to kone, len tak vyskakujú,
     <br/>
     okrúhle, jablčasté, pekné hrivy majú,
     <br/>
     ako jelene dáke tak kalopirujú.
     <br/>
     Vidno, že veru mnoho ovsa im dávajú.
     <br/>
     Mladý pán rád koníčky, rád sa vozí na nich,
     <br/>
     na štyroch derečistých, mocne cifrovaných.
     <br/>
     Neľutuje obroku, aj v cifrách neskúpi,
     <br/>
     mihne svojím bičíkom a tie hupy-cupy.
     <br/>
     Dobre z mesta von vyšli. Sneh padá. Víchrica.
     <br/>
     Na dve strelenia prejdú — nevidno viac šľaku.
     <br/>
     Cestu celkom zadula besná metelica,
     <br/>
     Janči, chudák, tu príde celkom do rozpaku:
     <br/>
     či má ešte ďalej ísť, alebo či zastať.
     <br/>
     Mladý pán káže ďalej vrané koníky hnať.
     <br/>
     — Ďalej, Janči, nemeškaj, vydvihni bičíkom,
     <br/>
     nech len tak zvoľna ide tým našim vraníkom.
     <br/>
     Už cesty viac nevidno. Snežná to rovnina.
     <br/>
     Kdeže sú už priekopy, kdeže je krevina…
     <br/>
     Len kde-tu hruška stojí v snehu z poloviny.
     <br/>
     Sneh veľký. Po ňom letia tak konské mršiny
     <br/>
     ako pierko vtáčacie vo veľkej víchrici,
     <br/>
     alebo lístok suchý v strašnej metelici,
     <br/>
     takže sotvy bys’ poznal na snehu dáky šľak —
     <br/>
     ako čo by ponadeň preletel dáky vták.
     <br/>
     Vŕšok je. Pri ňom voda. — Bože! Sme stratení.
     <br/>
     Už sme cestu stratili — viaznu koníčky nám,
     <br/>
     parí sa z nich ak’ z pece — vietor neskrotený
     <br/>
     duje, nedá pozerať — sneh metie. Beda nám!
     <br/>
     Pred nami nič nevidno, bo skapala cesta,
     <br/>
     nazadku už nevidno pr(ešporského) mesta.
     <br/>
     Nevidíme viac našich — našu krajinečku —
     <br/>
     našich dobrých priateľov, moju frajerečku.
     <br/>
     Tu zamrznem na poli, už mi v ruky zima,
     <br/>
     už sa mi všetko metie pred mýma očima.
     <br/>
     Vietor ma chce zrútiť, ja nemám viac sily —
     <br/>
     tu ma snehy na poli do hrobu vložili.
     <br/>
     <br/>
     Janči sa z koňa zvalí. — Milostivý pane, —
     <br/>
     povie. Viacej nemôže. Vozíček zastane.
     <br/>
     Mladý pán len teraz vie, čo sa prihodilo,
     <br/>
     bo dosiaľ v mysliach lietal, v snehách a vo vetrách.
     <br/>
     Jeho mysli rozišli sa ako snežný prach,
     <br/>
     tam po poliach, po horách mladého vodilo.
     <br/>
     Mladý pán rád v chmárach je, keď je živlov hračka,
     <br/>
     jeho duši je ľúba taká čarapačka,
     <br/>
     preto on sa začasto v hrmavici stratí
     <br/>
     a len keď zas ticho je, k sebe sa navráti.
     <br/>
     — Nuž, čože to je, Janči? Vari si opitý?
     <br/>
     Ale nie, veď málo pil. Nemôže tak býti.
     <br/>
     Aj tak málo píjava pálenky, chudáčik.
     <br/>
     Ľa! ľa! veď už ten mrzne, mrzne, neboráčik.
     <br/>
     Schytí ho snehom takmer celkom zakrytého,
     <br/>
     otrasie ho zo snehu — už je temer čierny.
     <br/>
     Vyzlečie sa zo svojho mentieka drahého
     <br/>
     a z bundy sobolovej, bo je sluha verný.
     <br/>
     Zakrúti, ubabuší, vloží do vozíka —
     <br/>
     a on štverne napraví, sadne na koníka.
     <br/>
     — Čihi! vrané koníčky. — Zašvihá bičíkom.
     <br/>
     To bolo do veľkého zľaknutia koníkom.
     <br/>
     Strhnú sa — tak po snehu, ak’ po ľade letia
     <br/>
     na šličurách. Okále veliké im svietia,
     <br/>
     ušami vpred strihajú, chvostami šibajú
     <br/>
     a rihocúc po poli širokom virgajú.
     <br/>
     Prošte, poznajú pána, že sa v jeho rukách.
     <br/>
     Jančimu nechceli ísť už ďalej v tých snehách.
     <br/>
     Dobrý kôň pána vôľu svojho dobre cíti.
     <br/>
     Keď ten len raz naň pozrie, do cvalu sa schytí
     <br/>
     a hybaj v šíre pole ponad riečky, kriaky.
     <br/>
     <br/>
     Tak letia, ak’ bys’ videl štyri čierne vtáky.
     <br/>
     V čiernom dlhom kepeni mladý oblečený
     <br/>
     ak’ dáky ľúty zver letí rozjarený,
     <br/>
     oči sa mu ligocú, čelo sa (mu) blýska.
     <br/>
     Vidno, že je to veru nie osoba nízka.
     <br/>
     Kepeň vo vetre za ním ako chmára dáka,
     <br/>
     vlasy, snehom zájdené ak’ bavlnka vtáka,
     <br/>
     za ním vlajú vo vetre v čistej snežnej múke,
     <br/>
     ak’ by držal všech živlov liace v svojej ruke.
     <br/>
     Vetry za ním len letia chmárami sivými,
     <br/>
     on už všetky pretiekol, on je pán nad nimi.
     <br/>
     Popredku on sa ženie, on je ich plukovník,
     <br/>
     on je vetrov direktor, on je černokňažník.
     <br/>
     Jeho bič takty vetrom všetkým ukazuje,
     <br/>
     za týmito taktami celý sbor tancuje
     <br/>
     vetrov, krútiac divokej sa po svojej vôli,
     <br/>
     vykrúcajúc vysoké topole po poli.
     <br/>
     To je radosť, to je svet, to je živel jeho,
     <br/>
     on nad toto neuzná v svete nič lepšieho.
     <br/>
     Nemyslite si, páni, že preto letí tak,
     <br/>
     aby ho nezachvátil ten fatálny fujak
     <br/>
     a nepohrbil zavčas do hrobu bieleho,
     <br/>
     a to ešte takého, takého mladého
     <br/>
     v mieste takom, kde vietor sa samotný gúľa
     <br/>
     a kde len sa vlčisko dakedy zatúla.
     <br/>
     To nie, na to nemyslí, on inakšie cíti,
     <br/>
     ak’ vy. Nemôže, kde vám, jemu dobre býti.
     <br/>
     On je človek samotný, robí si po vôli,
     <br/>
     raduje sa, keď môže tancovať po poli.
     <br/>
     Jemu pole široké je ako nevesta,
     <br/>
     nie aby on utekal z takéhoto miesta.
     <br/>
     A potom aby ešte od smrti utekal —?
     <br/>
     On ešte veru dosiaľ o tom dušou neznal,
     <br/>
     ani si nepomyslel, vie, že to bláznivosť.
     <br/>
     Potom je nie tak slabý, má on v sebe mocnosť.
     <br/>
     Na smrť on nepozerá nikdy v svojom živote,
     <br/>
     bo on je v ustavičnej v deň i noc robote.
     <br/>
     Jemu napnutosť mysli vytiahne smrť z hlavy,
     <br/>
     jeho, ako ho poznám, nemučí hrob tmavý.
     <br/>
     On pred smrťou až posiaľ nikdy neutekal,
     <br/>
     ani sa on pred smrťou, ak’ druhí, neľakal,
     <br/>
     lebo zná, že pred smrťou žiaden neutečie,
     <br/>
     zná, že smrť i z diery skrytého vyvlečie.
     <br/>
     A zná, ako to v našej hovoria krajine,
     <br/>
     že čo komu súdené, toho on neminie.
     <br/>
     Nuž, teda, mi prepáč, úprimná publika,
     <br/>
     že sa ti tu mieša táto rétorika
     <br/>
     moja, kde zastávam víťaza našeho,
     <br/>
     lebo ináče bys’ ho neznala celého.
     <br/>
     Kto je inakší, ten ver’ inakšie súdi —
     <br/>
     musíme znať, pre akých my píšeme ľudí.
     <br/>
     . . . . . . . . . . . . . . . . . . .
     <br/>
     Jaj mne — od biedy utekám,
     <br/>
     väčšia pred mnou stojí.
     <br/>
     Mám ranu veľkú. Sám Boh zná,
     <br/>
     či sa mi zahojí.
     <br/>
     <br/>
     Hlava sa mi veľmi búri,
     <br/>
     srdce mi krváca —
     <br/>
     Taká je každému veru
     <br/>
     na tom svete pláca.
     <br/>
     <br/>
     Šťastný ten, čo sa nezrodil,
     <br/>
     tomu žalosti niet,
     <br/>
     šťastný, bo aspoň nevidel,
     <br/>
     nehľadel na ten svet.
     <br/>
     <br/>
     Bo čo svet je? čo sú skutky?
     <br/>
     hriechu hriech, klamu klam,
     <br/>
     jedno mravisko — na všetko
     <br/>
     jeden židovský krám.
     <br/>
     <br/>
     Pustý kostol, v ktorom niet viac
     <br/>
     oltáru svätého,
     <br/>
     kde zbojník ľúty preháňa
     <br/>
     nožom nevinného.
     <br/>
     <br/>
     Kde organ, nosia sa vrabce
     <br/>
     a mačky na chôrach,
     <br/>
     na lavičky kury sedajú —
     <br/>
     mach rastie po múrach.
     <br/>
     <br/>
     Po svete takomto chodiť —
     <br/>
     beda, beda, beda —!
     <br/>
     <br/>
     Za horami, za vŕškami,
     <br/>
     kde slnce zapadá,
     <br/>
     tam oheň posvätný v chráme
     <br/>
     božom sa rozkladá.
     <br/>
     <br/>
     Tam vestálky svetlo pestia,
     <br/>
     nad nimi stojí kňaz.
     <br/>
     Všetkých dovedna spojuje
     <br/>
     svetla božia reťaz.
     <br/>
     <br/>
     Kňaz tichý to, bohabojný.
     <br/>
     Láska je tvár jeho —
     <br/>
     prezrieť cez ňu pokoj boží
     <br/>
     života večného.
     <br/>
     <br/>
     Kňaz tichý — pozri na neho —
     <br/>
     vidíš pokoj boží;
     <br/>
     pred kňazom každá neprávosť
     <br/>
     svoje rúcho zloží.
     <br/>
     <br/>
     A prichádza k ohňu tomu
     <br/>
     na žertvu, na obeť,
     <br/>
     dušiam dobrým slnce horí
     <br/>
     a čistej lásky svet.
     <br/>
     <br/>
     Mladý pán, hoc’ jemu je nič
     <br/>
     na svete milého,
     <br/>
     hoc’ jeho už rovnodušnosť
     <br/>
     zajala celého
     <br/>
     <br/>
     a žije tak medzi ľuďmi,
     <br/>
     ak’ by viacej nežil,
     <br/>
     predsa vždy za podobnými
     <br/>
     on výjavy túžil,
     <br/>
     <br/>
     bo v tých fakliach on nevidel
     <br/>
     chátru — pospolitosť,
     <br/>
     v tých fakliach je život večný,
     <br/>
     nebeská nadšenosť.
     <br/>
     <br/>
     To sviece sú, to sú fakle
     <br/>
     od svetla večného.
     <br/>
     Hrom udrel ohňom večným
     <br/>
     do stĺpa jedného.
     <br/>
     <br/>
     Oheň ten vždy viacej horí,
     <br/>
     v horách sa rozháňa,
     <br/>
     vietor tichý ho rozdúva,
     <br/>
     duch sveta poháňa.
     <br/>
     <br/>
     Poháňa ho, poháňa ho,
     <br/>
     kde orly lietajú,
     <br/>
     poháňa ho, poháňa ho
     <br/>
     k veľkému Dunaju.
     <br/>
     <br/>
     Za Dunajom chalupečka,
     <br/>
     chalupečka biedna,
     <br/>
     na nej sedí lastovička,
     <br/>
     lastovička jedna.
     <br/>
     <br/>
     Sedí, sedí osamelá,
     <br/>
     druhé preč leteli.
     <br/>
     Tie spievajú, ona plače
     <br/>
     noc celú, deň celý.
     <br/>
     <br/>
     Čo mňa je do lastovičky,
     <br/>
     prečže, preč neletí,
     <br/>
     moje srdce opútané,
     <br/>
     mne slnce nesvieti.
     <br/>
     <br/>
     Slnce zašlo na východe,
     <br/>
     len zrazu skapalo.
     <br/>
     Ani dobre len nevyšlo
     <br/>
     a už dokonalo.
     <br/>
     <br/>
     Mladé srdce — ah, škoda ho —
     <br/>
     načo je stvorené,
     <br/>
     keď prv, ak’ by cítiť mohlo,
     <br/>
     je mrazom zmarené.
     <br/>
     <br/>
     Nešťastný mráz — planí ľudia,
     <br/>
     to sú veľké mrazy.
     <br/>
     Maj, čo chceš, a kamsi-tamsi
     <br/>
     druhý ti pokazí.
     <br/>
     <br/>
     Zasej, zasej zahradenku,
     <br/>
     pohrabú ti kury.
     <br/>
     Miluj, miluj dievčinenku,
     <br/>
     vezme ti ju druhý.
     <br/>
     <br/>
     Pustina snehová, vetry zadúvajú,
     <br/>
     Pane Bože večný, kdeže to cengajú!
     <br/>
     Pomaly vyzváňa, zarmucuje sluch môj,
     <br/>
     čo to má nastúpiť, ty milý Bože môj!
     <br/>
     Jaj, Janko! zabol som — idem ho opáčiť,
     <br/>
     Janíčko, ak’ sa máš? musíš mi prepáčiť!
     <br/>
     Mne na koni teplo v chatrnom kepeni -
     <br/>
     ale ty vyzeráš dáky premenený.
     <br/>
     Janíčko, var’ si zaspal? Vstaň kone poháňať!
     <br/>
     Už samému mi smutno, budeme rozprávať.
     <br/>
     Večer je, večer smutno obyčajne býva,
     <br/>
     keď sa pri tme žiaden hlas ľudský neozýva.
     <br/>
     Aj kone už zmrzeli tuhého vozníka.
     <br/>
     Vstávaj, Janko, horeká! Sadaj na koníka!
     <br/>
     Janko! veď je ak’ kosť celý zamrznutý,
     <br/>
     tak dobre oblečený, tak dobre obutý.
     <br/>
     Škoda! rád som ho videl, bol mi veľmi milý.
     <br/>
     Nie to preto, že mi slúžil z celej svojej sily,
     <br/>
     ale dačo vnútornô vídaval som ja v ňom.
     <br/>
     Bol to tichý, sedliacky, dobrej dušičky dom,
     <br/>
     v ktorom dobre posedieť pri komínku padá,
     <br/>
     keď stará pani matka rozprávku vykladá.
     <br/>
     Celkom ako hus biely — milá mi tvár jeho.
     <br/>
     Šuhaj prehŕňa vlasy paholka zmrzlého.
     <br/>
     Ako, hľa, na mňa hľadí… V tom zraku sladký raj
     <br/>
     akoby mi povedal: Dobre sa, môj pán, maj.
     <br/>
     Slúžil som ti počestne, verne od maličky,
     <br/>
     opatroval som verne tie tvoje koníčky.
     <br/>
     Povedz mojim rodičom, že som v cudzom kraji
     <br/>
     Bohu dušu poručil, pri tichom Dunaji.
     <br/>
     Nie v izbe, nie v komore, ani nie v posteli,
     <br/>
     ale že v snehách, vetrách na širokom poli. —
     <br/>
     — Odokryje ho z bundy, z kožucha drahého,
     <br/>
     vidí ho zdurený pred sebou celého.
     <br/>
     Jedna ruka pri srdci — môž chcel si ju zohriať,
     <br/>
     a v nej seno! nie — stužka! čo to má znamenať!
     <br/>
     Stužka zelená — a to pri srdci v ručičke.
     <br/>
     Či si chcel rozzelenať svoje vnútornosti
     <br/>
     a potechu položiť na svojej dušičke,
     <br/>
     keď bledosť ho zrážala bez všetkej ľútosti?
     <br/>
     Či tá stužtička bola dáka hadia sila
     <br/>
     a dobrého mládenca náhle zadusila!
     <br/>
     Ale žije tá stužtička taká ľúba oku,
     <br/>
     ak’ tá rybka zelená v peniacom potoku.
     <br/>
     Ako vietor ju troška trošička pohýna,
     <br/>
     dáko sa moje srdce nad ňou triasť začína.
     <br/>
     Milé je to trasenie od sladkého žiaľu,
     <br/>
     ako keď slávik vyjde na vysokú skalu
     <br/>
     podvečer, keď dennička vychádza blyštiaca,
     <br/>
     a ten spieva žalostne, hľadiac do mesiaca.
     <br/>
     Ten biely — tá zelená, oba sú kvet jeden,
     <br/>
     ten tichý — tá nevinná, večne sa spojili:
     <br/>
     dušu peknú v náruč vzal tichý, radostný sen.
     <br/>
     Do raja chce — kvet hosťa zadržať sa silí.
     <br/>
     Ale kvetu nemožno, ovädnul docela —
     <br/>
     a dušičku pokojnú schytili anjelia.
     <br/>
     . . . . . . . . . . . . . . . . . . .
     <br/>
     Mladý pán smutne hľadí, ale čo má robiť?
     <br/>
     Či si s tým dač’ pomôže! Už musí len tak byť.
     <br/>
     Janík zmrznul. Čo povie on, keď príde mati?
     <br/>
     Keď starostlive oňho bude sa pýtati?
     <br/>
     Čo on povie otcovi? Čo sestričkám, bratom,
     <br/>
     čo ho všade v sladunkej spomienke nosili,
     <br/>
     či pod pecou večierkom v zime pri kozubu,
     <br/>
     či v sviatok na priedomí spolu besedili?
     <br/>
     Čo povie on deťom, ktoré keď počujú,
     <br/>
     že došiel, ak’ komáre vozík obletujú.
     <br/>
     On im z cesty donáša pánov koláčiky,
     <br/>
     keď je doma, nosieva im z hory vtáčiky
     <br/>
     a robí im zábavky, keď už jar nastáva,
     <br/>
     v jeseni im z opaska slivky, hrušky dáva,
     <br/>
     v lete strukov natrhá, trúsi priehrstôčky,
     <br/>
     a v zime im vykrojí z javora sánočky.
     <br/>
     Čo on povie úbohej sedliackej rodine?
     <br/>
     Čo susedom, mládencom, čo celej dedine,
     <br/>
     ktorá rada videla Janka pokojného,
     <br/>
     bo on často chodieval do chrámu božieho,
     <br/>
     s ľuďmi sa nebíjaval, každému pokoj dal,
     <br/>
     keď mu dakto do duše klial, on sa prežehnal…
     <br/>
     Ale pokoj nebohým! — Tam už Váh preteká
     <br/>
     a Tatra, moja túžba, dvíha sa horeká!
     <br/>
     . . .
     <br/>
     <span class="emphasis">
      <em>
       (Skrátený a opravený text podľa Přerovského sborníka)
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506964" name="ftn.id2506964">
        1
       </a>
       ]
      </sup>
      R, Ps, prvý raz neúplne v Ňb (1938). Pod týmto názvom spojujeme tri texty: 1. text
               romantickej poviedky Janko, 2. text neoznačeného zlomku s baladou Pán v tŕní a 3.
               text zlomku, označený v pôvodnom rukopise nadpisom Žobrák. Tieto tri texty v druhom
               spracovaní nachádzame v Ps v osobitnom zošite. Prvý text Janko je v origináli na 11
               listoch formátu 19,5 x 24,5 s nadpisom (ceruzou) Janko, s podtitulom Jankova cesta v
               zátvorkách. V pravom rohu prvého listu je poznámka ceruzou „víber na cestu“. Rukopis
               je prvopisom, konceptom, prečiaraným na viacerých miestach. V pravopise užíva ešte
               „w“ namiesto „
      <span class="emphasis">
       <em>
        v
       </em>
      </span>
      “ z čoho sa dá usudzovať, že rukopis vznikol pred
               vyjdením almanachu Nitra, teda na konci roku 1843, alebo začiatkom roku 1844. Tento
               text odtlačil dr. St. Mečiar v Ňb pod názvom, ním samým vymysleným (Blúdeňja) a v
               pôvodnom pravopise. — Druhý text tvoria tri listy formátu 20,3 x 24,3. Začína sa
               veršom „Bau sa ma, bau, mau sa za čo, pohledu mojeho…“ a končí sa veršami: „A tam, ah
               tam, uwidíš moje ťemnje časi Ktorích kamaráťi (drusowia) boli (potom) len úžasi.“
               Tento text vyšiel prvý raz v mojej knihe o J. Kr., str. 149. — Tretí text Žobrák na
               jednom preloženom liste, na štyroch štvrtkách je konceptom, súvisiacim s textom
               Výlomkov z Jánošíka v Ps. Obsahuje totiž jeho začiatok v koncepte. — Pretože v Ps sú
               tieto zlomky pod jedným nadpisom (Výlomky z Jánošíka), uvádzam ich tiež spolu ako
               celok, tematicky súvisiaci, pričom zachovávam ich osobitné nadpisy. Prepisovateľ v Ps
               mal pred sebou inú predlohu, ako sú spomenuté tri texty konceptu. Pretože text v Ps
               je text autorom dodaný a redigovaný, treba ho pokladať za vhodnejší pre definitívnu
               úpravu ako text v konceptoch. Výlomky z Jánošíka sa budú skladať: 1. z textu Janka
               podľa R a záver (94 veršov) podľa Ps; 2. z textu Žobrák, ktorý však je prepracovaný v
               Ps a dokončený; 3. z textu, ktorý obsahuje balada Pán v tŕní, ako starší koncept
               textu Žobrák. Druhý text prepisujeme úplne podľa R. Súvislosť všetkých troch textov
               som podrobnejšie vyložil v knihe
      <span class="emphasis">
       <em>
        Básnik Janko Kráľ a jeho Dráma
               sveta.
       </em>
      </span>
      (T. Sv. M. 1948) a v závere knihy
      <span class="emphasis">
       <em>
        Janko Kráľ, výlomky z
                  Jánošíka
       </em>
      </span>
      (Bratislava, 1949). Tu uvádzam len toľko: Prvý text, báseň
               Janko, je lyricko-epická autoštylizácia básnika, ktorý uteká z mesta do hôr nájsť
               spasenie pre svoju zmučenú dušu. V snehu a víchrici mu zamrzne kočiš Janko. V jeho
               mŕtvej a nevinnej tvári vyčíta svoju doterajšiu poblúdenosť a nesvedomitosť, pojme ho
               súcit s ľudom a rozhodnutie hľadať niekde pod Tatrami zmysel svojej cesty.
      <span class="emphasis">
       <em>
        Druhý text
       </em>
      </span>
      v Ps sa začína tesne za predchádzajúcim záverom
               slovami: „Vitaj, drahý synak, jará šuhajina“. V ňom rozpráva žobrák o svojich
               zbojníckych rokoch, o svojej pomste proti pánom, ktorí mu zničili otca, mať i sestru,
               o svojom uväznení a súdení, o svojom úteku do hôr, o boji proti pánom v sedliackom
               povstaní na východnom Slovensku roku 1831, aby ešte pred smrťou odovzdal dedičstvo
               Jánošíkovo: dokončiť boj za oslobodenie ľudu z poddanstva a pomstiť krivdy, na ňom
               spáchané. Prvý text je teda hľadanie ideálu, cieľa životného, druhý text je jeho
               nájdením.
      <span class="emphasis">
       <em>
        Tretí text
       </em>
      </span>
      je len starším náčrtkom druhého a obsahuje
               úryvok zo života zbojníka, jeho poburovanie ľudu piesňami, jeho uväznenie, jeho reč a
               baladu Pán v tŕní, ktorú predniesol na svoju obhajobu, a jeho útek.
     </p>
     <p>
      V Ps je poriadok týchto textov náhodilý a nezodpovedá správnej súvislosti. St.
               Mečiar v Ňb ho čiastočne napravil, ale jednako začal tieto „Vílomki z Janošjaka“, ako
               ich on píše, in medias res týmto veršom: „Matka z umu vinďená beží do stolice…“, hoci
               je zrejmé, že to nemôže byť začiatok. Je to len pokračovanie toho, čo rozpráva
               žobrák. Začiatok je v Ps až na 13. strane zošitu vo verši: „Vitaj, drahí sinak, jará
               šuhajina…“ Tento začiatok (celkom 62 veršov) Mečiar vynechal a tak neprispel k
               objasneniu súvislosti týchto úryvkov. Vynechal z nich i úryvok (94 veršov),
               začínajúci sa veršom: „Kepeň vo vetre za ňím ako chmára dáka…“, ktorý patrí k básni
               „Janko“ a je prepracovaním jeho textu z rukopisu pôvodného, z roku 1844.
     </p>
     <p>
      Keďže týchto 94 veršov prepisujeme podľa Ps, podávame tu ich znenie v prvom náčrtu
               podľa R, ktorý je hodne obšírnejší. Podávame ho v dnešnom pravopise ako variant i
               preto, že v Ňb bol už podaný v štúrovskom pravopise:
     </p>
     <p>
     </p>
     <p>
     </p>
     <div class="literallayout">
      <p>
       <br/>
       Pustina široká — vetry zadúvajú.
       <br/>
       Pane Bože večný, kdeže to cengajú?
       <br/>
       Ak’ pomaly hučí, pomaly ozýva,
       <br/>
       dušu dakým šlárom počerným zakrýva.
       <br/>
       Hneďky lepšie hučí — potom sa zas stratí,
       <br/>
       zase kamsi-tamsi horšie sa navráti,
       <br/>
       obráža srdiečko, aj obráža sluch môj —
       <br/>
       Čo to má nastúpiť na svete, Bože môj?
       <br/>
       Čo sa má prihodiť? — Čo sa má stať so mnou?
       <br/>
       Jaj, Janči — na voze. Idem ho opáčiť.
       <br/>
       Chudáčik, zabudol som… musí mi prepáčiť.
       <br/>
       Často tak býva so mnou… Ako sa, Janči, máš?
       <br/>
       Či ti je už teplejšie? — Či sa už rozhrievaš?
       <br/>
       Mne je na koni teplo bez kucky, kabáta,
       <br/>
       mňa dáko nič nekasá táto zima ľúta.
       <br/>
       Ten sa nič nepohýna — od snehu ako hus
       <br/>
       biely je a pritom má zakrytú aj tvár kus.
       <br/>
       Janíčko, var’ si zaspal? — Staň kone poháňať.
       <br/>
       Už samému mi smutno, budeme rozprávať.
       <br/>
       Večer je, večer smutno obyčajne býva,
       <br/>
       keď sa žiaden hlas ľudský vôkol neozýva.
       <br/>
       Aj kone už zmŕzali kočiša pánika —
       <br/>
       vstávaj, Janči, horeká, sadni na koníka.
       <br/>
       Ten nič… Čo so mnou robí? Var’ so mnou žartuje?
       <br/>
       Nedbám, nech si len trošku so mnou požartuje.
       <br/>
       Veď sa, chudák, narobí čo deň do sýtosti,
       <br/>
       prečo by mu nepoprial malučkej radosti.
       <br/>
       Alebo preds’ opáčim. — Ľaľa, vari zamdlil!
       <br/>
       Ale taký studený, ako keby umrel.
       <br/>
       Janči! — Veď je ako kosť celkom zamrznutý —
       <br/>
       tak dobre oblečený, tak dobre obutý.
       <br/>
       Škoda, rád som ho videl, bol mi veľmi milý —
       <br/>
       nie preto, že mi slúžil z celej svojej sily,
       <br/>
       ale dačo vnútornô vídaval som ja v ňom.
       <br/>
       Bol to tichý, sedliacky, dobrej vdovičky dom,
       <br/>
       v ktorom dobre posedieť pri komínku padá,
       <br/>
       keď stará pani matka rozprávku vykladá.
       <br/>
       Janči! — Ale ho pozriem. — Milá mi tvár jeho. —
       <br/>
       Mladý prehŕňa vlasy bedára Jančiho,
       <br/>
       ktorý už ako harink zmrzlý je, chudáčik.
       <br/>
       Ako ešte vyzerá pekne, neboráčik…
       <br/>
       Ako, hľa, na mňa hľadí — v tom zraku sladký raj —
       <br/>
       akoby v ňom vravel mi: — Dobre sa, môj pán, maj.
       <br/>
       Slúžil som ti počestne, verne od maličky,
       <br/>
       opatroval som verne tie tvoje koníčky.
       <br/>
       Povedz mojim rodičom, povedz, že som v cudzom kraji
       <br/>
       moju dušu vypustil pri tichom Dunaji.
       <br/>
       Nie v izbe, nie v kostole, ani nie v posteli,
       <br/>
       ale že v snehách, vetrách na širokom poli.
       <br/>
       — Ale tak ver’ pozerá, ako keď za živa.
       <br/>
       Pozriem, či sa mu ruka leb’ noha nekýva,
       <br/>
       lebo ktorý zrak ešte má dáko značenia,
       <br/>
       ešte nevidno na ňom žiadneho zničenia,
       <br/>
       lebo videl som živých v pohľadu a zraku,
       <br/>
       ktorí sa podobali smrti večnej, mraku:
       <br/>
       Nohy sa im kývali, ruky sa hojdali
       <br/>
       a oči ako sviece v noci zahášali.
       <br/>
       Odokryje ho z bundy, z mentieka pekného,
       <br/>
       uvidí ho, zdurený, pred sebou celého.
       <br/>
       Jedna ruka pri srdci, môž’ chcel si ju zohriať.
       <br/>
       V nej dačo je zelené. — Čo to? — Či to seno?
       <br/>
       Ale seno nie také, huncút moje meno,
       <br/>
       to sa blyští, vyzerá krásnejšie nastokrát.
       <br/>
       Stužtička to! — Bože môj, čo to má znamenať?
       <br/>
       Ako si to mám teraz najlepšie vykladať?
       <br/>
       Stužka zelená — a to pri srdci v ručičke.
       <br/>
       Či si chcel rozzelenať svoje vnútornosti,
       <br/>
       keď bledosť narážala bez všetkej ľútosti,
       <br/>
       a potechu položiť na svojej dušičke.
       <br/>
       Či tá stužtička bola dáka hadia sila
       <br/>
       a dobrého mládenca náhle zadusila.
       <br/>
       Ak na tú stužku bolo to spomínanie,
       <br/>
       v ktorom viac nestávalo nikdy zmilovanie;
       <br/>
       a jašter, ktorý čaká na svoj určený čas
       <br/>
       a už priletí zase ako pekelný ďas —
       <br/>
       vezmúc sa, rozježiac sa z celej svojej sily,
       <br/>
       na belavé hrdielce stužku zakosíli
       <br/>
       a stisne, nedajbože — to tiež robí Sultán —
       <br/>
       veď má všeliake kumšty had, jašter a Satan.
       <br/>
       Ale nie tak stužtička, taká ľúba oku
       <br/>
       ak’ tá rybka zelená v peniacom potoku
       <br/>
       pľuská — vietor ju trošku troštičku pohýna —
       <br/>
       dáko srdce sa moje nad ňou triasť začína.
       <br/>
       Milé je to trasenie od sladkého žiaľu,
       <br/>
       ako keď slávik vyjde na vysokú skalu
       <br/>
       podvečer, keď vychádza dennička blyštiaca,
       <br/>
       a ten spieva žalostne, hľadiac do mesiaca.
       <br/>
       Potom ten zrak spanilý, tichý, dobrý, milý,
       <br/>
       akoby v ňom dušičky a anjeli žili…
       <br/>
       A tá malá stužtička tiež taká spanilá,
       <br/>
       odrážajúc sa trošku v svetle, farbou milá,
       <br/>
       akoby sa tí dvaja vedno rozumeli.
       <br/>
       Neverím, že by si tí vedno nevraveli.
       <br/>
       Ten biely, tá zelená, iba sú kvet jeden,
       <br/>
       v ktorom kvietku tichučkom prebýva sladký sen.
       <br/>
       Kvet jeden — pekné telo a sen ten — dušička,
       <br/>
       jej podoba je božská, jasná čistuštičká,
       <br/>
       nevidno na nej škvrny, svieti ak’ dennica.
       <br/>
       Nie je pre ňu zem viacej, tiaha ju horeká
       <br/>
       moc magnesa božieho, niť jasne svietiaca,
       <br/>
       ktorá z lona božieho ak’ dcérka vyteká.
       <br/>
       Nechce s kvietkom sa lúčiť, chudinka, naveky,
       <br/>
       ľúto je jej zanechať taký domček milý,
       <br/>
       v ňom lampa ona blýska papršleky.
       <br/>
       Tie letia — ona zdržať sa ich ešte silí,
       <br/>
       ak’ keď sviečka dohára vo veľkej svetlici,
       <br/>
       keď je ticho — tichučko ako v tej pivnici.
       <br/>
       Tie papršleky voľne po stenách lietajú,
       <br/>
       chcú sa už od čierneho knôta oslobodiť.
       <br/>
       Ten sa silí — od neho sa silou trhajú.
       <br/>
       V svetlici je tak tajne — začne i pusto byť,
       <br/>
       až zrazu plameň zmizne tam hore — preč letí,
       <br/>
       knôt sa kúštik červená a tak smutne svieti,
       <br/>
       až nemôže sa zdržať od veľkej žalosti —
       <br/>
       ziskrí, zdymí a skape vo veľkej rýchlosti.
       <br/>
       <br/>
       Mladý pán smutno hľadí, ale čo má robiť —
       <br/>
       či si s tým dačo spomôže — už musí len tak byť:
       <br/>
       Janko zmrzol. — Čo povie on, keď príde mati,
       <br/>
       keď ona o Janíčka bude sa pýtati.
       <br/>
       Čo on povie sestričkám a bračekom jeho — otcovi,
       <br/>
       ktorí už dávno myslia o brata svojeho.
       <br/>
       A len si dačo jedia, lebo dačo pijú —:
       <br/>
       Keby tu náš Janko bol! — Bože, kde je teraz?
       <br/>
       On sa trápi, sužuje, trpí sneh, zimu, mráz —
       <br/>
       kúrňavy, dážď, hlad, pot a všetko zlé ho bijú.
       <br/>
       A my tuto pijeme, máločo robíme,
       <br/>
       sečky si narežeme, za pecou sedíme.
       <br/>
       Čože povie on deťom, ktoré, keď počujú,
       <br/>
       že mladý z cesty prišiel, okolo vozíka
       <br/>
       zbehnú sa. — Prosím, nech nás vypočujú,
       <br/>
       kdeže majú toho ich, mladý pán, Janíka?
       <br/>
       On nám svety donáša — hrušky, koláčiky.
       <br/>
       Keď je doma, nosieva nám z hory stehlíky
       <br/>
       a robí nám pílusy, keď už jar nastáva.
       <br/>
       V jeseni z opaska nám slivky, hrušky dáva,
       <br/>
       alebo v lete nám dá plnú kapsu strukov.
       <br/>
       Zaspieva nám, keď ide tou zelenou lúkou,
       <br/>
       lebo nám zagajduje v horičke, vo tieni…
       <br/>
       Kdeže majú Janíka, náš pán urodzený?
       <br/>
       My ho radi vidíme, bo nám on je milý,
       <br/>
       my sme mu neraz ohňa do fajky nosili,
       <br/>
       ba aj v hore zelenej, keď pásol koníky
       <br/>
       a spal, my sme nad nimi držali bičíky. —
       <br/>
       Čo on povie susedám, starým všem v dedine,
       <br/>
       čo on povie úbohej sedliackej rodine,
       <br/>
       ktorá rada videla Janka pokojného,
       <br/>
       bo on často chodieval do chrámu božieho.
       <br/>
       S ľuďmi sa nebíjaval, každému pokoj dal,
       <br/>
       keď mu dakto do duše klial, on sa prežehnal…
       <br/>
       <br/>
       Ale všetko nič — už noc — tamto sa Váh leje.
       <br/>
       Vitaj, voda studená, vitaj, čistuštičká,
       <br/>
       bystrá, rezká ty mojej krajinky studnička,
       <br/>
       nad ktorou slnce svieti a nebo sa smeje.
       <br/>
       V šírom poli hruška stojí, hruška, hruštička,
       <br/>
       pod ňou vykvitá, prekvitá malá ružička.
       <br/>
       Ruža, ruža — pekný kvet,
       <br/>
       pod ňou šuhaj ako sveť —
       <br/>
       v cudzom kraji, v cudzom kraji…
       <br/>
       <br/>
       (Ale pokoj nebohým — tam už Váh preteká
       <br/>
       a Tatra, moja túžba — — — —)
       <br/>
       <br/>
       Noc minula, deň je krásny,
       <br/>
       nebo čisté, svet je jasný,
       <br/>
       (chmára) za chmárou zomiera —
       <br/>
       Janík veselo pozerá.
       <br/>
      </p>
     </div>
     <p>
     </p>
     <p>
     </p>
     <p>
      Z tohto náčrtku vidno, že básnik skúšal rozličné závery a nebol si istý, či báseň
               zakončiť, a či pokračovať. Ale rozhodol sa pre pokračovanie, ako dokazuje záver podľa
               Ps a dokazuje to aj druhý náčrtok, v ktorom „mladý pán“ pokračuje vo svojich dumách a
               prechádza priamo na monológ Žobráka.
     </p>
     <p>
      Druhý text, čiže nárčtok monológu Žobráka, podávame z rukopisu pravopisom
               pôvodným, keďže dosial nebol publikovaný:
     </p>
     <p>
     </p>
     <p>
     </p>
     <div class="literallayout">
      <p>
       <br/>
       Noc prešla, diwná noc, oprawdiví moj den,
       <br/>
       Bo pred tím den bíwau len jeden tupí sen,
       <br/>
       Ktorí sa deň po deň spjacemu zjawuje
       <br/>
       A neožiwuje, ale usmrcuje.
       <br/>
       Den nastau po noci a slnce wichazalo,
       <br/>
       Tak ako wscházalo, srdce winášalo,
       <br/>
       Abi popatrilo, keď už zrak dostalo,
       <br/>
       Abi sa už slasťou ducha nadájalo.
       <br/>
       Wišlo, popatrilo, horce zaplakalo:
       <br/>
       Ah, či som wedelo, čo sa bolo stalo.
       <br/>
       Poznalo som čudo u mojej k(raj)ini,
       <br/>
       Ktorí sa preríwá do samej hlubini.
       <br/>
       Pred ním kwetni mraznú, rjeki wisichajú,
       <br/>
       Slnce, mesjac hasnú, hwjezdi prestáwajú,
       <br/>
       Mesjacu a slnci bleski odberajú,
       <br/>
       Bo škorpion a had jim prenikat nedajú.
       <br/>
       Ta rana weliká celkom ma zbúrila,
       <br/>
       Hnala ma do predu, jedom ma žiwila,
       <br/>
       Učila ma hňewat a bíwať pobožním,
       <br/>
       Šíp do mňa strčil a bi bíwau bezbožním,
       <br/>
       Dala meč a berlu, dala mi bech nowí.
       <br/>
       Dala streli, bleski ako Paromowi…
       <br/>
      </p>
     </div>
     <p>
     </p>
     <p>
     </p>
     <p>
      (Na druhej strane nasleduje:)
     </p>
     <p>
     </p>
     <p>
     </p>
     <div class="literallayout">
      <p>
       <br/>
       Žobrák
       <br/>
       <br/>
       Vitaj, drahí sinak! z Tatranskjeho klina
       <br/>
       chwalu hospodina
       <br/>
       Dobre si na čas prišjeu
       <br/>
       Dobre tu prichádzaš do Hor
       <br/>
       Dobre tu prichádzaš, zlatí, drahí kveťe
       <br/>
       Vidíš ma akí som celkom skaličení
       <br/>
       A nepuojďe vše tak duša o palici
       <br/>
       Nebuďem sa tackať vše tak s boka na bok
       <br/>
       Už muoj rok sa končí, nečaká pohončí —
       <br/>
       Pokladi Tatranskje sa široko známe
       <br/>
       Pokladi Tatrjanske široko sa známe
       <br/>
       Lakomec nad nimi roki rozum láme —
       <br/>
       Ale ňemá klúče nespomuože graca —
       <br/>
       Len nešťesťja kope a omrzlosť
       <br/>
      </p>
     </div>
     <p>
     </p>
     <p>
     </p>
     <p>
      (Na protipoloženej strane:)
     </p>
     <p>
     </p>
     <p>
     </p>
     <div class="literallayout">
      <p>
       <br/>
       Sadnú som sa prežehnau
       <br/>
       Sadnú si prežehnau
       <br/>
       Prežehnaus sadnú si pod buček zelení
       <br/>
       Viďí Spasiťela v trpkom umučení.
       <br/>
       Viďí Spasiťela nebeskje pavlače
       <br/>
       Tu sa chírne klúče — moja tvár hrobova
       <br/>
       Moja skalič
       <br/>
       Janošjak mi ich shoďiu dolu so šibeňi
       <br/>
       Abi ich opatruvau
       <br/>
       Keď pozreu na Tatri na hájik zelení
       <br/>
       Zbojňík čo je pri ňom
       <br/>
       Spasiťel v prostrjedku na pravici kísi
       <br/>
      </p>
     </div>
     <p>
     </p>
     <p>
     </p>
     <p>
      (Na poslednej strane, oddelenej dvoma prázdnymi:)
     </p>
     <p>
     </p>
     <p>
     </p>
     <div class="literallayout">
      <p>
       <br/>
       …Ktorje som ja neznau od welkjeho žjalu
       <br/>
       Do akjeho som pricházau zápalu
       <br/>
       Ah zaspiewau chlapče tu jednu jedinu
       <br/>
       S ktorou som precházau tú našu dedinu
       <br/>
       Takto som spjewau po tom kraji celom
       <br/>
       Welmi smutnú peseň w národe weselom.
       <br/>
       Chodiu som s dedini na druhu dedinu
       <br/>
       Wšade som zaspjewau ďe čo sa pridalo
       <br/>
       Keď som spjewau každuo horce zaplakalo
       <br/>
       I ten čo porúčau dušu hospodinu.
       <br/>
       I tá čo w druhom misel wichodila
       <br/>
       Na moju pesničku ešte raz ožila
       <br/>
       A počula ešte Ariu jedinu
       <br/>
       Po ktorej widala dušu hospodinu
       <br/>
       Ah leťže tam duša tam teba wítajú
       <br/>
       Weď sme mi chudobní tam náš nepúšťajú
       <br/>
       Weď sme chudobní ničoho nemáme
       <br/>
       Ničoho ničoho na tom šírom swete
       <br/>
       Ničoho nemáme predsa sa neznáme
       <br/>
       Newjeme na swete čo (sa) s nami pletje —
       <br/>
      </p>
     </div>
     <p>
     </p>
     <p>
     </p>
     <p>
      Tento posledný úryvok môže byť pokračovaním prvého, lebo je zložený tým istým
               veršom a má tiež písmeno
      <span class="emphasis">
       <em>
        „w“
       </em>
      </span>
      , kým druhý úryvok už píše
      <span class="emphasis">
       <em>
        „v“
       </em>
      </span>
      . Prvý a druhý je zrejme monológom žobráka-zbojníka,
               nástupcu Jánošíkovho v najstaršom koncepte, Žobrák je už druhým konceptom tejto témy,
               text v Ps je tretím a posledným spracovaním. Táto téma u Janka Kráľa nebola tvorená
               improvizačne, naopak, niekoľko ráz ju znovu začínal. Nakoniec dostala pevné črty
               jednak v postave „mládenca“, „mladého pána“ (autoštylizácia) a jeho romantických
               dumách, a jednak v postave „žobráka“, ktorý roznietil svojimi piesňami sedliacke
               povstanie na východnom Slovensku a splnil odkaz Jánošíkov — oslobodenie ľudu a
               pomstenie krívd, na ňom páchaných. Dej týchto zlomkov zostáva len nejasne načrtaný,
               lebo ho básnik podal v retrospektíve „žobráka“ po dvanástich rokoch. Rámec deja
               týchto zlomkov tvoria vlastne dva monológy, Janka a Žobráka, čiže básnika a
               povstalca, buriča.
     </p>
     <p>
      Medzi mojím a Mečiarovým čítaním rukopisu sú viaceré rozdiely; hoci jeho čítanie
               bolo veľmi pozorné, jednako sú v ňom chyby. Uvádzam ako príklad len tieto:
      <span class="emphasis">
       <em>
        Lebo sa mi zbudí
       </em>
      </span>
      (Ňb 132) miesto
      <span class="emphasis">
       <em>
        zbridí; ten,
               ten
       </em>
      </span>
      (Ňb 132) miesto
      <span class="emphasis">
       <em>
        tin-tin; wzletí
       </em>
      </span>
      (Ňb 132) miesto
      <span class="emphasis">
       <em>
        vyletí; ňeschití
       </em>
      </span>
      (Ňb 133) miesto
      <span class="emphasis">
       <em>
        nezrúti;
               prosťe
       </em>
      </span>
      (Ňb 135, 138) miesto
      <span class="emphasis">
       <em>
        prošte; ubatuší
       </em>
      </span>
      (Ňb 138)
               miesto
      <span class="emphasis">
       <em>
        ubabuší; husi sedajú
       </em>
      </span>
      (Ňb 140) miesto
      <span class="emphasis">
       <em>
        kury
                  sedajú; Pred každim každá Ňepráwosť
        <span class="emphasis">
         <em>
          (Ňb 141) miesto
         </em>
        </span>
        Pred
                  kňazom každá neprávosť; A ňje tak
       </em>
      </span>
      (Ňb 141) miesto
      <span class="emphasis">
       <em>
        A žije
               tak
       </em>
      </span>
      (ako žiada i počet slabík);
      <span class="emphasis">
       <em>
        Večer si rozprávame fajčiac o
                  barine
       </em>
      </span>
      (Ňb 56) miesto
      <span class="emphasis">
       <em>
        Večer si rozprávame, fajčiac, o
               Varíne
       </em>
      </span>
      (to isté v Ňb na str. 61); vynechal slovo „na vilach“, ktoré
               neprečítal (Ňb 57);
      <span class="emphasis">
       <em>
        po mestách luďí trava
       </em>
      </span>
      (Ňb 58) miesto
      <span class="emphasis">
       <em>
        po mestách jedom ľudí trávia.
       </em>
      </span>
      Okrem toho upravujeme rozdielne
               interpunkciu a niekde odseky.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504648">
       </a>
       II. Žobrák
      </h2>
     </div>
    </div>
   </div>
   <p>
   </p>
   <p>
   </p>
   <div class="literallayout">
    <p>
     <br/>
     Vitaj, drahý synak, jará šuhajina,
     <br/>
     dobre tu prichádzaš do horného klina,
     <br/>
     dobre ty prichádzaš, zlatý, drahý kvete,
     <br/>
     nebudem ja dlho už chodiť po svete.
     <br/>
     Vidíš ma, aký som celkom znivočený,
     <br/>
     už duch môj so smrťou skoro sa ožení.
     <br/>
     Nebudem sa tackať vše tak zboka nabok,
     <br/>
     už môj rok sa končí a tvoj nastáva rok,
     <br/>
     už môj rok sa končí, nechce stáť pohončí,
     <br/>
     chladná chyce náruč, musím robiť poruč.
     <br/>
     Poklady tatranské sú široko známe,
     <br/>
     lakomec si na nich roky rozum láme.
     <br/>
     Ale nemá kľúče, nespomôže graca,
     <br/>
     len nepokoj kope zlatoiská práca.
     <br/>
     Tu sa chýrne kľúče, moja tvár hrobová,
     <br/>
     moja skaličenosť, moje trpké slová.
     <br/>
     Janošiak ich zhodil, mrúc, dol zo šibeni,
     <br/>
     keď pozrel na Tatry, na hájik zelený:
     <br/>
     Ťarchová, Klenovec — svet sa trasie, ľaká —
     <br/>
     aj, nezabúdajte vášho Janošiaka!
     <br/>
     Ej, nezabúdajte, keď pomedzi bučky
     <br/>
     nám vykukávali zlaté dni kukučky.
     <br/>
     Ťažko je v ukrutnej prežívať krajine,
     <br/>
     ej, nezabúdajte časy pri Varíne.
     <br/>
     Ej, ktož’ by ťa zabol! veď som na moste stál,
     <br/>
     keď si naše vŕšky naveky prežehnal,
     <br/>
     ešte ako chlapec vari tri — päťletý,
     <br/>
     ale si mi nevyšiel viac z mojej pamäti.
     <br/>
     Povedám otcovi, povedám materi…
     <br/>
     Tá ma ak’ kopova po pysku uderí:
     <br/>
     Veru ťa zahluším — dneska štyroch ťali,
     <br/>
     čo pod šibenicou hore zaplakali.
     <br/>
     Čo jeden pošepne, to druhí vykričia
     <br/>
     a potom len biedni vytrpia rodičia.
     <br/>
     Daj im, Bože, slávu večnú — ľuďom pokoj!
     <br/>
     Neraz ma vyťali pre ihračku na zboj —
     <br/>
     a keď hajdúch zjačal po hlave udretý,
     <br/>
     bol som dakoľko dní vo chlieve zapretý.
     <br/>
     Ale to ani mak všetko nepomohlo,
     <br/>
     čím srdce viac dráždi, tým sa viacej pohlo.
     <br/>
     Keď som videl tvrdú panštinu, lapačku
     <br/>
     a do samučkej smrti na dereši pračku,
     <br/>
     stisla moje srdce ukrutná nevoľa,
     <br/>
     vyšiel som za humno, hľadel som do poľa:
     <br/>
     Ej, Janošiak čŕstvy, jarý a červený,
     <br/>
     ani negazduje, ani sa nežení,
     <br/>
     ale len popíja, na peci vylíha
     <br/>
     a hľadí z komory ako vták do hory.
     <br/>
     Padla tuhá zima — mrzli ľudia, statky
     <br/>
     a už prichádzali veľkonočné sviatky.
     <br/>
     Ešte sa na Váhu nikde ľad nezlomí,
     <br/>
     vtedy stará hruška vyschla na priedomí.
     <br/>
     Starého otca otec bol ju tam zasadil.
     <br/>
     V ten rok doma môj ňaňka všetko bol poriadil
     <br/>
     a vyjde ta do poľa kosiť ďatelinu
     <br/>
     a vyženie si ta panskú zo škody koninu.
     <br/>
     Dal by jej tam i zhynúť — ale čože tuší?
     <br/>
     Kosí pokojne, spoza žita pán vybúši.
     <br/>
     Bije, mláti a lomí, pravda, nie obrana,
     <br/>
     a ešte ho po poli ak’ bujak naháňa.
     <br/>
     Ňaňku v plachte doniesli, posteľ mu vystlali
     <br/>
     a po Jáne do zeme v štvrtok pochovali.
     <br/>
     Matka, z umu vyjdená, beží do stolice
     <br/>
     a tam príde, chudinka, ešte do temnice.
     <br/>
     Tí gordani prekliati bez Boha, svedomia,
     <br/>
     ukrutne na dereši režú ju a lomia.
     <br/>
     Mať naša, tá vyschla ak’ podťatá svrčina
     <br/>
     a my sme za rodičmi plakali našima.
     <br/>
     Ja som na tie bez seba celkom žiale ostal
     <br/>
     a bol by hneď do sveta šíreho zutekal.
     <br/>
     Ale mať umierajúc požehnala: Syn môj,
     <br/>
     zomieram, za Haničku, kým sa nevydá, stoj.
     <br/>
     Ani by v chladnej zemi pokoja nemala,
     <br/>
     keby moja Hanička dáko zle sa mala.
     <br/>
     Stoj pri nej ako parkan, kde kvet utešený.
     <br/>
     Dobre sa maj, môj synček, drahý, potešený.
     <br/>
     S nábožnosťou som slová vypočul matkine,
     <br/>
     pobozkal zimné nohy a splakal v hlbine.
     <br/>
     Listy povysychali, len pníky ostali,
     <br/>
     rodičia preč odišli, siroty ostali —
     <br/>
     rodičia preč odišli, ležia v chladnom hrobe,
     <br/>
     dve siroty chodili plakávať v pokore.
     <br/>
     Či sa večierok znížil, či na deň svitalo,
     <br/>
     dvoje úbohých sirôt na hrobe plakalo.
     <br/>
     Ja som lipky posadil, Hanka rutu siala,
     <br/>
     ja som ich obrezával, ona polievala.
     <br/>
     Lipky rástli vysokom a ruta hlbokom,
     <br/>
     chránili nás od moru, hromu nad oblokom.
     <br/>
     Ja lipku za klobúkom, Hanka v zádri nosí
     <br/>
     rutu a za nebohých všia modlitba prosí.
     <br/>
     V pondelok svätodušný Hanička von vyjde.
     <br/>
     Popoludní ju čakám, kedyže už príde.
     <br/>
     Veď uskočí v tretí deň, lapená, z kaštieľa —
     <br/>
     a na západe slnca v záhrade umrela.
     <br/>
     Mňa žiaľ veľký na posteľ ako smrť položí.
     <br/>
     I prichádza ko mne sám vo sne Otec boží,
     <br/>
     za jednu ruku otca, za druhú vedie mať:
     <br/>
     Môj syn, ty si nešťastný, musí každý uznať.
     <br/>
     Tvoje rany veliké nik už nezahojí,
     <br/>
     iba sám. — Hoj si tedy, môže, čo chce, stojí.
     <br/>
     Tu sú rodičia bledí, tu sestra splašená —
     <br/>
     vydvihni oheň, vraždu na pomstu plemena.
     <br/>
     <br/>
     Ja zdesený sa zbudím, porozumiem tomu,
     <br/>
     vezmem, hlaveň a letím sám prosto do domu.
     <br/>
     Zapálim krov, z lipky si a z ruty odčesnem
     <br/>
     a všetko tak zanechám a svetom utečiem.
     <br/>
     Ani dieťa nevinné pomstu neutíši —
     <br/>
     čo len z mačky pochádza, bude chytať myši.
     <br/>
     Stolice nastrašené spolu sa radili,
     <br/>
     ako by nás do hrsti čím najskôr chytili.
     <br/>
     Ale má zver viac umu, keď strelcu zastane,
     <br/>
     ako kozy hneď sme tu, hneď na druhej strane,
     <br/>
     hneď v doline, hneď v poli, hneď dakde horeká,
     <br/>
     ako kozy na Tatrách, keď vidia človeka.
     <br/>
     Nedaj nás dáko zlapať — dulujú hajdúsi
     <br/>
     a družina vše väčšie napriek vraždy trúsi.
     <br/>
     Stolice nastrašené zase sa radili,
     <br/>
     akým spôsobom by nás, najmä mňa, chytili.
     <br/>
     — Už celý rok lapáme, dostať nemôžeme
     <br/>
     a vždy strašnejšie chýry o nich počujeme.
     <br/>
     Zámky podobýjali, pánov povešali,
     <br/>
     sedliakov pobúrili, hajdúchov zlapali.
     <br/>
     A čo ešte úzkostné pri živote stene,
     <br/>
     prídu hostia, — zakape ak’ mucha na stene. —
     <br/>
     Týždeň po Veľkej noci písmo od stolice:
     <br/>
     Že kto ma ale živkom dolapí a schyce,
     <br/>
     čo by priam od môjho vykonalo sluhy,
     <br/>
     dostane tisíc zlatých ak’ ktokoľvek druhý.
     <br/>
     Večer som v surovine ľahnul si v pokoji,
     <br/>
     a ráno ma poviažu tovarišia moji.
     <br/>
     Večer si rozprávame, fajčiac, o Varíne,
     <br/>
     a ráno ma v reťaziach vedú po dedine.
     <br/>
     Večer sa ešte každé strachuje a ľaká,
     <br/>
     a ráno ma po meste vedú ako vtáka.
     <br/>
     Tovarišov tľapkajú pánovia zaťatých:
     <br/>
     Dostaneš tisíc čertov, nieto tisíc zlatých.
     <br/>
     Kúštik žinky na hrdlo, to bude odplata;
     <br/>
     hlavu ste si odtrhli, netreba viac kata.
     <br/>
     Uhádne i čert neraz, čo komu pripadá.
     <br/>
     Ja ešte tu blúdim, tých zaškrtila zrada.
     <br/>
     Pánovia do stolice hneď písmo písali,
     <br/>
     že veru ma živého do rúk už dostali:
     <br/>
     Nech hneď tridsať hajdúchov na kone vyskočí,
     <br/>
     ako heslo doletí, že zver neuskočí.
     <br/>
     Naskutku šli hajdúsi — kuticu obstali.
     <br/>
     Noc. — Dvaja sú na stráži, druhí políhali.
     <br/>
     Pán sto ráz stráž opáčil, odpočinku nemal,
     <br/>
     a ja som sa urobil, akoby len driemal.
     <br/>
     Stráž dobre opatrená — pozor — veľké putá.
     <br/>
     Viac nemôže uskočiť nijak tá pokuta.
     <br/>
     Zaspí. — Ja ak’ vlkolak na hajdúchov skočím,
     <br/>
     zaškrtím, dom zapálim a vo tme uskočím.
     <br/>
     Už sa ráno svitalo na hornej výšine,
     <br/>
     keď som do Demänovskej sa spúšťal jaskyne.
     <br/>
     <br/>
     Už slniečko na hole, vrchy, skaly sedá,
     <br/>
     keď mi jedna veštica tie slová povedá:
     <br/>
     Chlapiatko! inakšie ti už robiť prichodí.
     <br/>
     Ty si vraždil tisícich, ale čo to škodí.
     <br/>
     Vedz, že gordani tak sa ako dračia hlava:
     <br/>
     Jednu zrúbeš, miesto nej druhých tisíc vstáva.
     <br/>
     Obleč žobrácke šaty, vyjď slepý z jaskyne
     <br/>
     a choď z dom v dom spievajúc po celej krajine.
     <br/>
     Spievaj pesničky tiché, nevinné, pobožné,
     <br/>
     vstúpia do seba duše slabé a bezbožné.
     <br/>
     Tí samí, čo sa smiali, keď si bol lapený,
     <br/>
     ponesú na vidlách smrť pánom, rozvzteklení.
     <br/>
     Ti samí, čo ti frčky dávali po nose,
     <br/>
     ponesú tisícami smrť pánom na kose.
     <br/>
     — Ja slová vypočúvam, zhodím kroj v jaskyne
     <br/>
     a chodím vyspevujúc po celej krajine.
     <br/>
     Po Zvolene, po Nitre, po Šariši ktosi
     <br/>
     pesničky vyspevuje, o almužnu prosí.
     <br/>
     V tom prešpurskom, trnavskom, v tom rožňavskom meste
     <br/>
     ktos’ pri husliach, pri speve vylíha na ceste.
     <br/>
     Ľudia okolo neho sťab’ nasypal hrachu —
     <br/>
     a ten spieva, vyhúda do žiaľu, do strachu.
     <br/>
     Páni sa tiež stavujú a strnú zaťatí —
     <br/>
     a ten spieva, vyhúda akoby najatý.
     <br/>
     V Poľskej vzbura vypukne — ľud dudrať začína:
     <br/>
     Ej, škoda ťa, Janošiak, ako buk chlapina.
     <br/>
     Keby bol tu chlapina, Janošiak červený,
     <br/>
     nechal by tak v dedine statky, deti, ženy.
     <br/>
     Už horička sa v zeleň riasitú odela —
     <br/>
     či by bolo vyletieť vo svet ako strela!
     <br/>
     O Janošiaka sem-tam, už kliatba Liptova
     <br/>
     ešte chlapa lepšieho ak’ Janošiak chová.
     <br/>
     Ešte chlapec maličký, už vyvracal buky.
     <br/>
     Len vy majte hotové na zber vaše ruky.
     <br/>
     Ani sa nenazdáte, ľudia ubiedení,
     <br/>
     keď vykvitne na horách ako kvet červený.
     <br/>
     Už sa nebude snívať Uhorskej krajine,
     <br/>
     keď zastanete pyšne zase pri Varíne.
     <br/>
     Novina za novinou po krajine ide,
     <br/>
     ľudia dobre to šípia, o čom tu vec ide.
     <br/>
     Naľakaní zrhnú sa do Prešporka všetci,
     <br/>
     že doklčú mačku, keď je ešte vo vreci.
     <br/>
     Janošiaka doklčú, keď driemal v jaskyne,
     <br/>
     spravia veľkú drahotu po celej krajine,
     <br/>
     vyhlásia, že z Poľskej mor sa ku nám dostáva,
     <br/>
     po dedinách, po mestách jedom, ľudí trávia.
     <br/>
     Hynú ľudia ak’ muchy v Liptove, v Zemplíne,
     <br/>
     zaplakal ľud sedliacky po meste, dedine,
     <br/>
     hynú ľudia ak’ muchy v Nitre, Turci, Spiši.
     <br/>
     Dosť sa v chrámoch namodlia a mor nič netíši.
     <br/>
     Ale ký je to parom — mor dediny driape,
     <br/>
     a v múranici ani jeden pán neskape.
     <br/>
     Mor na všetkých je ľudí len rovnako smädný,
     <br/>
     a tu nemrú iba len tí poddaní biedni.
     <br/>
     Ale príde do pravdy vše, hoc pravda skúpa,
     <br/>
     otcovia dávno zhnití z hrobov von vystúpia:
     <br/>
     Potomci naši biedni, smrť vás radom pára,
     <br/>
     ale to vás nebeský náš Otec neskára!
     <br/>
     Gordani to prekliati, trest za chrbtom chodí,
     <br/>
     lákajúc sa, jed hádžu do soli, do vody.
     <br/>
     Načrite len, keď chcete, vody do pohára
     <br/>
     a dajte psovi, či mu črevá nepopára.
     <br/>
     A kto tak neskape, páni a doktori,
     <br/>
     hoc’ je zdravý a čŕstvy, zvalia, že je chorý.
     <br/>
     Živých hákami vlečú v hrob na vriace muky,
     <br/>
     nejeden v hrobe zdravý hryzie svoje ruky,
     <br/>
     nejedni sa pred Bohom doluká prestreli,
     <br/>
     že prosia ponížene, či vskutku umreli.
     <br/>
     Svetu žiadnym spôsobom to veriť nemôžu,
     <br/>
     že prosia ponížene o to slávu božiu.
     <br/>
     Ej, kdeže si, Janošiak? Ká skaza hromová,
     <br/>
     že sa nevyredikáš už z toho Liptova!
     <br/>
     My kričíme zdeľaka, a nik nás neslúcha.
     <br/>
     Či si ako ten oplan vstúpil za hajdúcha?
     <br/>
     — Nestal som sa oplanom, nestal sa hajdúchom,
     <br/>
     ale keď som stál hore, tresli ma obuchom.
     <br/>
     Nebolo dosť obucha, pásy zo mňa drali,
     <br/>
     i tie hory skalnaté horce zaplakali.
     <br/>
     Ja som vtedy obchodil v Šariši, Zemplíne,
     <br/>
     vyskočím a zahvízdam ak’ valach v doline.
     <br/>
     Po hroboch, po dedinách syčí krv spenená —
     <br/>
     zahvízdam na smrť, vraždu na pomstu semena.
     <br/>
     Židákov, Nemcov rúbu, do vody metajú,
     <br/>
     zámky povypaľujú, do zniku rúcajú,
     <br/>
     od Spiša do Zemplína pánov tnú na kusy
     <br/>
     a zberba krvožerná vopred skáčuc brúsi.
     <br/>
     Hromada krvožerná všetko tne, vyžína.
     <br/>
     Ej, škoda ťa, Janošiak, červená chlapina!
     <br/>
     Ja, ty, dvaja sperieme trebárs i celý svet.
     <br/>
     Ej, škoda ťa, preškoda, že ťa v Liptove niet!
     <br/>
     <br/>
     Počul to kráľ uhorský o svojej krajine:
     <br/>
     Či sa nemusím hnevať na svinskej mršine!
     <br/>
     Tí gordani polovic vykazili ľudu,
     <br/>
     ktože ma bude platiť, skiaď vojaci budú?
     <br/>
     Kto bude cesty robiť, kto trpieť odvážky?
     <br/>
     Už ma i hlava bolí — to je do porážky.
     <br/>
     Dal naskutku bubnovať, rozkázať vojakom,
     <br/>
     aby išli pomáhať úbohým sedliakom.
     <br/>
     Poslal ich ešte toľko do kraja horného,
     <br/>
     aby tam nenechali ani len jedného.
     <br/>
     Páni kráľa previedli — vojak tne, vyžína.
     <br/>
     Ej, škoda ťa, Janošiak, červená chlapina!
     <br/>
     Ja, ty, my dva sperieme trebárs i celý svet.
     <br/>
     Ej, škoda ťa, preškoda, že ťa v Liptove niet!
     <br/>
     Mohol by sám kráľ prísť, ak apríl vrtkavý —
     <br/>
     a teraz nás vedú do Košíc, Rožňavy,
     <br/>
     a teraz nás vedú na levočskú bránu…
     <br/>
     Keby mal valašku tvoju neslýchanú!
     <br/>
     Plačú bijacovské a smižanské ženy,
     <br/>
     že sa im synovia, mužia obesení.
     <br/>
     Plače Šariš, Gemer až hen do Zemplína,
     <br/>
     plače a z tej zemi gordanov vyklína.
     <br/>
     <br/>
     Mňa celkom rozstrieľali v pekelnej hodine,
     <br/>
     stratil som obe nohy v nešťastnej bučine.
     <br/>
     Hľadali ma štyri dni, odišli na piaty.
     <br/>
     Čo ja mám teraz biedny človek započati?
     <br/>
     Nohy sú rozstrieľané, bežať nedolejú
     <br/>
     a do biednej dediny dolieznuť nesmejú.
     <br/>
     Zaspím ako v oleji… Janošiak je tmavý
     <br/>
     a za jeden celý rok ani muk nevraví.
     <br/>
     Divím sa a vidím, po lakte bradatý,
     <br/>
     ani slova nerečie — už je rok desiaty.
     <br/>
     V jedenásty rok brada ak’ jabloň sa stane,
     <br/>
     v dvanásty hlavu zdvihne a horeká vstane:
     <br/>
     Syn môj, v boji božom si celkom zlomený,
     <br/>
     viem, že ťa to dosť mrzí, žes’ obkaličený.
     <br/>
     Nohy sú polámané, na jednom mieste seď.
     <br/>
     Ale to nič nerobí. Ako žobrák nemý
     <br/>
     schádzaj celé krajiny, plaziac sa po zemi,
     <br/>
     vyberaj len samý, čo nemôžeš vyliať, jed.
     <br/>
     Schádzaj vrchy, močiare, ani mak neposeď,
     <br/>
     Obdrieš pásy a nohy, všetko telo svoje,
     <br/>
     ja šuhaja ti vyšlem, poručíš mu tvoje.
     <br/>
     Zbieraj jed, on ho schlípne ako dáko šteňa
     <br/>
     a vyskočí ako had na vrahy semena.
     <br/>
     Tvoja veľká potecha, človek do porazu,
     <br/>
     bude dáviť a škrtiť, nosiac večnú skazu.
     <br/>
     Nezastane ako ja iba pri Varíne,
     <br/>
     ale ukáže sa celej Uhorskej krajine.
     <br/>
     Vypočul som nábožne tie veliké slová.
     <br/>
     Hľaď, ako z úst sa parí besnota drakova!
     <br/>
     Nohy celkom zdrúzgané, hoc’ veliká skára.
     <br/>
     vhryznul som sa ak’ pavúk, kde len aká škára.
     <br/>
     Pi ten jed a nasycuj mäkké ústa svoje.
     <br/>
     Ja ti toto porúčam, to dedičstvo tvoje.
     <br/>
     Nech gamba ti očernie oči nabehnú,
     <br/>
     že každý hnedky skape, koho ony šľahnú.
     <br/>
     Tu je Boh, tu je otec, mať, sestra splašená —
     <br/>
     vyzdvihni vraždu večnú na pomstu plemena.
     <br/>
    </p>
   </div>
   <p>
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504672">
       </a>
       III. Zbojníkova balada
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     Ľud ma ctil a pánovia sa na mňa horšili,
     <br/>
     ako na toho vlka, tak na mňa patrili,
     <br/>
     ktorý hľadí na ovce každučičkú chvíľu.
     <br/>
     Ja ale som sa nebál ani len tú byľu.
     <br/>
     Dlho premyšľovali, čo by robiť mali,
     <br/>
     ale neznám za viny, aké mi dávali.
     <br/>
     Možno preto, pred nimi že som sa neklaňal
     <br/>
     a že som na nich dáko satansky zazeral.
     <br/>
     Keď ma k sebe volali, by som im zaspieval
     <br/>
     o tom, ako k. . . .li, spieval som im, spieval.
     <br/>
     Keď som im plnú kožu strachu, hrúzy nahnal,
     <br/>
     nič som im nepovedal, a tak ich zanechal.
     <br/>
     Tvoja pieseň je nožík, tvoj duch besná suka!
     <br/>
     Za tebou nasleduje vražda, hrúza, muka.
     <br/>
     Počkaj, mordár, dosť nám je, oh, veď ti my dáme!
     <br/>
     Akýmže toho šelmu spôsobom zlapáme.
     <br/>
     Vravia, že s diably drží. Belzebub — jeho brat!
     <br/>
     Čokoľvek bude robiť, my ho musíme mať,
     <br/>
     lebo hoc i ten jeden, vidíme ho len raz.
     <br/>
     Všetky žily nám prejde jeden studený mráz.
     <br/>
     Preč s ním! — Vše na to dáme. — Hajdúchov poslali,
     <br/>
     by ma, ako len mohli, toľko dolámali.
     <br/>
     A potom ma doniesli do slávnej stolice,
     <br/>
     kde už na mňa čakajú hodné šibenice.
     <br/>
     Stalo sa, muselo tak byť. Nohu mi zlomili,
     <br/>
     ruky mi poviazali, hlavu skrvavili.
     <br/>
     Ach, páni ma videli. Tých vďačne prijali
     <br/>
     a každému pálenky po pol holbe dali.
     <br/>
     Noc minula, deň minul, nastáva sédria!
     <br/>
     Zbojník, už ti čítaná bude sentencia.
     <br/>
     Mnoho sa ma spytujú, veľmi bičujú,
     <br/>
     že by im všetko vyznal, ako na psa pľujú.
     <br/>
     Sedliakov dali tiať, biť, pokiaľ nevyznali,
     <br/>
     o čom oni na svete nikdy neslýchali.
     <br/>
     Ja nemám rečí, páni, dám vám takú radu,
     <br/>
     že miesto odpovedi poviem vám baladu:
     <br/>
     . . . . . . . . . . . . . . . . . . . .
     <br/>
     Stráňami od mesta chodník sa beleje.
     <br/>
     Neviete, kto zrobil tu tie tri krupeje?
     <br/>
     Čože to? čože to? či srnu zabili,
     <br/>
     či zajačka v poli dakde podstrelili?
     <br/>
     A šľaky sú svieže, ak’ by ich parobci,
     <br/>
     keď zo zálet idú, nôžkami vybili.
     <br/>
     Ej, parobci dobrí, či vy to neznáte?
     <br/>
     Veď vy tam za rána často chodievate.
     <br/>
     Za rána, za rána, za rána raníčka,
     <br/>
     keď sa ani ešte nepohla rosička.
     <br/>
     Za rána, za rána — ešte radšej v noci —
     <br/>
     ktože mi povedať to z vás bude v moci?
     <br/>
     Nekrváca srna, v diere sú zajačky,
     <br/>
     chlapci doma nocou spali u mamičky
     <br/>
     a psov ešte teraz len lovec zvoláva,
     <br/>
     pán na poľovačku teraz ešte vstáva.
     <br/>
     Stranami od mesta chodník sa beleje,
     <br/>
     neviete, kto zrobil tam tie tri krupeje?
     <br/>
     Od mesta na východ je pekná horička,
     <br/>
     na Smrečany vedie belavá cestička.
     <br/>
     Kde tráva zelená — je krvou zájdená,
     <br/>
     kde svrčina — čo to je pre Hospodina!
     <br/>
     Pod svrčinou studňa, tam sú tri krupeje,
     <br/>
     veľké, mrzké, hrozné — krajíčkom plávajú,
     <br/>
     ako vretenice v tráve sa skrývajú.
     <br/>
     Každá z nich je kniha, v nej sa nebo smeje,
     <br/>
     a každá je peklo, ktoré čert obýva,
     <br/>
     by mohol zlapať, tam svoje siete skrýva.
     <br/>
     Či nebo plakalo, hviezdy krvácali,
     <br/>
     či oblaky ranné ako dážď padali,
     <br/>
     či strigôň tej noci své siete založil
     <br/>
     a mŕtvolu dakde lebo dieťa zlovil.
     <br/>
     . . . . . . . . . . . . . . . . . . . .
     <br/>
     Pán za rána ide, psi za ním behajú,
     <br/>
     lovci mlčia, ani slova nedávajú.
     <br/>
     Psi začnú po šľakoch štekať, zavýjati,
     <br/>
     pán na šľaky začne čudne pozerati.
     <br/>
     Lovci sa vrátili a psov nie viac slýchať.
     <br/>
     Pán začne tesklive a preťažko dýchať.
     <br/>
     Hlava sa mu múti, srdce to medené,
     <br/>
     čo je ako väzňa nohy zapletené,
     <br/>
     to ešte prechádza dáky cit hlboký.
     <br/>
     Ale ťažký to cit — nie je to cit, to strach,
     <br/>
     bo krv sa mu búri ako pred vetrom prach
     <br/>
     a žily tak hučia ak’ na jar potoky.
     <br/>
     Chce ďalej — no, nesmie — čože ho stavuje!
     <br/>
     Chce kričať — no, nesmie — ktože mu zbraňuje!
     <br/>
     Od strachu vtom vystrelí — a čo sa ozýva?
     <br/>
     Ach, to sa ozýva, čo srdce prežíva.
     <br/>
     Bo duša v tvrdosti ak’ nôž vyostrená,
     <br/>
     bo duša ak’ šabľa v skalách zatupená,
     <br/>
     tá duša, čo nezná, že je Boh, Duch svätý,
     <br/>
     čo Kristus na dreve je kríža vypätý,
     <br/>
     čo človek, čo je sluha a čo je jeho chrt.
     <br/>
     Aspoň si to pripomnie, že ho prichlopí smrť,
     <br/>
     že ho prichlopí smrť, ale už je pozde,
     <br/>
     darmo ti je spievať v zime, milý drozde.
     <br/>
     Vystrelil ešte raz — a aj tri krupeje
     <br/>
     hrôza mu na mentiek jeho pyšný seje.
     <br/>
     Ah, tie tri krupeje ako tri gombičky,
     <br/>
     ako tri kačičky, ak’ tri šibeničky.
     <br/>
     Ah, tie tri krupeje menia sa v ohavy,
     <br/>
     každá ho pritíska, na prsiach mu dávi.
     <br/>
     Zahodí ručnicu — z mentieka sa zvlieka,
     <br/>
     mentiek mrští od seba a domov uteká.
     <br/>
     Ako vietor beží, ak’ pes bez svedomia,
     <br/>
     až doma sa hodí na zem bez vedomia.
     <br/>
     <br/>
     Prichádza zase k sebe, vtedy dač’ sprašťalo,
     <br/>
     že všetky na polici taniere zdrúzgalo,
     <br/>
     ktoré echo do pustej temnice vydalo,
     <br/>
     kde za tisíc rokov už nebol žiaden človek.
     <br/>
     To echo tú pivnicu celkom preberalo
     <br/>
     od kúta do kútika po najmenší prášek.
     <br/>
     Nemalo kde utekať, druhý raz hučalo
     <br/>
     a dieročku, kde by vyjsť, maličkú hľadalo.
     <br/>
     Ale darmo, predarmo sú takéto lieky,
     <br/>
     bude ono po múroch behať až naveky.
     <br/>
     Nevraví viac, ale len ako had šuští,
     <br/>
     nie dušu, nie dušu on, no čerta vypustí.
     <br/>
     Ešte na samom konci hádže sa a spína.
     <br/>
     Nech ťa povždy na toto večnosť upomína.
     <br/>
     . . . . . . . . . . . . . . . . . . . .
     <br/>
     Či to vlci takto vyjú?
     <br/>
     Či žobrák mizerný plače?
     <br/>
     Či dakoho kyjom bijú?
     <br/>
     Či dakto po ihlách skáče?
     <br/>
     Čuješ, mamo — strach ma chytá!
     <br/>
     Čo je to? — Hana sa pýta.
     <br/>
     Matka mlčí — teší dcéru.
     <br/>
     I čo by to bolo veru?
     <br/>
     Tie polnočné vetry hučia
     <br/>
     a v jedline starej skučia.
     <br/>
     Vetva vetvu silne bije,
     <br/>
     odtiaľ ten hlas takto vyje.
     <br/>
     Vietor s haluzami v boji,
     <br/>
     moja dcéra, buď v pokoji.
     <br/>
     Vietor studený veje
     <br/>
     a strach na prsia seje.
     <br/>
     Každý dych z prsú sa driapa
     <br/>
     už zrobený, dačo lapá.
     <br/>
     Hrúza, hrúza, strašný huk
     <br/>
     a zubami štrk, štrk, štrk.
     <br/>
     Mamo, či necítiš zmenu?
     <br/>
     Či dakoho na smrť ženú?
     <br/>
     Či sa dakto topí v riece?
     <br/>
     Či sa v ohni ak’ had mece?
     <br/>
     Čuješ, mamo! Strach mi nedá!
     <br/>
     Kto to? Hana šepce bledá.
     <br/>
     Matka mlčí, teší dcéru:
     <br/>
     I čo by to bolo veru.
     <br/>
     Spadli dažde na doline,
     <br/>
     veľká rieka jakom plynie,
     <br/>
     jakom plynie, hádže stromy.
     <br/>
     Či čuješ, Hana, tie lomy?
     <br/>
     Čuješ, ako luny perú
     <br/>
     o breh a vše sebou berú.
     <br/>
     Breh je s riekou v tuhom boji,
     <br/>
     moja dievka, buď v pokoji.
     <br/>
     Ach, nevyje vietor v lese,
     <br/>
     prúd besný rieka nenesie.
     <br/>
     Ha, chodníček, tam tŕniček,
     <br/>
     tam je šípä, tam je kríček.
     <br/>
     Šípä veľké, väčšie tŕnie,
     <br/>
     čože sa tam v nich tak brnie?
     <br/>
     V nich sa brnie, v nich sa moce,
     <br/>
     plače a jačí divoce.
     <br/>
     Vprostred tŕní pán je nahý,
     <br/>
     hádže sa ak’ vretenica.
     <br/>
     Mesiac na zdriapané ťahy
     <br/>
     hrozne hľadí jeho líca.
     <br/>
     Ach! beda, prebeda tomu,
     <br/>
     jestli v svete beda komu.
     <br/>
     Okolo zubov niet tela,
     <br/>
     kosť na stehnách blyští biela,
     <br/>
     kosť — kde i tam telo visí.
     <br/>
     Ach, ktože, biedniče, kto si?
     <br/>
     Ach, beda, prebeda tomu,
     <br/>
     jestli v svete beda komu.
     <br/>
     Tŕň vetrom sa voľným trasie,
     <br/>
     tu i tam kus mäsa nesie.
     <br/>
     Nahý jačí — híja, híja —
     <br/>
     ach, Jezus, Jezus, Mária!
     <br/>
     <br/>
     Na prsiach má tri krupeje,
     <br/>
     ak’ hady, ak’ pijavice,
     <br/>
     každá tisne ho velice
     <br/>
     a prežiera jeho srdce.
     <br/>
     . . . . . . . . . . . . . . .
     <br/>
     Povedal som, čo som mal. Už nemám nič s vami.
     <br/>
     Deste sa pred mojimi, vy biedni, strelami.
     <br/>
     Deste sa vy a traste, bo triasť sa musíte,
     <br/>
     už nad vami hrom hučí, blednite a mrite!
     <br/>
     . . . . . . . . . . . . . . . . . . . .
     <br/>
     Na tieto moje slová jedni popadali
     <br/>
     a druhí od veľkého strachu zutekali.
     <br/>
     Ale hrúzy neušli, bo za ich pätami
     <br/>
     hrom rypol tak, ako dakde na vojne strelami.
     <br/>
     Do toho domu už viac žiaden nepozerá.
     <br/>
     Choď o poludní, ide, dobre nezomiera.
     <br/>
     Dom spustnul, už si vietor pohráva s oknami
     <br/>
     a o polnici strigôň tančí so strigami.
     <br/>
     <br/>
     Čo so mnou nasleduje, pozri tam ten oblak,
     <br/>
     ten hustý, čierny oblak, čo tam hore pláva.
     <br/>
     Hneď sa skrýva, hneď redne, hneď mizne až na mak,
     <br/>
     zase spoza druhých chmár ešte väčší vstáva.
     <br/>
     Nemá žiadnej istoty, v tú chvíľu sa driape
     <br/>
     labami ako medveď a potom zakape.
     <br/>
     A tam, ach, tam uvidíš moje temné časy,
     <br/>
     ktorých drusovia boli potom len úžasy.
     <br/>
    </p>
   </div>
   <p>
   </p>
  </div>
 </body>
</html>
