<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2504425">
       </a>
       Duma dvoch bratov
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <sup>
      [
      <a class="footnote" href="#ftn.id2504446" name="id2504446">
       1
      </a>
      ]
     </sup>
     Ide povesť veľká z ďalekej krajiny,
     <br/>
     striasajú sa svetom rozľahlé končiny —
     <br/>
     od západu slnka k temnému východu
     <br/>
     hýbe sa celý svet k divnému prerodu.
     <br/>
     I tí páni rodom, uvidiac znamenie,
     <br/>
     trasú sa, bo tu je svetov vykúpenie.
     <br/>
     Celý svet je v boji — a Slovák sa bojí —
     <br/>
     a Tatra sa hanbí už viac byť v pokoji.
     <br/>
     A čo ty, Slovensko? Čože si ty za kraj?
     <br/>
     Či na tvojich vŕškoch nevyrastal šuhaj,
     <br/>
     čo by s bratom Váhom, spustiac sa ak’ strela,
     <br/>
     dolu po rovinách hľadal nepriateľa?
     <br/>
     Či je chlapstvo blato a baby parobci
     <br/>
     a Tatra nič inšie, len kopec na kopci?
     <br/>
     Ej, povesť veliká letí cez kraj tmavý,
     <br/>
     blíži sa pohroma od Veľkej Moravy —
     <br/>
     krajina sa trasie. Čo sú to za vtáci?
     <br/>
     Nebojte sa, chlapci, veď sú to Slováci,
     <br/>
     bratia naši drahí, naša krv, krajania.
     <br/>
     Jestli neveríte, tu máte Hurbana.
     <br/>
     On ide popredku, s ním statní junáci,
     <br/>
     naňho hľadia všetci úprimní Slováci —
     <br/>
     bratia Srbi, Česi, celý slávsky národ,
     <br/>
     vraj vykúpi Tatru a jej otrocký rod.
     <br/>
     Slovák smutne myslí, keď ten čas spomína.
     <br/>
     Nešťastná to bola, pán Hurban, hodina,
     <br/>
     keď ste po prvý raz do krajny vrazili,
     <br/>
     vtedy sa nad vami osudy vŕšili.
     <br/>
     Čože vám ako vám za tými horami,
     <br/>
     ale bratia naši v Nitre pochytaní!
     <br/>
     So Šulekom naším, Holubym čo bude?
     <br/>
     Vrah rodín slovenských sedí v strašnom súde.
     <br/>
     Teraz poznávame ešte len tých vtákov —
     <br/>
     čo sa môže čakať od takých podliakov?
     <br/>
     Počuj, Bielohora, kraj až hen k Liptovu,
     <br/>
     pozri k tomu hniezdu tam k Leopoldovu,
     <br/>
     počuj, Váh, Hron, Ipeľ, všetky slávne strany:
     <br/>
     vaši bratia verní sú vám povešaní.
     <br/>
     Počuj povesť strašnú, potupnú vrahovi,
     <br/>
     ak’ svet za zásluhy platí Slovákovi.
     <br/>
     Toto je tá pravda, toto je tá miera,
     <br/>
     ktorou svet odprvu Slovákovi merá!
     <br/>
     Toto je susedstvo — rovnosť — zväzok starý,
     <br/>
     hanbte sa vy, pyšní, odutí Maďari.
     <br/>
     A ty, slovenský rod, potupený v svete,
     <br/>
     buď pyšný na tieto dve tvoje obete
     <br/>
     a súď z toho tvojich susedov nahotu,
     <br/>
     s kým si mával dosiaľ na svete robotu.
     <br/>
     (1849)
     <br/>
    </p>
   </div>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504446" name="ftn.id2504446">
        1
       </a>
       ]
      </sup>
      Ps, str. 39—40, prvý raz v Ňb, str. 7—8. Je to asi prvá báseň, ktorú J. K. napísal po svojom vyslobodení z väzenia, keď z Budapešti prišiel do Bratislavy, alebo priamo do Leopoldova k slov. dobrovoľníckemu vojsku, ktoré pietne a slávnostne pochovalo do nových hrobov telá V. Šuleka a K. Holubyho, obesených ako vlastizradcov na základe maďarského štatariálneho súdu. J. K. sa zúčastnil na tomto pohrebe. (Porov.
      <span class="emphasis">
       <em>
        Vlastný životopis J. Francisciho,
       </em>
      </span>
      Turč. Sv. Martin 1909.) — V odpise v Ps je vo verši slovo „savi“ („I tí savi rodom, uvidjev znameňja…“), ktoré podčiarkol i prepisovateľ, keďže mu bolo nezrozumiteľné. Čítal ho tak i St. Mečiar v Ňb. Keďže nemáme originál, nie sme istí ani my.
      <span class="emphasis">
       <em>
        Čítam ho ako
       </em>
      </span>
      „páni“ (vo vyd. roku 1952 som čítal ako „soci“), keďže tak dáva najlepšiu súvislosť.
Vyjadril tu svoje sklamanie z povstania Kossuthovho, ktoré spočiatku bral ako skutočné oslobodenie ľudu od panštiny i od národného útlaku, a preto teraz vyčítal Maďarom ich krutosť proti Slovákom, hlásiacim sa tiež o národné práva.
     </p>
    </div>
   </div>
  </div>
 </body>
</html>
