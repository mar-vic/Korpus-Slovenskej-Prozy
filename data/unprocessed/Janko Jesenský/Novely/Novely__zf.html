<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578300">
       </a>
       Papuča
      </h2>
     </div>
    </div>
   </div>
   <p>
   </p>
   <p>
   </p>
   <p>
    Všetci ste pod papučou, páni. Darmo tajíte. I vypili by ste si, i podiškurovali. Tak
         znamenite sa to sedí, pije a diškuruje, ale ručička na hodinách sa hýbe, straší, hrozí, ako
         ženské rameno. Áno.
   </p>
   <p>
    Pamätáte sa na Javora, hostinského? Vy sa nepamätáte. Ja ho nikdy nezabudnem. Vidím ho.
         Ozruta. Široký, dlhý, hrubý. Červená turecká čiapočka s kyckami, posotená k tylu. Veľká,
         okrúhla, červená tvár bez fúzov a vlasov na hlave. Krátky kabátik, krátke nohavice a všetko
         na ňom krátke a úzke. Ku každému stolu ide, fučí, salutuje, hovorí, prisadne na chvíľu,
         vstáva a ide k druhému. A pri každom stolíku salutuje, smeje sa, hovorí a pije, neprestajne
         pije a vždy je triezvy a veselý… Kde si sa podel, Javore? Kdeže je výtečné javorovské pivo,
         víno a gulášteky? Kde je tvoja biela, čistá krčma? Na zúfanie je život, ako si odišiel.
         Pijeme žbrndy… Ej, páni, páni! Vy ste na príčine. Nie vám je ľúto?… Už ten vchod do lokálu.
         Široké, vysoké dvere. Svetlá, veľká izba, druhá a tretia. Biele, okrúhle stolíky s
         lesknúcimi sa obrusmi, zápalníkmi a pivovými tanierikmi. Žltučké, rovné slané rožky s
         rascou. Spárené fľaštičky na olej a ocot, soľničky. Všetko čistučké, biele. Zrkadlá…
   </p>
   <p>
    Ale nemožno sa ti celkom poobzerať. Traja ti zavolajú:
   </p>
   <p>
    „Služobník, pane! Úcta hlboká! Poklona!“
   </p>
   <p>
    To posluha. Mimovoľne pozrieš, či nejde za tebou ministeriálny úradník, alebo aspoň z
         okresného súdu nejaký múdry sudca. Ale nie. Zrovna idú k tebe. Stŕhajú ti zvrchník, vezmú
         paličku, klobúk. Lenže nie ako v hore, ale celkom uhladene, pekne. Pomýlia ťa celkom.
         Pozrieš si i na vestu, či ti nevisí duplovaná retiazka na nej. Nie, nie. To je už taká
         obsluha. Stopuje ti na tvári, kam si chceš sadnúť, a zaiste ti servítkou opráši miesto. S
         poklonou opýta sa ťa:
   </p>
   <p>
    „Rozkážete, blahorodý pane?“
   </p>
   <p>
    A ty si si už namyslel, že si pánom, a dvíhaš nos. Chladne, dôstojne rozkážeš si pohár
         piva. Zase poklona. Donesú ti ho. Poklona. Dopiješ. Prichádza zas a pokloní sa, či ešte
         poháriček. Chce sa ti, povedzme, trochu čítať. Klepneš dva razy prstom na stolík, a ani
         čoby si nejakú tajnú gombičku pritlačil: odrazu sa ti zjaví posluha. Ty len povieš, alebo
         ukážeš a už máš. Taká posluha!
   </p>
   <p>
    A hostia sa len tak hrnú. Tam máš národných. Tam sú odnárodnení. Tam je stoličná
         aristokracia zo súdov, sirotskej stolice, slúžnovskej a berného úradu.
    <sup>
     [
     <a class="footnote" href="#ftn.id2578406" name="id2578406">
      1
     </a>
     ]
    </sup>
    <sup>
     [
     <a class="footnote" href="#ftn.id2578420" name="id2578420">
      2
     </a>
     ]
    </sup>
    Tam je inteligencia i menej inteligentní. Lebo u nás neinteligentných vôbec
         niet. Tam sú ráno, predobedom a naobed. Tam sú poobede, večer i v noci. Človek nemôže sa
         zdržať, keď prechádza popri Javorovi. — No, poháriček, — myslíš, — vypijem, — a vojdeš. Ale
         nápoj! Musíš vypiť tri, taký nápoj. Alebo ťa zarazí vôňa gulášteka. — Ech, čo, jeden
         guláštek nepokazí apetít. — Vojdeš a zaješ si. Slovom, musíš vojsť. Nemožno udržať sa… A
         vždy ti je príjemne, sladko okolo srdca a žalúdka.
   </p>
   <p>
    Ale zrovna si vo vytržení v noci. Tri veľké acetylénové lustre svietia. Zrovna slnečné
         svetlo. Javor negazduje, keď je reč o citoch hostí. Druhí áno. Skrútia všetky svetlá a
         nechajú lampôčku, lebo odišiel, povedzme nejaký asesor, ktorý len zriedka chodí, ale pije z
         jemnejšieho pohárika. Ty môžeš sliepňať, lebo si nie asesorom. V noci, v noci! Vtedy je tam
         priestranne a vzdušne. Tí, ktorí musia, vytratia sa po jednom. Každému je ľúto, keď
         odchádza, ale musí, musí. Domáci poriadok tak to donáša. Ej, veru zostane, ktorý môže
         podkúpiť ženičku sladkými cukríkmi, koláčikmi, bochničkami. Veru kúpi a radšej zostane.
         Lepšie ti je u Javora ako doma.
   </p>
   <p>
    Zostáva mládež, zlatá mládež. Rovnakí, priatelia a druhovia, ktorí majú krv a túžby.
         Akoby si namiesto srdca mal hudobný inštrument v sebe. Ozve sa ti v ňom spev, prenesie sa
         na ústa a zuní, zuní.
   </p>
   <p>
    Príjemná krčma, znamenitá krčma.
   </p>
   <p>
    A Javor je veselý. Akoby nebol! Nik mu nemôže poškodiť. Neraz zdalo sa, že je už zle.
         Nešťastné voľby!
   </p>
   <p>
    „Javor s vládnymi hlasoval!…“
   </p>
   <p>
    „Ale nehovor! Javor?“
   </p>
   <p>
    „Javor.“
   </p>
   <p>
    „Veď je to posmech!“
   </p>
   <p>
    „Posmech!“
   </p>
   <p>
    „Bojí sa o krčmu…“
   </p>
   <p>
    „Ale je to predsa len škandál! Ktože ho vlastne drží? My. Kto by chodil k nemu, ak nie
         my? Nikto. To je škandál! Nemali by sme k nemu chodiť. Veď je to zrada!“
   </p>
   <p>
    „Ale, rozumie sa, bojkotovať!
    <sup>
     [
     <a class="footnote" href="#ftn.id2578529" name="id2578529">
      3
     </a>
     ]
    </sup>
    “
   </p>
   <p>
    Zvolala sa porada. Poradu hromadne navštívili. Ozývali sa tuhé reči. Oduševnenie veľké.
         Len málo pochybujúcich hlasov. Akoby triumfovalo veľké víťazstvo. Každý hromžil medziiným
         aj na Javora. „Ech, čo, Javor! Aj tak je jeho víno nie pravé. Čert vie, kde ho kupuje. Pivo
         nestálo nikdy za nič. Vždy bolo akési riedke a nečisté. To sme si len tak namysleli. Žbrnda
         je to všetko. A takto nás zradiť. Veď je to posmech. My vlastne nevieme, aká sme my sila.
         Nemuseli by sme byť slabí, len svorne spolu sa držať. Podporovať svojich. Tak…“
   </p>
   <p>
    A na tretí deň našiel sa vplyvný pán advokát Žarko, ktorého smädilo. Vošiel k Javorovi.
   </p>
   <p>
    „Celkom som zabudol na to v náhlivosti,“ povedal, keď ho interpelovali.
   </p>
   <p>
    Našiel sa druhý, tretí, ktorí tiež celkom zabudli. „Ak nás prekvapia, povieme, že sme
         zabudli,“ mysleli si. „Aspoň si vypijeme.“
   </p>
   <p>
    Štvrtého našli doma pri pive.
   </p>
   <p>
    „Akéže to piješ?“ spýtali sa ho.
   </p>
   <p>
    „Javorovské.“
   </p>
   <p>
    „Ale veď…“
   </p>
   <p>
    „Veď je to nie proti princípu, keď si ho dám domov doniesť. To je celkom iná vec,“
         poznamenal.
   </p>
   <p>
    „To si aj ja dám.“
   </p>
   <p>
    „Aj ja.“
   </p>
   <p>
    „Ale prečo nie? Veď je to taká maličkosť.“
   </p>
   <p>
    Vysvitlo, že nielen tento pán, ale mnohí pili doma. Pán Čulek, apatekár, mal celú
         štvrtku na čape v komore. Tam užíval, aby ho neprekvapili.
   </p>
   <p>
    „Keď maličkosť, nuž maličkosť,“ povedali niektorí. „To si poďme vypiť.“
   </p>
   <p>
    „Ale pravda.“
   </p>
   <p>
    „Keď starí nedržia, čo by sme mali my držať,“ osvedčili sa mladí. „Poďme k Javorovi.
         Poďme! Nuž teda poďme!“
   </p>
   <p>
    Zase bolo tak ako predtým. Zase len Javor a Javor. Bolo Pavla. Tam si našiel všetkých u
         Javora. Bolo Jána, Jozefa, Ďura. Tam boli všetci. Predal niekto dobre zemiaky alebo vola,
         hybaj k Javorovi. Narodil sa niekomu syn, tam ho oslávil. Vyhral niekto proces, u Javora si
         ho našiel veseliť sa; ak ho prehral, tam si smútok odháňal. A keď už vonkoncom nijakého
         titulu nebolo — tam boli všetci do jedného u Javora. Skrátka, bolo ako predtým. A bolo dlho
         tak, až tu odrazu…
   </p>
   <p>
    Sedel som večer doma. Pri práci. Vytrhlo ma klopanie na dvere.
   </p>
   <p>
    „Voľno.“
   </p>
   <p>
    Dvere sa naširoko otvorili a dnu vstúpila nízka, bruchatá figúra s veľkou vtlačenou
         hlavou medzi plecami. Široká tvár, obliata červenou farbou, s malilinkými fúzikmi a lalokom
         pod bradou. Roztvorený, dlhý, čierny zvrchník. Široké, bledé nohavice a veľké žlté topánky.
         V jednej ruke držal biely klobúk a hrubú čiernu palicu. Druhou držal kľučku, nezatvárajúc
         dvier.
   </p>
   <p>
    „Servus. Dobrý večer!“ prehovoril. „Nepoznávaš, čo? To je dobré; nože sa prizri!“
   </p>
   <p>
    Vravel pomaly a smial sa ako tuční ľudia, ktorí pre nízky krk nemôžu jasne hovoriť, ani
         smiať sa hlasne.
   </p>
   <p>
    „Ale pravda, Táravý! Servus, kamarát!“ vykríkol som, poznajúc svojho kolegu ešte z
         univerzity.
   </p>
   <p>
    Zhodil kabát a sadol si. Vlastne len on hovoril, ja som ho počúval. Prišiel z malého
         mestečka, Mielníc. Jeho žena chce sa presídliť do nášho mesta. Hľadá príležitostný byt.
         Bože, len keby našiel. Jej je nič nie dosť vkusné. Ani čoby sa grófkou bola narodila.
   </p>
   <p>
    „Keby si ju len počúval,“ vravel a povýšil hlas. „,A čo si nepozapínaš vestu, ty
         medveď?‘ Tebe to môžem povedať, ako kamarátovi,“ podotkol, ku mne sa obrátiac. „,A čo si
         nepozapínaš vestu? Nekaľavník. A tento fľak si kde zobral? Doma sedí a zabrýzga sa. Ty, ty
         medveď. Už si zasa drichmal. Napuchnuté máš oči, červené, a tu pás od vankúša. Všetci ste
         takí. Začmudení, hranatí, bez spôsobu. Ba či sa umývate? Drsní, drevení, suroví. Prečo si
         neoblečieš dlhý kabát do divadla? Prichodíte na vizity v čižmách…‘ A všetci sú jej hranatí,
         bez vkusu. Prichádza ku mne mladý človek. Ona hneď o nevkuse. ,Vidíte, akí ste vy mladí!
         Neviete zaviesť diškurz ľahučko, veselo. Ste ťažkí, zamĺkli. Zrovna urážajúci. Myslím, že
         je to nedostatok salónov. Potratíte prirodzený rozum a robíte všetko neslušne. Zapískate
         všetko.‘ Príde nejaká dáma a už počína… ,Áno, pekné vkusné šaty. Utešený klobúčik,
         topánočky. Skvie sa všetko. Keby ste len boli aj vnútorne také uhladené, bezúhonné. Ale
         prichádzate do spoločnosti, hovoríte, hýbete sa a už vidno samý nevkus, nejapnosť…‘ Každého
         učí tá baba. Odpusť, že takto hovorím o žene, ale som vždy ani na škripci. Poklzne sa mi
         noha na parkete, už kričí: ,Ech, ty nešikovník, či nevieš chodiť?‘ Vystriem sa prípadne,
         aby si údy priviedol na pravé miesto, už, že tak a tak neslušnosť. Hvízdam si, už som
         neslušný. ,A čo si ty drozd? Vidno, že si do salónov nechodil.‘ Položím klobúk na stolík,
         jem rybu nožíkom, zle-nedobre. Fuj… A ako hovorí o babách, čo klebetia. ,Hľa, nemajú čo
         robiť, klebetia, znášajú nepravdy. Vkusná žena to nerobí.‘ Ech!… Ale si dnes zapijeme, čo?
         Pozajtre príde. Braček, poď! Nemárnime čas. Jeden, dva…“
   </p>
   <p>
    Pozrel na hodinky. Bolo pol dvanástej.
   </p>
   <p>
    „Ozaj, braček, poďme. Zapijeme si. Krátka je moja sloboda. Povečeriame ešte niečo a
         vypijeme si buteľku, dve, tri.“
   </p>
   <p>
    Vybrali sme sa. Utešená mesačná noc. Mesiac stál naprostred neba. Neúplný, ako zle
         krájaný chlieb. Vzduch chladný, ale čistučký, panenský, bez práška, ako v noci býva. Dlažby
         pusté. Ticho. Radosť bola prechádzať sa. Šli sme pomaly a kroky naše sa ozývali. Ako sme
         zašli za uhol, odrazu sme počuli, akoby niekde za domami ďaleko v poli potichučky čosi
         duňalo.
   </p>
   <p>
    „Čo to zuní?“ spýtal sa Táravý.
   </p>
   <p>
    Zastali sme a načúvali. Za nami na druhej strane domov ozvali sa kroky. V tieni zazreli
         sme hrubú nízku postavu v krátkom kabáte so vztýčenou bradou dovysoka. Ruky mala vo
         vreckách a palicu pod pazuchou. Figúra sa blížila. Kývanie hlavou a dlhý, ťažký krok boli
         mi známymi. Líca sa zabeleli; ukázali sa tenké, ovisnuté fúzy, zablyšťali okuliare. Veď je
         to advokát Fraňo.
   </p>
   <p>
    „Hohó! Kamže ty, Fraňo?“ zakričal som.
   </p>
   <p>
    Fraňo zastal.
   </p>
   <p>
    „Ktože si?“ zavolal.
   </p>
   <p>
    „Pijúci.“
   </p>
   <p>
    „No tak poď!“
   </p>
   <p>
    Prešli sme na druhú stranu. Táravého som predstavil.
   </p>
   <p>
    „A vy tiež pijete?“
   </p>
   <p>
    „Akože by nie,“ povedal Táravý.
   </p>
   <p>
    „Človek sa zakaždým potkýna na ľudí so špeciálnymi princípmi. Ja som takto dosť
         pravidelný človek a preto si aj vypijem.“
   </p>
   <p>
    Bolo vidno na ňom, že už pil, ale kráčal isto a pomaly.
   </p>
   <p>
    „Vypijem. Rád si vypijem. Víno je moja jediná radosť v živote. Rád ho mám a lásku svoju
         netajím. Preto sa to starým babám nepáči. Poviem rovno, že pijem, lebo rád pijem. Zaplatím
         za svoju radosť, ale mi neujde a neoklame ma. Príde, kedy chcem, odstránim ju od seba, keď
         jej mám dosť. Žena vás zanechá, dievča zaplače, keď ju zanecháte. Starosti, svedomie. Z Álp
         môžete spadnúť a aj kým spadnete, trápite sa. Kôň môže zdivieť, koč dodrúzgať sa, pre karty
         zatratíte si svedomie, ale víno, páni moji, hovorím, neoklame. Však idete k Javorovi?
         Neoklame. Vždy je belavo-zlaté, vždy rozčúli, vždy zabudnete popri ňom, že sú ľudia zlí a
         mrzkí, že je život špatný, naničhodný, hlúpy. Zabudnete, že je závisť na svete a že máte
         nezaplatenú dlžobu. Poďme chytrejšie, páni, ak dovolíte… To basa duní… Akurát taký je
         život, ako keď basu počuť zďaleka a inšie nič. Dú-dú-dú… Sviňa ryje v chlieve, nazdáte sa…
         Ale napite sa vína a život zahrá vám bezúhonnou, kompletnou bandou. Samá harmónia.“
   </p>
   <p>
    Kroky sme zrýchlili. Popri duňaní basy začuli sme i piskot klarinetu, potom kontru — bez
         prímu, potom zas len klarinet, potom cymbal sám, potom odrazu všetky inštrumenty.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Ej, pred hostincom hudci hudú,
      </em>
     </span>
     <br/>
     <span class="emphasis">
      <em>
       ej, a dievčatá tancujú…
      </em>
     </span>
    </p>
   </div>
   <p>
   </p>
   <p>
   </p>
   <p>
    zanôtil Fraňo a zavrtel paličkou.
   </p>
   <p>
    „To sú naši,“ doložil a búšil do dverí, že sa rozleteli.
   </p>
   <p>
    Mladí ľudia sedeli okolo stola, zakladeného buteľkami. Všetci boli červení, rozgurážení,
         veselí. Jeden z nich, tučný, rapavý, s malými očami, s rozloženými od seba rukami, kričal:
         „Do neba vyletím, do neba vyletím!“ Druhý držal proti nemu buteľku a volal: „Vypi si!
         Vyletíš!“ Červený blondín s riedkymi vlasmi a svetlými očami stál pri peci a držal za ruku
         chudého, hustovlasého blondína s kečkou a tenkou tvárou.
   </p>
   <p>
    „Odzemok! Odzemok!“ volal Cigánom.
   </p>
   <p>
    Tí spustili:
    <span class="emphasis">
     <em>
      Poza bučky, poza peň…
     </em>
    </span>
   </p>
   <p>
    Oni stali si jeden proti druhému, narovnali sa, založili si ruky do pása a počali oproti
         sebe tancovať odzemok. Jeden černovlasý mládenec s čiernymi, drobnými, hlboko zasadenými
         očami a veľkého tela skočil od stola k base a priložiac ucho k nej, načúval, ako duní.
         Starý, plešivý, šedivý, ale čerstvý mládenec tiež skočil, zhodil kabát zo seba a založiac
         si jednu ruku za hlavu, zavýskol a počal preberať nohami…
   </p>
   <p>
    „Ech, ja som mal kapitána,“ kričal ktosi. „Radosť bola pod ním slúžiť… Šli sme…“
   </p>
   <p>
    „Do neba vyletím, vyletím! Chytajte!“ volal rapavý, smial sa a slzy mu tiekli.
   </p>
   <p>
    V nôtu niekto zahvízdol po valasky. Hneď zatým ktorýsi zakričal: „Ujujuj! Ujujuj!“ A
         traja tichí mladíci pri okne s nevinnými tvárami počali v takte tľapkať.
   </p>
   <p>
    Keď sa dvere otvorili a zjavila sa mocná, sympatická postava Fraňova, akoby jedným
         hrdlom zvolal každý:
   </p>
   <p>
    „A-á-á! Sláva! Doktor! Sem sa, páni! medzi nás…“
   </p>
   <p>
    Pušného prachu hoď do plamienka, ako zablčí! Zábava ešte väčšmi vzplanula.
   </p>
   <p>
    „Tuš! Tuš!“ kričali mnohí.
   </p>
   <p>
    Cigáni spustili tuš a hneď zatým
    <span class="emphasis">
     <em>
      Elena, Elena, rada si ma mala!
     </em>
    </span>
    Fraňova nôta.
   </p>
   <p>
    Nízky, širokoplecí mládenec s veľkou ostrihanou hlavou buchol päsťou na stolík a hneď
         zatým spustil basom pesničku. Druhý zachytil, ostatní ťahali. Tí, čo tancovali, prestali v
         tanci a fúkali si jeden druhému do tvári. Čierny mládenec ešte vždy počúval basu…
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       …že si ma nechala!
      </em>
     </span>
    </p>
   </div>
   <p>
   </p>
   <p>
   </p>
   <p>
    potiahol starý plešivý mládenec bez kabáta. Rapavý si sadol, položil hlavu do dlaní,
         akoby mu bolo do plaču. Ešte raz počal refrén:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Nech ťa pán boh skára,
      </em>
     </span>
     <br/>
     <span class="emphasis">
      <em>
       že si ma nechala!
      </em>
     </span>
    </p>
   </div>
   <p>
   </p>
   <p>
   </p>
   <p>
    Fraňo sa díval a usmieval. Táravý mi podotkol šeptom:
   </p>
   <p>
    „Keby tak moja žena zvedela…“
   </p>
   <p>
    „Ech, čo, ženy!“ zakričal Fraňo. „Verbúnok zahrajte!“
   </p>
   <p>
    Cigáni zahrali peknú, ohnivú nôtu. Ani čoby bol vletel elektrický prúd do izby a každý
         atóm vzduchu naplnil, vnikol do krvi… Razom rozhúpalo sa zasa všetko… Preletela fľaša ponad
         stôl. Fraňo vyhodil klobúk do povaly. Druhá buteľka, tretia, poháre — a stôl zostal čistý.
         Dvaja vyskočili naň a počali tancovať. Starý mládenec jazdil celou izbou na stoličke.
   </p>
   <p>
    „Dolu kabáty! Verbúnok!…“ ozvalo sa komando.
   </p>
   <p>
    Niektorí z mládencov pozhadzovali kabáty, spravili kruh a počali jeden oproti druhému
         tancovať. Najlepší v prostriedku. Ani Táravý sa nezdržal. Chytil ma za rameno, potom
         obidvoma rukami za plecia a vrtel sa so mnou.
   </p>
   <p>
    O chvíľu boli už traja na stolíku, potom štyria.
   </p>
   <p>
    Všetko sa vrtelo, cifrovalo, kričalo a výskalo. A Cigáni hrali, hrali, akoby im stovky
         lepili na čelo.
   </p>
   <p>
    Táravý za krátky čas tykal si so všetkými. S každým si zatancoval, s každým sa objal a
         bozkal. Každý mu vyznal lásku a on každému. Cigán nachyľoval sa k jeho uchu, akoby tiež
         vravel o láske. Pokyvkával si hlavou a vrtel rukami. Advokát Fraňo filozofoval:
   </p>
   <p>
    „Bláznivým je dobre. Čo? Nie? Ba bláznivým. Čo máš z rozumu? Ako vážky váži. Toľkoto a
         nie viac. Viac je proti reguli. Škoda. Zisk. Ubíja dušu, ducha, srdce. Preč s rozumom,
         páni! Lúčme sa! Srdce, páni! Srdce bez uzdy, ako Niagara. Aký krásny je svet. Jarček zdá sa
         ti Dunajom. Močarinka Blatnom. A ty ten Dunaj preskočíš, Blatno preskočíš. Ľudia krásni,
         veselí, dobrí! Mozog hop! Nielen to víno leješ do seba, ale s ním i zlato lásky, viery,
         nádeje. Neľúbiš? Tak si nepil. Vypiješ si, ľúbiš, veríš a máš nádej. Pime!“
   </p>
   <p>
    A zdvihol pohár.
   </p>
   <p>
    „Pime! Pime!“ ozvali sa mu.
   </p>
   <p>
    „Milujme sa!“
   </p>
   <p>
    „Milujme sa!“
   </p>
   <p>
    „Neklamme sa!“
   </p>
   <p>
    „Neklamme sa!“
   </p>
   <p>
    „Štrngnime si! Bozkajme sa!“
   </p>
   <p>
    „Štrngnime si! Bozkajme sa!“ ozývali sa za ním ostatní.
   </p>
   <p>
    On povstal z miesta a vysoko zdvihol pohár. Ostatní sme tiež vstali, štrngli si a
         pobozkali sa všetci. Cigáni hrali:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Nebojme sa, nedajme sa,
      </em>
     </span>
     <br/>
     <span class="emphasis">
      <em>
       bratia jednej rodiny…
      </em>
     </span>
    </p>
   </div>
   <p>
   </p>
   <p>
   </p>
   <p>
    A zaspievali sme i my.
   </p>
   <p>
    Radosťou nám duše plesali. Ľudia citom vozvýšení, povznesení, ako je to pekne. Ako tečú
         slová vo vzbudenej dôvere. Srdce, duša otvára sa ti a ty letíš do nich so svojou dušou a
         srdcom. Takými mali by zostať vždycky, takými by mali byť všade. Každý ti je priateľom.
         Nikto nemá na mysli oklamať ťa, smiať sa nad tebou. Ten ťa rád, i ten, i ten, všetci, a ty
         všetkých. Všetko zdá sa ti malicherným, len tí ľudia okolo sú ti všetkým a len tá pieseň je
         skvostná. Čo je na zemi čierno, tratí sa. Nespomenieš si trápnej chvíle, len príjemné
         rozpomienky tiahnu tvojou mysľou. Prídu ti na um zamilované ženské oči, ramená, dom so
         známymi oknami. Ty sa zajtra budeš prechádzať tam. Vidíš ju… A srdce plní sa ti radosťou.
         Radosť je byť medzi mládežou pri zábave. Tam nájdeš rovnosť, srdce a vznešeného ducha. To
         sú tí praví dobrí ľudia…
   </p>
   <p>
    Okná spopolaveli. Cez poloodkryté záclony bolo vidno v rannom svetle tmavý múr susedného
         domu, čierny hrebeň strechy, kamenie dvora a ulice.
   </p>
   <p>
    „Štyri hodiny,“ podotkol blondín s kečkou a tenkou tvárou.
   </p>
   <p>
    „Ešte buteľku!“ rozkázal advokát.
   </p>
   <p>
    „Už svitá!“ zahovoril rapavý. „Zajtra budem ako mačka.“
   </p>
   <p>
    „Mal si doma zostať!“ zahriakol ho plešivý mládenec.
   </p>
   <p>
    Buteľku doniesli, nalialo sa, vypilo sa. Potom doniesli ešte jednu. Tú už nedajbože
         dopiť. Cigáni oddychovali. Fraňo si vzal do ruky palicu, naklonil sa na ňu a zadriemal.
         Traja tľapkajúci mládenci sa už predtým vytratili. Napokon cítil každý, že treba odísť.
         Cigáni zahrali marš a my, pomaly sa poberajúc, obliekali sme zvrchníky, brali klobúky a
         palice, vychádzali na dvor a odtiaľ na dlažbu.
   </p>
   <p>
    Na dlažbe bolo ticho. Mesačná noc premenila sa na zachmúrené ráno. Nebo zatiahlo sa celé
         popolavým oblakom. Po kútoch pozostatky nočnej tmy. Domy s pospúšťanými záclonami stáli
         nemo, len kde-tu drobné, obskúrne krčmičky boli otvorené, čakajúce na včasných robotníkov.
         Veľké zaprášené listy gaštanov triasli sa vetrom a šumeli. Biela suchá kamenná dlažba bola
         plná smetí. Zahodený papier, padnutý list hnal vietor po nej s nepríjemným prachom. Ideály
         akoby sa boli zrútili v tomto zachmúrenom rannom svetle. Rozpálené hlavy chladli. Rozum sa
         vracal a každý pocítil tesknotu vážneho žitia. Zasa vhupli do myšlienok nervózni šéfovia s
         ustavičnými rozkazmi, dlhé písacie stolíky, hlavné knihy s číslicami, stránky, práca.
   </p>
   <p>
    „Ale dobre, že nemám ženy!“ kričal Táravý a skoro sa roztancoval na ulici.
   </p>
   <p>
    Fraňo rečnil zas o hviezdach.
   </p>
   <p>
    <span class="emphasis">
     <em>
      Padajú hviezdy, aj my padneme, a diamant v hrude nezhnije…
     </em>
    </span>
   </p>
   <p>
    Porozchádzali sme sa po jednom.
   </p>
   <p>
    Táravý sa pár ráz obrátil, idúc druhou stranou a zakričal:
   </p>
   <p>
    „Ale o jedenástej hodine iste na pivo, páni!“
   </p>
   <p>
    „Iste!“ ozval sa Fraňo.
   </p>
   <p>
    „Iste!“ zakričal som ja.
   </p>
   <p>
    * * *
   </p>
   <p>
    Táravý na pivo neprišiel. Poslali sme do hostinca, kde býval, a dostali sme hroznú
         zvesť, že jeho pani prišla a že hľadajú i s pánom byt. „No, zbohom!“ pomysleli sme si.
         „Príde druhý raz.“ Ale Táravý vôbec sa neukazoval. Možno, že ho vkusná jeho manželka
         privrela.
   </p>
   <p>
    „Táravý akosi zabudol na nás,“ ozval sa raz Fraňo.
   </p>
   <p>
    „Ja veru tiež prestanem chodiť,“ povedal na to advokát Šturec. „Všetko vychádza na
         verejnosť z tohoto lokálu. Včera mi žena referovala, že som predvčerom predpoludním od
         desiatej do jednej sedel tu a pil. Dnes ma prekvapila, že som včera hneď poobede šiel na
         víno a sedel do pol štvrtej tu… Ja neviem, kto to udáva… Zajtra ma prekvapí, že som dnes
         vypil štyri poháre piva.“
   </p>
   <p>
    „Ale to je zvláštne!“ ohlásil sa apatekár Čulek. „Včera som sa trochu zabavil a dnes mi
         sestra vedela povedať, že to bolo tu, že tu sedel Fraňo, vy, vy, ty i ty…“ a ukázal na nás.
         „Posiaľ nevedela, kam chodím, a tu ti odrazu počne vyčitovať…“
   </p>
   <p>
    „Teraz mi prichodí na um,“ zahovoril mladý podsudca. „Moja žena žiarlila na mňa. Pred
         troma dňami diškuroval som s Javorovou pri bráne. Ona len tak vyšla z kuchyne so zásterkou.
         Driečna, veď viete, radi si s ňou podiškurujeme všetci… A žena, že za kým sa to zháňam vraj
         v tej odpornej krčme, aká to bola chyžná?… Žiarlila.“
   </p>
   <p>
    „Ale to je znamenité!“
   </p>
   <p>
    „Kto to roznáša?“
   </p>
   <p>
    „Iste posluha.“
   </p>
   <p>
    „Alebo Javorová.“
   </p>
   <p>
    „Nemožno. Javorová si nebude škodiť,“ povedal Fraňo. „A akože vaše panie prídu k
         posluhovi, alebo posluha k nim?“
   </p>
   <p>
    „Kto teda?“
   </p>
   <p>
    „No, ja prestanem chodiť,“ potvrdil Šturec. „Veď uvidím. Ešte pár dní.“
   </p>
   <p>
    „Zaiste je to nie príjemné, keď žena alebo sestra o všetkom vie.“
   </p>
   <p>
    „Konečne, že pijeme, nie je hriech. Piť sa žiada,“ povedal mladý podsudca.
   </p>
   <p>
    „Ale musí to vedieť každý? To je nie poriadna krčma, z ktorej sa všetko vynesie,“ horlil
         Šturec. „Ako má tajnosti štát, ako majú úrady, pošta, tak i krčma. Nie je tak?“
   </p>
   <p>
    Každý prisvedčil a všetci boli nahnevaní. Volali Javora. Veď poriadok musí byť. Javor sa
         len usmial.
   </p>
   <p>
    „Ale, páni, zaiste ja sám nevynášam! Obsluha je stará a predtým toho nebolo. Sami viete.
         Musí byť medzi hosťami niekto…“
   </p>
   <p>
    Hádali, kto by bol takto podozrivým. Ani jeden. Všetci rovnako chodia, jednako si radi
         zapijú. Ktože by seba samého zrádzal?! Stane sa síce, keď sa dlhšie vystane, že sa manžel
         vyhovorí na nejakých cudzích hostí. Povie sa, že boli napríklad Rusi, alebo Poliaci, nejaký
         povestný český spisovateľ, alebo slaviansky filológ, historik. No a že tam boli všetci
         prednejší, napríklad Ďurský, „a keď ten mohol vystať do tretej, prečože by som, ženička, ja
         nevystal?“ To sa stane. Lenže, aby sa konzekventne zrádzali, to je vylúčené. Nemôže byť.
   </p>
   <p>
    „Však sa vynájde,“ rozhodli páni.
   </p>
   <p>
    Ale zrádzanie neprestávalo.
   </p>
   <p>
    „To si ty musel povedať,“ hovoril priateľ priateľovi, „že som sa včera poobede zabavil.“
   </p>
   <p>
    „Komu?“
   </p>
   <p>
    „Žene.“
   </p>
   <p>
    „Ale, čo sa ti robí?!“
   </p>
   <p>
    „No a kto? Ty si bol u mňa. A čert vie, chcel si sa zalichotiť…“
   </p>
   <p>
    „To je predsa mnoho! A to si vyprosím…“
   </p>
   <p>
    „Druhý nemohol byť…“
   </p>
   <p>
    „Osočovateľ!“
   </p>
   <p>
    „Ty si! Čo ty máš o tom mojej žene hovoriť?…“
   </p>
   <p>
    Samé aféry medzi pánmi. Na mládež sa počalo tiež hromžiť. Do jednej vyspevovala. Poznali
         hlasy. Napitá tiahla s Cigánmi. U Živeckých bola nočná muzika. A nie že by sa ticho držala,
         keď chce uctiť niekoho, ale našli sa, ktorí pod oblokom tancovali. Alebo, akí sú to lumpi,
         tí mladí ľudia! Otvorili všetky okná u Javora a čo raz vypili fľašku, vyhodili oknom.
         Poznali osoby. Tam bol ten, ten, ten… Tancovalo sa na biliarde. Skla na dlážke hromada…
   </p>
   <p>
    „To je mnoho! To je hrozné! Posmech a škandál! Kto to roznáša?“
   </p>
   <p>
    Spoločnosť u Javora sa menšila. Prestal chodiť Šturec, prestal apatekár, podsudca a
         všetci lepší. Mládež sa tiež počala strániť Javora a po chvíli veľký hostinec bol skoro
         prázdny. Nevidel si tam nikoho z lepších. Sám Fraňo nešiel, keď nebolo spoločnosti.
   </p>
   <p>
    Javor sa zamyslel.
   </p>
   <p>
    Kto to zasa intriguje?
   </p>
   <p>
    A prechádzal sa pomedzi biele, čistučké stoly. Postával pri oknách a vyzeral. Posluhovia
         oprašovali čisté obrusy, rozháňali servítkami, utierali poháre, opierali sa o steny, hrali
         sa biliard a fajčili neprestajne cigarety. — Čo sa to stalo? — mysleli si a čakali.
   </p>
   <p>
    Nikto.
   </p>
   <p>
    „Nijakého dôchodku, to nemôže byť,“ hundral hlavný posluha.
   </p>
   <p>
    „A moje pobočné grošíky,“ zarmútil sa pikolo.
   </p>
   <p>
    „Čože ja tu mám robiť, keď niet pánov?“ hrešil tretí.
   </p>
   <p>
    „Najlepšie vypovedať pánovi.“
   </p>
   <p>
    „Čo si počneš? Najlepšie, keď pôjdeme. Niet hostí, nemáš čo robiť.“
   </p>
   <p>
    „Musím ich nejakým činom privábiť,“ rozhodol Javor. „Dám doniesť plzenčiny. Iste prídu.
         Poznám ich. Nebudú sa môcť zdržať.“
   </p>
   <p>
    Plzenčina prišla. Vytrčili sa krásne ceduľky do okien, ale veru neprivábili nikoho… Ale
         aj miestnosť je už akási nečistá. Treba bude zamaľovať. Krásne vymaľovali izby. Jagalo sa
         všetko. — Neprišiel nik.
   </p>
   <p>
    „Aspoň mládež zvábim, keď nie tých starých hlupákov!“ nadával Javor.
   </p>
   <p>
    A odrazu zjavila sa v novospravenej kase krásna brunetka s modrými očičkami a žltkastými
         obrvami. Sedela graciózne a usmievala sa celkom nevinne. Prišli niektorí mladí ľudia, ale
         len s otázočkami. Tak očistom spytovali sa posluhov.
   </p>
   <p>
    „A nebol tu môj priateľ Prútik?“
   </p>
   <p>
    „Nie, pane.“
   </p>
   <p>
    „Kde ten môže byť? Idem ho hľadať.“
   </p>
   <p>
    A už vychádzal. Keď prišli dvaja, pýtali sa na tretieho.
   </p>
   <p>
    „A nebol tu náš priateľ Zárožný?“
   </p>
   <p>
    „Nie, pane.“
   </p>
   <p>
    „Kde ten môže byť? Poďme ho hľadať.“
   </p>
   <p>
    A už boli von.
   </p>
   <p>
    I o týchto sa dozvedeli, že boli dvoriť kasírke. Pili pri kase koňak a boli veľmi
         vtipní. Každá dáma im to vedela povedať. Vystali i oni. Darmo lepil Javor plagáty po
         stenách, že prišlo znamenité mníchovské pivo, že dáva najlepší pezinok po štyridsať
         grajciarov. Neprichádzal nik. Prišli umelci. Darmo skveli sa veľké červené plagáty po
         rohoch, že u Javora spieva chýrna miss Tony, alebo Rozy a produkuje sa svetoznámy umelec na
         trúbach. Neprišiel nik.
   </p>
   <p>
    Javor len čakal, čakal. Prešlo štvrť roka. Páni neprichádzali. Ak prišiel jeden, hneď sa
         vyzradilo. Radšej neprišli. Prešiel polrok. U Javora prázdno, púšť, nemota. Aj veľké
         acetylénové svetlá hasli jedno po druhom. Zjavili sa olejové lampy. Potom sviečky.
   </p>
   <p>
    Nahneval sa Javor.
   </p>
   <p>
    Praštil všetkým.
   </p>
   <p>
    Zatvoril obchod.
   </p>
   <p>
    Zmizol…
   </p>
   <p>
    Bol podvečer. Po dlažbe, zatienenej rozvetvenými a páchnúcimi gaštanmi, prechádzalo sa
         obecenstvo. Páni, dámy, slečinky, deti s bonami, obručami, fúrikmi a hrkálkami. Kráčal som
         k svojej snúbenici a bol som dosť sentimentálne naladený. Poézia rozlievala sa mi dušou a
         celým mozgom… — Ktože by vás nemal rád, dámy? — myslel som si. — Ktože by si vás neuctil?
         Ako ľahko zdvihne dvoje slabých rúk celý tento svet z blata a hnusu do výšin medzi hviezdy.
         Dvoje krehkých rúk zamaľuje čiernu plachtu života na skvostný, jasavý obraz. A my kocháme
         sa v ňom. Váš dych zničí kvety mrazu na tablách a my odrazu vidíme ruže v oknách, voňavé,
         veľké ozajstné ruže. Ktože by vás nemiloval, kto nectil? Pokým ste ženy…
   </p>
   <p>
    „A-á-á! Servus kamarát!“ zahrčalo mi niečo do ucha.
   </p>
   <p>
    Pozriem — Táravý.
   </p>
   <p>
    „Ach, Táravý! Kde si ty?“
   </p>
   <p>
    „Obyčajne doma.“
   </p>
   <p>
    „Čo robievaš?“
   </p>
   <p>
    „Mlčím a poslúcham. Ani sa nespytuj. Ja som vlastne mníchom a môj byt je kláštorom.“
   </p>
   <p>
    „Nehovor.“
   </p>
   <p>
    Išli sme spolu. Videli sme zavreté dvere niekdajšieho Javorovského hostinca.
   </p>
   <p>
    „Kam teraz chodíte?“ opýtal sa Táravý.
   </p>
   <p>
    „Do akejsi hnusnej krčmy. Ani jesť, ani piť.“
   </p>
   <p>
    „Či by bolo dobre teraz zájsť k Javorovi.“
   </p>
   <p>
    „A šiel by si?“
   </p>
   <p>
    „Teraz nie.“
   </p>
   <p>
    „Prečo?“
   </p>
   <p>
    „Pozri hore.“
   </p>
   <p>
    Nad našimi hlavami v obloku vis à vis bývalého hostinca zazrel som staršiu,
         zapudrovanú ženskú tvár s veľkým účesom, veľkou zlatou brošňou pod bradou a veľkými
         ametystovými náušnicami. Ľstivými, širokými očami hľadela na mňa.
   </p>
   <p>
    „Kto je to?“ spýtal som sa.
   </p>
   <p>
    „Moja žena,“ šepol Táravý.
   </p>
   <p>
    „Veru škoda Javora!“ počal som zasa. „Kto to len vyzrádzal a intrigoval?“
   </p>
   <p>
    Táravý ukázal hlavou hore.
   </p>
   <p>
    „Tá pani?“
   </p>
   <p>
    „Tá.“
   </p>
   <p>
    „Tvoja žena?“
   </p>
   <p>
    „Ona. Celé hárky papieru som odhalil. Samé značky a mená. Známe mená. Celý deň sedávala
         pri okne, ba i v noci, ráno zavčasu a značila, značila a roznášala každý deň tri razy.“
   </p>
   <p>
    „Tvoja pani?“ spýtal som sa ešte raz.
   </p>
   <p>
    „Ona.“
   </p>
   <p>
    V ten večer nešiel som k svojej snúbenici.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578406" name="ftn.id2578406">
        1
       </a>
       ]
      </sup>
      <span class="emphasis">
       <em>
        Tam je stoličná aristokracia zo súdov, sirotskej stolice, slúžnovskej a
                  berného úradu
       </em>
      </span>
      — všetky tieto úrady boli súčasťou volenej stoličnej
               samosprávy.
     </p>
    </div>
    <div class="footnote">
     <p>
      <sup>
       [
       <a class="para" href="#id2578420" name="ftn.id2578420">
        2
       </a>
       ]
      </sup>
      <span class="emphasis">
       <em>
        Sirotská stolica
       </em>
      </span>
      — dozor nad správou majetkov vdov a sirôt.
               Medzi stoličné úrady patrili ešte škôldozorca, lekár a zverolekár.
     </p>
    </div>
    <div class="footnote">
     <p>
      <sup>
       [
       <a class="para" href="#id2578529" name="ftn.id2578529">
        3
       </a>
       ]
      </sup>
      <span class="emphasis">
       <em>
        Bojkotovať
       </em>
      </span>
      (angl.) — izolovať protivníka. Názov podľa
               kapitána Boycotta, proti ktorému bojovali jeho írski nájomci tým, že mu nedodali
               nijaké životné potreby, takže musel majetok opustiť.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579877">
       </a>
       Ženích
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      (Skica.)
     </em>
    </span>
   </p>
   <p>
   </p>
   <p>
    Čuprík, doktor medicíny, išiel domov z krčmy. Svätil narodeniny a to potrvalo do tretej
         po polnoci. Bola krásna zimná noc. Mesiac svietil. Cesta zapadnutá snehom, len čo koľaje a
         chodníky černeli sa po nej. Drobné okná domčekov na jednej strane ulice blinkotali sa v
         svetle. Druhé stáli nehybne v tieni. Cez dvory bez brán bolo vidieť ďaleko do tichého
         nemého poľa. Ono strácalo sa sťaby za riedkym bielym organtínom tíško spúšťajúcej sa hmly.
         Len kde-tu bolo vidieť bledé veľké škvrny lesov a horičiek. — Škvrny čím ďalej väčšmi
         šírili sa a bledli. Ďaleko, ďaleko konečne spájali sa v širokú popolavú stuhu pohoria. Po
         holých temenách a bokoch hôr akoby sa vliekli biele rôznoforemné oblaky — belel sa sneh. A
         nad tým všetkým vysoké voľné zelenkavé nebo skoro celkom bez hviezd.
   </p>
   <p>
    Čuprík nebol veselý, hoci vypil mnoho vína.
   </p>
   <p>
    — Hlúposť, — myslel si, — tri hodiny. Od zajtra rozhodne prestanem chodiť do krčiem. Ale
         celkom iste. Načo je to? Hľa, od tých čias mohol som prečítať nejaké znamenité dielo.
         Lepšie by som sa bol zabavil. A tu hybaj do krčmy. Nijako sa nezabavíš. Piješ, piješ,
         fajčíš a rozprávaš. Dym. Oči ťa štípu. I fádno ti je, a predsa sedíš a sedíš. Čo ten Štipák
         hovoril, je len komédia. Frázy. Nepočuješ len prázdne reči. A aj vieš, že sa nenaučíš
         ničomu, že sa nezabavíš a predsa ideš a dýchaš otravu a piješ bohvie čo. Čas márniť, groše
         márniť, zdravie márniť. Nie je dosť, že sa človek sám od seba derie — a tu ty ešte pomáhaš,
         aby si čím skôr odkapal. Mať tak doma mladú driečnu ženičku…
   </p>
   <p>
    Čuprík znova zažiadal si mať pred sebou svoju vlastnú, oddanú, sprisahanú ženu.
         Nenadarmo mu dnes pripíjali, aby sa čím skôr oženil. Aby na takto rok boli už dvaja, on a
         ona. Znova vhupla mu do srdca dávna jeho túžba. — Hľa, prišiel by domov. Neboli by tri
         hodiny, ale desať. Žena je ešte hore, číta. „Odkiaľže ty?“ spýtala by sa. „Z kasína,
         dušička,“ povedal by on. „Vieš, že mám mena, zabavil som sa.“ A on by ju pohladkal po líci.
         Aké má ona horúce líca. Teplé pery. — Ako by to bolo dobre, krásne.
   </p>
   <p>
    A tam ešte bude zima. Neporiadok. Keby teraz v tamtej krčme svietili, šiel by na
         štamperlík koňačku. I Čujný má peknú ženičku. A predsa Čujný — aký je to človek. Ani forma
         ľudská. Drozdík, kolega, tiež. A to je ťuťmák. Len ja som tu sám. Načo ja mám domov ísť?
         Lepšie bude zísť dolu. Nájde sa možno nejaká krčmička — s veseliacimi sa.
   </p>
   <p>
    Čuprík sa vrátil.
   </p>
   <p>
    Našiel aj krčmu. Ktosi spieval ešte v nej. Vošiel. Traja financi sedeli pri stolíku,
         červeným obrusom prikrytom. Jeden z nich bol starší, šedivý, druhí dvaja celkom mladučkí.
         Starý spieval. — Čmud zlého dohánu a smrad cesnakový pomiešaný s olejovým — ho zarazili.
   </p>
   <p>
    — Čert to ber! — myslel si. — Keď som tu, vypijem štamperlík a pôjdem. Ľa, mohol som byť
         už doma. Čo sa táram?
   </p>
   <p>
    Financ prestal spievať, pomýlený príchodom pána v dlhom čiernom kabáte a okuliarmi. —
         Čupríkovi chcelo sa povedať: A čo vy, pane, nespievate ďalej? Ale pomyslel si, čo mňa do
         neho. Veď mi je cudzí. Možno, že sa podnapil a nadal by mi.
   </p>
   <p>
    „Rozkážete, pane?“ opýtal sa ho posluha v papučiach, odetý v čiernych zašpinených
         šatách.
   </p>
   <p>
    „Štamperlík koňaku.“
   </p>
   <p>
    „Na rozkaz.“
   </p>
   <p>
    — Ale predsa by bolo vari lepšie, žeby si tak čaju. Lepšie hreje. Koňak zaiste bude zlý.
         A aj čo sa týče zdravia. Čaj s citrónom utíši.
   </p>
   <p>
    „Hej, počkajte!“ zavolal. „Doneste čaju.“
   </p>
   <p>
    „Prosím!“ ozval sa posluha.
   </p>
   <p>
    — Iste potrvá pol hodiny, kým to spravia, myslel si. Koňak by bol hneď tu a mohol by ísť
         spať. Smrad je neznesiteľný. — Tri štvrte na štyri. Ledva vidieť hodiny od dymu.
   </p>
   <p>
    „Posluha! Počujteže! Doneste už len toho koňaku!“
   </p>
   <p>
    „S čajom?“ opýtal sa tento.
   </p>
   <p>
    „Nie, len koňaku.“
   </p>
   <p>
    „Prosím.“
   </p>
   <p>
    — Mohol som už spať, — dumal Čuprík. Do deviatej sa už nijako nevyspím. Aká je to
         hlúposť, že sa tu mocem. Zviera to neurobí, aby menilo deň na noc a noc na deň. Nikdy nie,
         že by aj vo dne aj v noci. Všetko má svoj čas. Len človek má vždy dosť času. Čert vie, iba
         človek nevie držať mieru. Najmúdrejší tvor a najneprirodzenejší. Akoby bol na vážkach rozum
         a príroda. Čím viac kladieš do vážky, kde je rozum — tým lepšie vidíš, že je tá druhá
         prázdna. Krajšími chceme byť a čoraz sme špatnejší. Vyháňame zo seba, čo je v nás pekného a
         ľudského, a sme zlí, falošní, hnusní. Ani ľudia, ani zvery. Čert vie, — bastardi sme. — Čo
         ja potrebujem teraz koňaku? A iste ho robia, keď ho nenesú. Ale rozhodne, musím sa oženiť…
         Tridsaťpäť rokov nie tak veľa. Mám aj postavenie.
   </p>
   <p>
    Doniesli koňak. Čuprík chlipol a znova sa zamyslel.
   </p>
   <p>
    Akým mladým bol on vtedy. Nohy neboli také ťarbavé. Krídla. Nechodil — letel. Čože mu
         bolo na hole s flintou na pleci. Skok a pozeral do hlbokej doliny. Športy, lumpačky. Potom
         ona. Vtedy mu prišlo na um ženiť sa. — Mladučká, nízka, plavovlasá. Celá bola malinká, útla
         a krásna. Žltý kabátik nosila so širokými rukávmi. Biely muf, biele boa a vlnený žltý,
         veľký klobúk s bielym širokým perom. To bola prvá, čo sa mu páčila. I vtedy si myslel: dosť
         bolo lumpačice a veselého života. Človek zatúži po tichom familiárnom živote. Vezme si ju,
         myslí si, dievča krásne, skromné. Dobrá bude z nej žena. A počal sa chystať, že ju raz
         osloví, vyzná lásku… Kúpil dve krásne skrine, sedem stoličiek, stolík a — chodil ďalej
         medzi mládencov. Ešte budú treba nejaké koberce do izby. Kúpil koberce, potom záclony. Dve
         postele… Bude to utešená ženička. Lenže rozhodne bude treba, aby sa aj priblížil a vyznal
         lásku.
   </p>
   <p>
    „No, čo ty myslíš o Aničke Durdíkovie?“ opýtal sa raz priateľa.
   </p>
   <p>
    „Pekná, ale koketka.“
   </p>
   <p>
    „Aká koketka? Dievča skromné.“
   </p>
   <p>
    „Mne sa Gabriela lepšie páči. Má šik. A ako tá vie hovoriť. S tou sa nenudíš. Samá
         duchaplnosť.“
   </p>
   <p>
    Čuprík sa zadivil, že si Gabriely dosiaľ nevšimol. Má utešenú postavu a tak sa vidí, aj
         peniaze, kdežto Anička je vari trošku prinízka. Nebol by pár. Gabriela by bola vari lepšia,
         už aj ako žena. Koketky sú nebezpečné. Nemilujú jedného, ale jedno za druhým každého, kto
         má znesiteľnú tvár. Bude treba priblížiť sa Gabriele a vyštudovať.
   </p>
   <p>
    „Veru by ste sa mali oženiť,“ oslovil ho raz sused notár.
   </p>
   <p>
    „A koho by ste mi takto?“
   </p>
   <p>
    „Ja na vašom mieste, viete, koho by som si?“
   </p>
   <p>
    „Koho?“
   </p>
   <p>
    „Marišku Stuhlých. Dievča pracovité, beznáročné. Skromné dievča — hodno hotových
         pätnásťtisíc. A je aj temperament. Pekná a nie hlúpa. Ja na vašom mieste len tú. Tá by bola
         pre vás.“
   </p>
   <p>
    „Tá blondína? Taká s tým dlhým krokom?“
   </p>
   <p>
    „Tototo.“
   </p>
   <p>
    — Nie špatné dievča, — myslel si Čuprík. — Niektorú už musím. Mariška Stuhlých by tiež
         bola. Pôjdem do ich skliepku tak očistom. Tam sa najľahšie s ňou obznámim.
   </p>
   <p>
    Šiel. Šiel druhý raz, šiel tretí raz, potom chodil, lebo hneď po prvom raze sa mu zdalo,
         že všetky svoje myšlienky a celú svoju dušu nechal pri vážkach na pulte.
   </p>
   <p>
    „Slečna, ako vy šikovne obslúžite a nikdy nepridáte. Ani mne by ste nepridali?“ opýtal
         sa jej raz.
   </p>
   <p>
    „Oj, vám, prečo nie?“
   </p>
   <p>
    „Aká ste vy dobrá!“
   </p>
   <p>
    Zaľúbený som, myslel si, celkom zaľúbený. Aj ona. Keby nie, nepridala by mi, aspoň by
         nepovedala. Ale treba jej to povedať, že ju rád. Ináče nepochopí. Akože jej povieš: poď za
         mňa. Najprv treba povedať: rád ťa mám. Lenže treba by bolo vari oboznámiť sa aj s
         Gabrielou. Možno, že by sa tá lepšie pozdala. Je ohybnejšia predsa, ako sa vidí. A Anička
         je taká útla, malinká. Zrovna nadchýna človeka. Včera kukala, kukala. Pozerám, na koho, a
         to na mňa. Má také krásne oči. Ale najbližšie je mi vari predsa Mariška Stuhlých. Otvorím
         dvercia, až som dnu.
   </p>
   <p>
    „Ty sa zaliečaš Mariške?“ opýtal sa ho raz starší brat.
   </p>
   <p>
    „Ja sa nezaliečam. Ja len tak.“
   </p>
   <p>
    „A tam ťa už na vizitu čakajú.“
   </p>
   <p>
    „Nevrav!“
   </p>
   <p>
    „Teraz som bol tam. Ale ty sa neblázni. Mariška je znamenité decko, ale ja by som si
         radšej Elu mešťanostovu. Má peniaze. A ak si môžeš vybrať — vyber si lepšie. Na celý život
         kupuješ. Partieka ostarie. Nebudeš ju môcť vyhodiť — mrzieť ťa bude. Ja by nikdy nehľadel
         na ženu, len na jej príslušnosti. Majetok, drahý brat, je hlavná vec u mňa. Povedal by som
         — žena je príslušnosť. Myslíš, že naše dámy milujú v tebe človeka, osobnosť. Postavenie a s
         tým myšlienku, že sa vydajú. Nože choď k nej a povedz: ,Ja vás rád, ale si vás nevezmem za
         ženu. Ja vám chcem len ručičku bozkať a len milovať a len duševne.‘ Ani sa nepustia s tebou
         do reči. Celá ženská duševná krása, jej láska, jej oddanosť, jej vernosť postavená je na
         špatnom egoizme. A i keď sa vydá, či ona miluje svojho muža? Je to láska? Miluje ho naoko,
         pre svet, lebo sa to patrí. Ale i tá klame v myšlienkach. Že by žena, pokým žije, mala len
         pre jedného svoj pohľad, svoje líca, ústa a srdce, dušu a všetky svoje myšlienky — to,
         braček, nedosiahneš. To je u žien nemožné. A tak hľaď na príslušnosti a nie na ženu.
         Vravím, tam ťa očakávajú.“
   </p>
   <p>
    „Ale veď ja… Ja som bol pár ráz v sklepe a — nič —“
   </p>
   <p>
    „Prekvapilo ma to. Veď si ty človek rozumný.“
   </p>
   <p>
    „Čože by ja —“
   </p>
   <p>
    Pritom si myslel: Ľa, predsa by šla za mňa, keby tak chcel. Brat hovorí hlúposti. Človek
         predsa vždy radšej má jedného ako druhého. I žena. Nie, nie, ona je celkom dobré dievča.
         Poobede pôjdem ta, ale sa ešte neprezradím. Musím vyčkať. Je to krok predsa len vážny. Ja
         napríklad veľmi nerád cestujem a ona by prípadne rada cestovať. Musel by som s ňou, — a to
         po celý život. Alebo napríklad rada by mať fánky vyprážané v masle. Mal by ich každú
         nedeľu. Ostatne toto by sa dalo napraviť. — Takto si predsa len slobodný. Urobíš, čo sa ti
         páči. Máš smäd — ideš do krčmy. Ak ti je dobre — posedíš si. A tu potom hybaj, ohlasuj.
         Dušička, idem do kasína, moja milá, musím na poradu. Alebo ťa schytí túžba zahrať si karty
         — presedíš do rána. Akože sa ukážeš? Lepšie je slobodnému človeku. Počkám ešte troška so
         ženbou.
   </p>
   <p>
    Medzičasom predstavili ho jednej dáme s peknou tvárou: Betke Žiarovie. Prípadne bude
         dediť po strýcovi tisíce, má dom a veľkú záhradu.
   </p>
   <p>
    Nebolo by od veci počať s touto.
   </p>
   <p>
    Bez otázky, že potrebujem ženu. Hľa, ochoriem napríklad, kto ma opatrí? Moja babka je
         síce dobré stvorenie, ale žena je predsa niečo bližšieho… Na zregulovanie života je
         potrebná žena. A pokojný život mať, aká je to radosť. Tichučko, príjemne tečú ti chvíle.
         Máš svoje kráľovstvo a domácnosť. Tá nahradí všetky krčmy a zábavy. Treba sa k nej
         priblížiť… Dievča je ono pekné. Brat má úplnú pravdu, že je len predsa lepšie mať i peknú
         ženičku i peniaze. Peniaze sú naozaj celkom príjemná vec.
   </p>
   <p>
    Raz vošli do skliepku dve elegantné, štíhle dámy. Obe boli blondínky s úzkymi tvárami,
         veľkými očami a silnými obrvami.
   </p>
   <p>
    „Moje priateľky,“ predstavovala Mariška. „Slečna Žofka a slečna Gabriela Diková. — Ján
         Čuprík. — Nech sa vám páči dnu. I vám, pane. — Prosím.“
   </p>
   <p>
    Vošli do salónu.
   </p>
   <p>
    — Elegantné dámičky — myslel si Čuprík. Tá menšia je krajšia. Tak popod pazuchy sa
         prejsť s ňou po dlažbe. Reprezentoval by. To je radosť. — Aký manýr. Zdajú sa oceľovými
         prútikmi.
   </p>
   <p>
    „Na dlhšie ste prišli, dámy?“ opýtal sa.
   </p>
   <p>
    „Na dva-tri týždne.“
   </p>
   <p>
    „Potom domov?“
   </p>
   <p>
    „Domov.“
   </p>
   <p>
    „To získa naša spoločnosť.“
   </p>
   <p>
    „Ach, máte mnoho pekných dám.“
   </p>
   <p>
    „Pekného je nikdy nie mnoho.“
   </p>
   <p>
    — Tá mladšia by mi pristala. To je radostné dievča.
   </p>
   <p>
    A div divúci: o týždeň Čuprík pustil sa do tuhého zaliečania. Počul, že budú i peniažky.
         Ale nehľadiac na to, jemu sa slečna Žofka páčila. Vábila ho jej pružná postava. A už
         predstavil si, ako si najmú byt a budú žiť celkom tichučko a skromne. Porobia návštevy.
         Vizity na každý spôsob budú pestovať. Ordinačnú sieň zariadi si elegantne. Zadováži všetky
         inštrumenty. Vyvesí krásnu tabuľku. Predsieň. Ilustrované časopisy, plyšové fotele. Tam
         bude stáť konzolové zrkadlo
    <sup>
     [
     <a class="footnote" href="#ftn.id2580449" name="id2580449">
      4
     </a>
     ]
    </sup>
    pre dámy. Tri vešiaky. A ak je mnoho peňazí, to si kúpia automobil. Zavolajú ho
         do susednej dediny. Na automobile prebehne. Pekný to bude život. A ona prečo by nešla za
         mňa? Som diplomovaný. Tie tisíce môže dať kvôli titulu. Urobím návštevu. Oženiť sa raz
         musím.
   </p>
   <p>
    Vyobliekal sa. Strčil klinček do kabátovej dierky a sadol do fiakra. Treba elegantne.
   </p>
   <p>
    „Do Kulínov,“ ľahostajne povedal kočišovi, vystupujúc na koč. Rozložil sa pohodlne a
         vytiahol cigaretu. Červený klinček, nezastrčený celkom do dierky, triasol sa a zaváňal.
         Však ony u Kulínov bývajú, myslel si. Tak vravela Anička. Ozaj, veď ma tam čakajú, a prečo
         ja robím návštevu u Kulínov?
   </p>
   <p>
    Koč sa zvŕtal do druhej ulice. Kulínovský dom s balkónom a veľkými kaktusmi v kalichoch
         bolo hneď vidieť. Na balkóne boli ľudia. Dámy. Dve dámy. Tam zastane. Budú pozerať kto to,
         čo to? A ja by mal vlastne zastať pred skliepkom, kde ma Anička čaká. Vyjdem hore,
         zaklopem. Tí sa budú čudovať.
   </p>
   <p>
    „Prejdime celkom dolu!“ zakričal kočišovi.
   </p>
   <p>
    „Nie do Kulínov?“
   </p>
   <p>
    „Najprv celkom dolu, ale pohnite!“
   </p>
   <p>
    Slečnám urobil poklonu. Ony s úsmevom ďakovali. Utešené sú, utešené. Musím ísť — dumal.
         Dolu sa zvrtneme a vrátime. Nevedel by si vybrať medzi nimi. Tá vyššia je plnšia a i v
         spôsoboch mäkšia. Musím ísť.
   </p>
   <p>
    „Obrátiť!“
   </p>
   <p>
    Koč sa zvrtol. Kočiš opýtal sa, kam ísť.
   </p>
   <p>
    Čuprík nevedel, čo povedať. A ak by nemohol do Kulínov, a ta rozkáže ísť, bude čudné
         kočišovi. A potom treba iste vedieť, či sú peniaze? — Možno, že sú to nejaké veľké dámy.
         Ale musia byť aj bohaté. I brat hovoril. Napokon, keď aj nie, — sú elegantné a driečne.
   </p>
   <p>
    „Zastaňte pred Kulínovským domom.“
   </p>
   <p>
    Kočiš kývol hlavou. O chvíľu zastali pred veľkou bránou. Čuprík vyšiel, zaklopal a bol s
         veľkým hlukom prijatý. Len slečny boli akési zdržanlivé a chladné. Starý Kulín vedel,
         odkiaľ fúka. Mladý pán si prišiel dámy obzrieť. Čuprík len keď vo foteli sedel, zbadal, že
         vyviedol veľkú hlúposť. Veď on posiaľ nikdy nebol u Kulína. Prišli dve dámy a on sa tiež
         ustanovil. Nie ustanovil, ale dovalil sa, ako medveď. To je na dlani. Ako to zmierniť?
   </p>
   <p>
    „Radi by sme divadlo,“ začal. „Nejaký divadelný kus a prišiel som, či by slečny
         nepomohli.“
   </p>
   <p>
    „Ale cudzie?“ ohlásila sa tá vyššia.
   </p>
   <p>
    „Veď je dám mnoho —“
   </p>
   <p>
    „Viete, moje ctené dámy, veľký, široký kus by sme radi. A preto či by…“
   </p>
   <p>
    Dámy jednako nemohli. Za mesiac sa tu chcú pobaviť a to je krátky čas. Čuprík nahováral
         a v myšlienkach ďakoval bohu, že mu dal nejakú ideu. Odporúčal sa. Dámam bozkal ruky. So
         starým si srdečne stisol ruku.
   </p>
   <p>
    „Domov!“ zakričal na kočiša.
   </p>
   <p>
    Doma hodil sa na otoman a nadával si. Som ja hlupák, hlupák, hlupák! Keď som už bol tam,
         mal som sa držať vážne. Aká detinskosť, malodušnosť. Alebo sa žením, alebo nie, —
         filozofoval. — A ak áno, potrebujem k tomu ženu. Jasná vec. Pozrieť si dievča nie je hanba.
         Mariška sa nedá prirovnať ku Dikovským. Musím ta ešte raz ísť.
   </p>
   <p>
    Ale pokým Čuprík ešte raz išiel, slečny odišli. Mariška ho chladne prijala. A jemu sa
         zazdalo odrazu, že tratí pôdu pod nohami. Že mu uniká všetko šťastie. A azda Anička
         Durdíkovie? Ale ta už chodí akýsi veľkoobchodník. Nešlo by hladko.
   </p>
   <p>
    Ktorúže to radil brat? Elu mešťanostovu. Ta sa obrátim. Je to dievča pekné. Bude z nej
         dobrá žena. Pôjdem. — Musím sa oženiť. Neženatý kape v spoločnosti ako éter — nevidia ho —
         — —
   </p>
   <p>
    Čuprík zadriemal pri koňaku. Spev financov ho zobudil. Pozrel na hodiny — šesť. Treba
         ísť domov. Strach. Aký je to život. Teraz zasa hybaj v tej zime kilometer. Ale treba,
         treba. Akýže budem celý deň? Ale čaju sa zíde vypiť. Zima.
   </p>
   <p>
    „Donesteže čaju, posluha!“ A kým ho donesie, čo by si zapálil ešte cigaru. Dobre bude —
         hundral si, vyťahujúc si cigaru. Ale radšej po čaji. — Ech — na pľuvanie! Taký život. Po
         krčmách. Viac ma nevidia. Od zajtra pekný život povediem. Rozmyslím si. Konečne treba sa mi
         oženiť. Zajtra celkom vážne zájdem k Nataške… Je to dievča zdravé, pekné a gazdovlivé…
   </p>
   <p>
    A zapálil si cigaru.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580449" name="ftn.id2580449">
        4
       </a>
       ]
      </sup>
      <span class="emphasis">
       <em>
        Konzolové zrkadlo
       </em>
      </span>
      — zrkadlo, postavené na podlahu a nie
               zavesené na stene
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580674">
       </a>
       Balek
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na Jula Vrátnického, právnika, povedali, že je solídny, tichý mladý človek, všetko také
         vlastnosti, ktoré prvoročnému právnikovi-balekovi nemôžu lichotiť, a Julo aj všemožne
         bojuje proti nim: má elegantný byt, peknú mesačnú gážu a dvanásť ceduliek zo záložnice,
    <sup>
     [
     <a class="footnote" href="#ftn.id2580698" name="id2580698">
      5
     </a>
     ]
    </sup>
    v kaviarňach opretý o malý mramorový stolíček robí napoleonovskú figúru a
         prekibicuje celé hodiny pri biliarde; nosí cylinder podľa najnovšej módy, veľké biele mašle
         a široké nohavice. Aby dokázal svojim kolegom, že je nie balekom, neplatí účty a hoci ho
         hryzie svedomie, nezadrží slovo, ale dá čakať svojim veriteľom. Ale keď niektorý pohrozí mu
         advokátom, ticho vyťahuje tobolku a platí, ale pred kolegami hovorí, že mal dnes na krku
         exekúciu a že mu zapísali nový kabát.
   </p>
   <p>
    Vo veľkom meste, keď človek má plnú tobolku a nie je pritom zlodejom, veľmi dobre sa
         cíti. Otvorený je pred ním celý svet. Všade môže vstúpiť s jasným čelom, lebo nemusí
         počítať: mám dve zlatky, z toho vstupné jedna zlatka, dve fľaše piva šesťdesiat grajciarov,
         garderóba dvadsať grajciarov, palica päť grajciarov, ostalo by päť hákov, a za to po
         polnoci neotvoria bránu.
   </p>
   <p>
    Julo je zriedka v takýchto nesnádzach, lebo dostáva gážu, ktorá trvá tri dni, pätnásteho
         si dá do záložnice čistiť zlatú retiazku, za čo dostáva dvadsať zlatých. Z tohoto päť
         zlatých požičia, znamenite poobeduje a večer mení piatku na päťgrajciarniky a rozsýpa ich
         po kaviarni, čo kelnerov a jeho neobyčajne zabáva. Ľúto mu je prefúkaných peňazí, ale
         pritom ho blaží myšlienka:
   </p>
   <p>
    „Hľa, ukázal som, ako sa viem zabávať. Kto ešte povie, že som balek?“
   </p>
   <p>
    Pomaly, pomaly prichádza prvý. Julove ruky sú holé, vo veľkej mašli nevidno blýskať sa
         diamantovú ihlicu a pepita nohavice s cylindrom zišlo by sa dať vyhladiť.
   </p>
   <p>
    Roztomilý prvý vráti všetko a Julo je znova elegantný, šarmantný a má peniaze!
   </p>
   <p>
    A tak to ide každý mesiac. Časy miznú ako bankovky do kasy kelnerov. Prázdniny, táto
         mátoha, sa blížia.
   </p>
   <p>
    Vrátnický počúva samé otázky. Otec píše list, a celý obsah jeho je otázka, či sa učí.
         Posiela mu peňažný list, a hľa, v kútiku vidí belasou ceruzou napísanú vetu: „Ale aby si sa
         učil!“ Na poukážke a všade tá istá veta: kolegovia tiež o učení hovoria — hlupáci. Na
         Julovom srdci ťažoba. Skúška straší ho, temer máva vízie; je nevrlý, nervózny, ani to pivo
         mu už nechutí.
   </p>
   <p>
    „Kamarát, nemôžem sa učiť. Ale zato vari len ísť na skúšku, čo?“ hovoril v jedno júnové
         popoludnie plnolícemu medikovi.
   </p>
   <p>
    Medik, vážne, ani čoby šlo o život, zamyslel sa a povedal:
   </p>
   <p>
    „Na každý spôsob!“
   </p>
   <p>
    „Nuž tak pôjdem. A čo myslíš, budem vedieť voľačo?“
   </p>
   <p>
    Vrátnický naozaj zadal prosbu o skúšku, dostal termín, ale že sa ho tam nespytovali,
         koľko piva vypil cez tento rok, čo má založené a u koho si dal nohavice šiť, milý Julko
         nevedel nijako odpovedať a prepadol.
   </p>
   <p>
    * * *
   </p>
   <p>
    V kaviarni je veselá študentská spoločnosť. Je ešte len jedenásť hodín večer a stoly sú
         zavalené prázdnymi fľašami.
   </p>
   <p>
    Každý je veselý, len Julo s mračnou tvárou sedí a díva sa do prázdnoty na akýsi
         neviditeľný punkt. Kníše nohou prehodenou na koleno a fajčí, ani čoby sa chcel zaúdiť. Do
         zúfania mu je: treba ísť domov a s takým indexom,
    <sup>
     [
     <a class="footnote" href="#ftn.id2580843" name="id2580843">
      6
     </a>
     ]
    </sup>
    s takou skúškou! Vidí pred sebou prísneho otca, dobrú, plačúcu matku nad
         nevďačným synom. Myslí, myslí, ako by sa vymotal, ale márne. Do Dunaja nechce sa mu hodiť,
         pod vlak tiež nie. Bože! Bože!
   </p>
   <p>
    A ako je veselo kamarátom, ani čoby sa nebolo nič stalo. Hľa, i Ema pri kase sa usmieva,
         ktorej koľko ráz platil koňak, toľko ráz hovoril, že je nie viazaný na štúdium, na roky
         etc., etc. — a teraz… Napokon vytrhúva ho z tejto letargie
    <sup>
     [
     <a class="footnote" href="#ftn.id2580876" name="id2580876">
      7
     </a>
     ]
    </sup>
    rečník mládeže, desaťročný právnik, človek hlbokého umu a ostrihanej hlavy,
         Janko Krkavec.
   </p>
   <p>
    Rečník začal:
   </p>
   <p>
    „Vysokoctená spoločnosť! Vidíme pred sebou kandidáta smrti. Jeho žiaľ je i naším žiaľom.
         Navrhujem, aby Julo Vrátnický zaplatil desať fliaš tomu, kto vytrhne ho z pomykova!“ Zhrnul
         briadku do dlane a zdvihnúc vysoko pohár, dokončil:
   </p>
   <p>
    „Teda páni! Napnime nite myšlienok a vysúkajme rukávy! Ja som taký smelý navrhnúť
         nasledujúce: Kúpi sa za šesťdesiat hákov index, — prosím nepretrhúvať ma, poznámky trpím,
         len keď dokončím, — dá sa spraviť pečať, utvorí sa profesorský sbor. Každý z nás bude
         reprezentovať profesora tej a tej vedy. Zajtra bude mať pán Julo Vrátnický elegantný index
         a výtečnú skúšku!“
   </p>
   <p>
    Julo zbledol od radosti. Vstal, poďakoval sa a dal doniesť pätnásť fliaš piva.
   </p>
   <p>
    Svitlo ráno, Julo chodí po ulici s bledou, vylumpovanou tvárou. Ide na podpis k
         profesorom-študentom. Hvízda si, veselo mu je, ani čoby celý svet bol jeho. Stal sa proti
         svojmu charakteru matematikom: počíta v hlave dlžoby. Najväčšmi škrie ho tých dvanásť
         ceduliek, no ale zato ostane ešte na jeden večierok s kamarátmi.
   </p>
   <p>
    Študent Krkavec — teraz profesor filozofie — ráčili ešte odpočívať, medik Z., profesor
         verejného práva, sa práve obúval, ale zato napísal mu: výtečne, znamenite kolokvoval. Julo
         ponúkol ho cigarou a Z., pomýliac zástoj, ju prijal. Daňovský, profesor národného
         hospodárstva, zapísal mu skvelú známku. Keď už i Krkavec podpísal index, Julo šiel na
         stanicu, sadol do vagóna a letel domov. Rodičia mali veľkú radosť, keď videli krásne
         svedectvo o zloženej skúške. Že ich oklamal, vyzradil im až po rokoch ako advokát.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580698" name="ftn.id2580698">
        5
       </a>
       ]
      </sup>
      <span class="emphasis">
       <em>
        Záložnica
       </em>
      </span>
      — záložňa, peňažný ústav, kde sa požičiavali
               peniaze na cenné predmety
     </p>
    </div>
    <div class="footnote">
     <p>
      <sup>
       [
       <a class="para" href="#id2580843" name="ftn.id2580843">
        6
       </a>
       ]
      </sup>
      <span class="emphasis">
       <em>
        Index
       </em>
      </span>
      (lat.) — knižočka, do ktorej sa na vysokej škole
               zapisuje návšteva prednášok a vykonané skúšky
     </p>
    </div>
    <div class="footnote">
     <p>
      <sup>
       [
       <a class="para" href="#id2580876" name="ftn.id2580876">
        7
       </a>
       ]
      </sup>
      <span class="emphasis">
       <em>
        Letargia
       </em>
      </span>
      (gr.) — chorobná ospanlivosť, ochablosť
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580969">
       </a>
       Oľga
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zmrklo. Na zamrznutú pôdu spustila sa hustá, nepríjemná a chladná hmla. Lampy kde-tu
         zahoreli a zasvietili akoby len pre seba. Dlažba spustla. Len chvíľami bolo vidno
         pokrčeného človeka, zakutraného do zimníka so spustenou bradou a drobčiaceho po klzkej
         ceste.
   </p>
   <p>
    Niekoľko ráz som prešiel popri bráne kupca Matúša. Vo veľkých oknách na poschodí vidno
         bolo, že svieti v izbe veľká lustrová lampa nad stolom. Na záclonách ani siluetičky, len čo
         na jednu z nich padal tieň palmových listov…
   </p>
   <p>
    — Kto mi povie, či ona pôjde na koncert? — myslel som si. — Tri týždne nevidel som
         nikoho z ich domu. Ani chyžnú Anču, ani ju samú. Starého Matúša stretol som tri razy v
         obchode, ale jeho som sa nepýtal. Nemal zmyslu pre koncerty a ani by nebol vedel, či pôjdu,
         a možno, že by som sa prezradil… Len nie prezradiť sa. Už pol roka bojujem, aby som sa
         neukázal mäkkým a nežným oproti nej. Čo raz ju stretnem, vždy celý sa premieňam. Spôsoby,
         reč, hlas akoby jemneli, hladšími a plnšími sa stávali. Cítim, že sa mi oči šíria a väčšmi
         blýskajú. Inakšie sa ukláňam, inakšie podávam ruku, inakšie trasie sa mi hlas, ako keď som
         s inými. A zakaždým bojujem so sebou. Nechcem sa vyzradiť. Božechráň, aby zbadala niečo.
         Ona by sa smiala a iste by povedala:
   </p>
   <p>
    „I vy ste ako ostatní. Pozrela som na vás krajšie a už vás mám. Už mi vyznávate lásku.“
   </p>
   <p>
    Ako to hovorila o priateľovi Miškovi!… Odprevádzal som ju domov z korčuľovačky. Mama
         ďaleko za nami s akousi paňou. Hviezdy počali sa zjavovať na nebi. Od severu ťahal chladný
         van. Mrzlo a ľad i hrudy mrvili sa nám pod nohami. Ona kráčala ľahkým dlhým krokom,
         podlapiac si jednou rukou sukňu, druhou s natiahnutým mufom kývala v povetrí. Ja veselo
         štrkal som korčuľami. Na čiapočke viali jej akési perá. Vyhrnutý prám čierneho kožúška
         zakrýval jej tvár, ktorá do červená zrudla, vyštípaná od vetra.
   </p>
   <p>
    „Nie vám je zima na ruky?“ spýtal som sa. A už som cítil, že sa mi hlas mení. Prisilil
         som sa a zmenil ho v posmešný:
   </p>
   <p>
    „Ale vy zle robíte kruhy, slečna Oľga.“
   </p>
   <p>
    „Čo sa vy rozumiete do kruhov!“
   </p>
   <p>
    „Ako by som sa nerozumel!“
   </p>
   <p>
    „Nerozumiete sa,“ povedala skoro hnevno, ani nepozrúc na mňa. Pritom pritlačila si muf
         ku tvári.
   </p>
   <p>
    „Počkajte. Vy nie ste ešte kompetentná súdiť, či sa rozumiem, či nie. Kruh má byť
         okrúhly, ľahko robený, istý. Napríklad, ako to robí slečna Deverovská… Ako graciózne jej to
         ide… Kdežto vám ide dorovna, čo ako sa usilujete. Pritom máchate mufom a na vašich ústach
         vidno, ako by ste chceli vykríknuť.“
   </p>
   <p>
    „Nerozumiete sa.“
   </p>
   <p>
    „To je vaše celé odôvodnenie. Vy ste vôbec podivná, slečna Olinka…“
   </p>
   <p>
    „Jój, len tak nežne nie.“
   </p>
   <p>
    „Vidíte, aká ste podivná. Človek vám povie o nejakom hercovi, pochváli ho: výborný
         herec. Vy na to: počula som ho i videla, mizerný herec. Poviem vám o slečne X.: krásna
         dáma. Poviete: špatná dáma. Poviem: krásna váza; vy poviete: ach, prostá celkom… Taká ste
         vy… Nerozumiem sa do kruhov! A čoby som vám desiatimi ľuďmi dokázal, že áno, rozumiem sa,
         čo je aj pravda, — vy poviete: nerozumiem sa.“
   </p>
   <p>
    „Lebo sa ani nerozumiete.“
   </p>
   <p>
    „No, vidíte.“
   </p>
   <p>
    „Čo?“
   </p>
   <p>
    „Že ste taká.“
   </p>
   <p>
    Vošli sme do mesta. Vietor prestal fúkať. Lampy už svietili a ľudia sa prechádzali. Mne
         bolo ľúto, že som ju hanil. Srdce za každým slovom protirečilo a predsa som hanil a hanil.
         Bál som sa chváliť. Cez mesto dlho sme nepreriekli slova. — Do domu blízko, — dumal som.
         Vojde a zas celý večer budem o nej myslieť. Nože, zachyť ešte pár slabík z jej úst… Z jej
         pekných úst.
   </p>
   <p>
    „Pôjdete dnes do divadla?“ opýtal som sa.
   </p>
   <p>
    „A čo dávajú?“
   </p>
   <p>
    „Akúsi tragédiu.“
   </p>
   <p>
    „Nie. Nemôžem vystáť tragédie. Nepravdepodobné, — mužskí ako hrdinovia! Smiešno.“
         Zasmiala sa a zívla pritom pár ráz plecami. „Niet slabšieho tvora na svete ako mužský…
         Bože, keď si pomyslím na tých, ktorých vídavam, ktorých poznám! Všetko ako svieže prútiky.
         Zohne ich človek na ktorúkoľvek stranu…“
   </p>
   <p>
    „Ale len tých, ktorých vídate vy, nie?“ pretrhol som ju, „hrdinov nieto na každom kroku
         a váš svet je veru úzky.“
   </p>
   <p>
    „Každý mužský, milý pane.“
   </p>
   <p>
    „Čo?“
   </p>
   <p>
    „Je slabý… A viete, ja mám z toho ukrutnú radosť… Koľko ich bolo!“ vravela s úsmeškom a
         pomenovala niekoľkých mladých ľudí a starších pánov… „Koľko ich bolo, každého podarilo sa
         mi okrútiť okolo malého prsta. Vohnala som ich do najnežnejších situácií. Rozplývali sa
         citom, kľakali a len-len, že nerozplakali sa od nekonečnej lásky… Je to radosť tak odrazu
         zasmiať sa nad takým roztúženým pánom. Veríte? Hrozná radosť. A viete, i dnes mi vyznávali
         lásku. Snúbenec mojej sestry! Žofka plakala. Len-len, že sa nerozišla svadba. A každý je
         taký. To sú potom hérosi!“
   </p>
   <p>
    „To sú figúrky, čo sa okolo vás tmolia. Im ide len o pekné háby, o dojmy na dámy, ako
         ste vy. Tí nechcú vašu dušu, slečna Oľga, len váš driek. Ide im o to, aby ste im klesli do
         náručia a potom sa chvália pred priateľmi. Prázdne figúrky. A vy ste tiež zlá a mrzká,
         odpusťte.“
   </p>
   <p>
    Mne sa opätovne akosi zatriasol hlas. Horkosť prúdila sa mi v srdci a vystupovala do
         hrdla, úst a reči… — Aká je ona krásna. — Ako rád by chytiť jej ruku, pritiahnuť k sebe a
         povedať, že ju rád. Nie, ako tí panáci, ale naozaj … Nemôžem. Vysmiala by ma.
   </p>
   <p>
    Prešli sme cez cestu na druhú stranu do ich uličky. Ešte dvesto krokov, — počítal som v
         duchu, — a stratí sa mi, bohvie dokiaľ…
   </p>
   <p>
    „Podajte mi rameno, tu je zas klzko,“ riekla a podala mi ruku.
   </p>
   <p>
    „Prosím.“
   </p>
   <p>
    „Vy vravíte o figúrkach. Čo je vo vašich očiach Mišo Rečník?“ Pozrela na mňa dlhým
         pohľadom a dotkla sa plecom o moje.
   </p>
   <p>
    „No, to je jeden z vážnejších, študuje a veľa vie.“
   </p>
   <p>
    „Vie on vyznať lásku?“
   </p>
   <p>
    „Nie.“
   </p>
   <p>
    Zasmiala sa:
   </p>
   <p>
    „Ani pozrieť dáme do očú?“
   </p>
   <p>
    „Sotva.“
   </p>
   <p>
    „A vidíte, pred štyrmi dňami som dostala od neho dlhý list.“
   </p>
   <p>
    „O láske?“
   </p>
   <p>
    „Vyznal mi lásku.“
   </p>
   <p>
    „A vy?“
   </p>
   <p>
    „Neodpovedala som mu. List sa odložil medzi aktá, ako dôkaz.“
   </p>
   <p>
    Mlčal som.
   </p>
   <p>
    „Neveríte? Ukážem vám list.“
   </p>
   <p>
    „Nie, nie. Ja vám verím.“
   </p>
   <p>
    „Pomenujte mi ktoréhokoľvek.“
   </p>
   <p>
    „Ach, vy ste prismelá.“
   </p>
   <p>
    „Kohokoľvek.“
   </p>
   <p>
    „Pomenovať?“
   </p>
   <p>
    „Prosím.“
   </p>
   <p>
    „Nuž mňa. Seba menujem.“
   </p>
   <p>
    Odrazu stíchla. Spravili sme asi desať krokov. Vytiahla si rameno spod môjho a zastali
         sme pred ich domom.
   </p>
   <p>
    „Počkajme mamu… Na vás nepristávam.“
   </p>
   <p>
    „Prečo?“
   </p>
   <p>
    „Vy nemáte zmyslu.“
   </p>
   <p>
    Dívala sa na mňa. Pri svetle lampy vidno bolo jej dlhé, tmavé obrvy, šelmovské, falošné
         oči a drobné, skoro detské ústa. Okrúhle líca strácali sa za golierikom. Boli vo svetle
         bledé, a celá tvár zdala sa mi vážnou, tak odrazu vážnou od prekvapenia. Mamy nebolo vidno.
   </p>
   <p>
    „Nemám zmyslu? To sa mýlite. Vy ste nie pre celý svet stvorená, slečna. Ani pre každého
         miliónneho. Ja mám zmysel, ale nie pre vás. Aj citu mám dosť v srdci, lenže nie pre vás —
         slečna! Tak.“
   </p>
   <p>
    „Nikdy?“
   </p>
   <p>
    „Nie.“
   </p>
   <p>
    „A pamätáte minulej jesene: ten hôrny potôčik? Keď ste ma prenášali cez vodu, červenali
         ste sa a temer triasli. Celý večer ste potom neprehovorili slova.“
   </p>
   <p>
    „Pamätám,“ povedal som sucho.
   </p>
   <p>
    — Zbadala moje rozčúlenie vtedy, — myslel som si, — teraz mi to do očú hovorí. Aká je
         mrzká, mrzká.
   </p>
   <p>
    „Veď vážite šesťdesiat kilo,“ zasmial som sa. „A vo vode bolo klzko. Pokĺznuť som sa
         nechcel. Prirodzená vec.“
   </p>
   <p>
    „A tá tichosť?“
   </p>
   <p>
    „Človeku nechce sa vždy hovoriť.“
   </p>
   <p>
    „No, no.“
   </p>
   <p>
    „Každú hlúposť si v svoj prospech osobujete. To je špatné. Vy ste veľmi negavalierska,
         cynická.“
   </p>
   <p>
    Jej oči sa zväčšili. Pýcha a smiech blesli v nich. Pristúpila celkom blízko ku mne.
         Nahla hlavu a vytiahla krk. Cítil som vôňu jej šiat. Jej nos skoro dotýkal sa mojej tvári.
         Odrazu bolo počuť kroky. Obrátil som sa v tú stranu hlavou. Prichádzala mama. Popri mojom
         uchu náhle, krátko a potichu odznel šepot:
   </p>
   <p>
    „Prijímam a podmaním si vás.“
   </p>
   <p>
    „Nepodmaníte,“ šepol som.
   </p>
   <p>
    „A ak áno?“
   </p>
   <p>
    „A ak nie?“
   </p>
   <p>
    „Tak som vás vstave milovať.“
   </p>
   <p>
    Odstúpila. Mama prišla. Volala na šálku čaju, ale ja som odoprel. Rozlúčili sme sa.
   </p>
   <p>
    — Teraz teda boj, — dumal som, idúc do kaviarne. — Pretvoriť sa a odvrátiť celkom. Lenže
         ja budem víťazom. Musím byť. Ostatne, veď má pravdu. I ja ju rád. Bohvie, je taká mrzká
         duša a predsa ju rád, najradšej. Aspoň posiaľ nikto ma tak nezaujímal. Ale to nesmie
         vidieť, cítiť, počuť. Vykynožím cit do najmenšej iskierky. Beztak dnu v srdci, v duši a
         myšlienkach všetko umiera. Najmä láska. Pre pozor ľudský nie je nikdy dosť jeden objekt,
         pre rozum jedna slávna veta, pre srdce a dušu jedna krásna, biela tvár, pre jeden ľudský
         život jedna večná myšlienka o jedinom inom ľudskom živote. A keď to nevymrie samo sebou,
         treba vôle. To je najväčší pán, keď existuje. S jeho pomocou vykynožíme. Ak sa predsa nedá,
         tak na povrchu nesmie zasvietiť z tej lásky ani len najmenší lúčik… Bohu chvála, že som sa
         dosiaľ neprezradil! Ako by sa mi bola smiala!
   </p>
   <p>
    Bolo mi veľmi smutno. Kaviareň plná ľudí a novín nerozveselila ma. Jej pyšné, smejúce sa
         oči videl som ustavične… Podmaním si vás, podmaním… zunelo mi v ušiach. A čo raz ukázala sa
         mi v myšlienkach takouto pyšnou, čo raz som počul tú krátku, cynickú vetu, zakaždým pocítil
         som v srdci odpor a silu k boju, ktorý vyhrám. Čo raz predstavila sa mi jej biela tvár, jej
         šelmovské oči a detské ústa, čo raz zazrel som v myšlienkach, ako trasú sa vo vetre čierne,
         jemné kudry vlasov, kryjúce sluchy, ako sa smeje tým svojím lepším smiechom, ako sa kloní,
         hýbe, kráča svojím elastickým krokom, — vždy pocítil som túhu… k nej priblížiť sa celkom!
         Mať ju v náručí ešte raz, ako vtedy v jeseni, keď som ju niesol. A jej sa nikdy nebudem
         môcť priblížiť. Vyjaviť, čo cítim? Aj keby nebol vypovedaný boj, ona by sa mi zasmiala v
         najnežnejšej situácii, ako vravela.
   </p>
   <p>
    Od toho večera, nie že by som sa jej bol stránil, ale pozor som si dal. Sprevádzal som
         ju pri prechádzkach na ľad a z ľadu. Potom aj na dlažbe. Bol som aj u nich niekoľko ráz.
         Ale usiloval som sa byť gavalierom inej dáme, jej priateľke. Bývali spoločné hry na žúroch,
    <sup>
     [
     <a class="footnote" href="#ftn.id2581519" name="id2581519">
      8
     </a>
     ]
    </sup>
    ja držal som sa vlastne vždy popri slečne Aničke, dievčatku peknom, s elipsovou tváričkou
    <sup>
     [
     <a class="footnote" href="#ftn.id2581535" name="id2581535">
      9
     </a>
     ]
    </sup>
    s prihladenými, čiernymi vlasmi. V jej očkách, tiež čiernych, ešte spal ohník,
         v chovaní a rečiach ešte nebolo prebudeného života. Nijakej samostatnosti. Ju spravovali
         druhí. Sedával som pri nej a hovoril, ako s dámou, súcou na vydaj. Bývali koncerty a ja
         nikdy nezabudol som nejakú kytôčku na prsia. Trafili sa meniny, narodeniny — kytôčka.
         Zazrel som ju prechádzať sa s Oľgou — klinčeky. Bývalo, že zazrel som vo výklade najnovšie
         pohľadnice — prvá šla Aničke. Spočiatku nevedela, ako sa držať oproti mne. Potom ju
         naučili, aby sa neodvracala odo mňa. Počalo sa v nej budiť čosi.
   </p>
   <p>
    „Prečo ty tú Aničku zavádzaš,“ spytoval sa ma raz môj priateľ.
   </p>
   <p>
    „Nezavádzam.“
   </p>
   <p>
    „Ba zavádzaš.“
   </p>
   <p>
    „A prečo?“
   </p>
   <p>
    „Tebe ona nemôže konvenovať.
    <sup>
     [
     <a class="footnote" href="#ftn.id2581587" name="id2581587">
      10
     </a>
     ]
    </sup>
    Ty nemyslíš vážne a všetci hovoria o veci ako o vážnej.“
   </p>
   <p>
    Naozaj, k Aničke necítil som ani byľky príťažlivosti. Hral som sa s ňou a moja hračka
         bola hriešna…
   </p>
   <p>
    Medzitým slečna Oľga celkom sa premenila. Oči, tvár, pery zvážneli. Z pyšných rečí
         nepočul som od nej ani slovíčka. Stala sa tichou, pokornou. Neusilovala sa zvábiť ma
         obyčajnou koketériou. Ba zdalo sa mi, že je jej nepríjemne so mnou.
   </p>
   <p>
    — Poznám ťa, pekná maska, — myslieval som často. Keď tak nič, nuž takto. A pozor som si
         dával. Pretvaroval som sa a trápil. Kynoženie darilo sa mi navonok, ale zdnuky nie. Dnu
         cítil som stonásobnú túhu, a čím diaľ, tým ťažšie išiel boj. I Aničku som tak nechal. Láska
         je ako smäd, nezahasíš ho, kým si nevypiješ, neumoríš ju, kým ju neukojíš…
   </p>
   <p>
    Zima prechádzala mi už cez rukavičky a topánky. Nos, brada, škrane ziabli. Hmla titlala
         sa mi pod zimník. Nik. Nik. Že by niekto s nejakou stuhou, rukavičkami, špendlíčkami šiel
         do ich domu. Chyžná Anča… Nik… Nazrel som aj cez zavlhnuté sklené dvere do obchodu, či
         nezazriem starého v dlhom čiernom kabáte. Obchod prázdny. Červený učeň s vlnenou čiapkou na
         hlave vymetal spoza púdlí. Druhý ukladal čosi do malej bielej škatuľky. Starého nebolo.
         Vošiel som aj do brány, či neuvidím niekde Anču. Nič. Zastal som pri otvorených,
         vyrezávaných dverách, vedúcich do ich bytu. Okrúhla lampa svietila na červenkasté koberce,
         na žlté, mosadzové tyčky a neumelecky zamaľované steny. Začul som, ako sa raz dvere
         otvorili, pár vŕzgajúcich krokov, potom plesnutie dvermi. A zas ticho. Potichu vyšiel som z
         brány a opätovne pozrel som do obchodu. Ten istý obraz, lenže učeň majúc metlu pod
         pazuchou, hovoril s kolegom pri bielej škatuľke. V okne zasa len palmové listy a dookola
         ticho…
   </p>
   <p>
    — Nie, ja nerobím dobre, — tanulo mi mysľou. — Chcem vyhrať boj a tmolím sa pod ich
         oknami. Rozochvený som zvedavosťou, či pôjde na koncert… Malá kytôčka neprezradí nič… I
         Aničke som a nestalo sa nič… Chcem posielať kytôčky a bojím sa jej spýtať sa, či pôjde na
         koncert. Pred troma týždňami bol som s ňou. Chcel som sa spýtať a bál som sa. Tu prišiel mi
         na um Ďuro, spoluúradník, a kupec Lačný so strižným tovarom… Som to len vykonal! Akým
         hlúpym som sa cítil vtedy. Dvadsaťšesťročný mládenec s bradou a fúzmi odrazu sa červená ako
         panenka! Len preto, že ho prichytili pri láske. Naozaj, to bol nerozum odo mňa, chcieť od
         Ďura niečo zvedieť…
   </p>
   <p>
    „Vitaj,“ hovoril, keď som k nemu prišiel, „sadni si.“ A utekal pre stoličku, čo je v
         kúte.
   </p>
   <p>
    „Čože, máš cigaretu?“ spytujem sa bez zmyslu; len pred chvíľou som kúril.
   </p>
   <p>
    Fajčíme obidvaja a nevieme, čo vravieť.
   </p>
   <p>
    „Je to von zima,“ vraví.
   </p>
   <p>
    „Zima,“ odpovedám ja.
   </p>
   <p>
    „Takej ešte nebolo,“ zas on.
   </p>
   <p>
    „Nebolo.“
   </p>
   <p>
    A zas mlčíme.
   </p>
   <p>
    „Čo, chystáte sa na koncert?“ opytujem sa napokon.
   </p>
   <p>
    „Ja pôjdem pozrieť.“
   </p>
   <p>
    „A vaši?“
   </p>
   <p>
    „Zaiste. Prečo?“
   </p>
   <p>
    „Nevieš, či Matúšovci pôjdu?“
   </p>
   <p>
    To meno mi je ťažko vypovedať. Cítim, že habkám.
   </p>
   <p>
    „To ti ja neviem.“
   </p>
   <p>
    „A tvoja slečna sestra nevie?“
   </p>
   <p>
    „Prečo chceš vedieť?“
   </p>
   <p>
    „Chcem vedieť, či pôjdu? Je na tom niečo?“
   </p>
   <p>
    „Á, Olinka, Olinka, Olinčiatko moje!“ zaspieval, zvrtnúc sa na opätku, pričom priložil
         si ruku na srdce. Smial sa mi do očú. Zasmial som sa aj ja celkom blbo, ale chcelo sa mi
         udrieť ho po tvári… A ešte i ten kupec s okuliarmi opováži sa rozťahovať ústa. Viac ma
         nevidí, to je pravda… Vchodím k nemu a prosím golierik.
   </p>
   <p>
    „Akýže rozkážete?“
   </p>
   <p>
    „Štyridsať.“
   </p>
   <p>
    „Sedemcentimetrový?“
   </p>
   <p>
    „Šesť.“
   </p>
   <p>
    „Vystrihnutý, alebo spojený?“
   </p>
   <p>
    „Akýkoľvek.“
   </p>
   <p>
    Nešlo mi o golierik, len o to, či niečo brali do Matúšov. Kus hodvábu, rukavičky,
         stužtičku.
   </p>
   <p>
    „Neviete, či Matúšovci idú na koncert? Nebrali tu niečo pre slečnu?“ spýtal som sa
         odrazu a celkom nelogicky.
   </p>
   <p>
    Kupcove oči pod okuliarmi s úsmevom dívajú sa na mňa. Úžia sa. Líca rastú, ústa sa
         rozširujú. Smeje sa a ja sa červenám… Stratil by som sa od hanby. Hlúpe kupčisko. Ako sa on
         opovažuje smiať? Zvrelo vo mne a predsa celkom nežne som sa odporúčal. Bál som sa druhý raz
         sa ho spýtať.
   </p>
   <p>
    Keď som odchádzal, zavolal za mnou: „Ozaj, do Matúšov nič nebrali pre slečnu.“
   </p>
   <p>
    Zdalo sa mi, že sa kupec posmieva. Na ústach mi bolo príkre slovo, ale vyšiel som ticho
         z obchodu. Dozvedieť sa niečo nedajbože…
   </p>
   <p>
    A zas mi prišlo na um, keby ma teraz niekto pozoroval. Obrátil som sa domov. Pozrel som
         do brány, do obchodu a do okna. Nič. Ticho… Hmla celkom zhustla. V zaokrúhlenom svetle lámp
         bolo vidno poletúvať malinký, drobnušký sniežik. Rozletúval sa zo samej hmly. Padal na
         klobúk, plecia, rukávy, brnkal do tvári a mrazil. Chlad cítil som už aj na chrbte. Na veži
         odbilo sedem… Treba ešte zavečerať si a odieť sa na koncert. Ale neponáhľal som sa. V
         myšlienkach niesol som Oľgu a — kytku. Malú, krásnu, náprsnú z rôznofarebných klincov.
         Kvetinárka mala vo výklade také krásne klince. Nemôžem, nemôžem, — dumal som, — tých
         niekoľko kvietkov. Ako by sa ona potešila. Víťazím, myslela by. Už je môj. A veď klince
         nedokazujú nič. Dnes by sa držal proti nej ako zaľúbený. Taká krásna je, nežná a útla. Oči
         by jej zasvietili od radosti. Od neho, od neho, zajasala by jej duša… Ako by triumfovala…
         Ak príde na koncert, ešte obstarám. Druhé budú mať kvieťa, musí aj ona… Potom sa jej
         zasmejem ja do očú… Hlúpe kupčisko a ten Ďuro! Ešte Ďuro, konečne, kolega. Ale ten! Čo sa
         má smiať? Nazdá sa, že keď má deväť okien do ulice z obchodu, že môže všetko… Prečo sa oni
         smejú? Nič nevedia. Nazdávajú sa bohvie čo, že som zaľúbený.
   </p>
   <p>
    Popri mne prešla dáma. Rýchlo zdvihol som hlavu. Ona tiež pozrela; ja obrátil som hlavu
         za ňou, ona tiež a zastala.
   </p>
   <p>
    „Pane Rážnik — a kamže vy?“
   </p>
   <p>
    Za hlasom hneď i čiapočka bola mi známa, i kožuštek, i tvár, i celá figúra. Oľga.
   </p>
   <p>
    „Vy ste to?“
   </p>
   <p>
    „Ja, vráťte sa. Poďte ma odprevadiť, ale pomaly.“
   </p>
   <p>
    Podali sme si ruky a šli. Dlho bolo ticho medzi nami. Vo mne vzprúdila sa nežnosť. Zas
         by bol rád chytil jej kolembajúcu sa ruku, pritiahnuť ju ku sebe a povedať jej, že ju rád,
         veľmi rád.
   </p>
   <p>
    „Pôjdete na koncert?“ spýtal som sa.
   </p>
   <p>
    „Nie,“ povedala sucho, „príde navečer môj snúbenec, to jest má byť zasnúbenie. Ale
         prosím vás ešte mlčať o tom. A vy?“
   </p>
   <p>
    „Vy sa chcete zasnúbiť?“ spýtal som sa prekvapený a temer zdesený.
   </p>
   <p>
    „No áno.“
   </p>
   <p>
    „A nevysmiali ste toho pána?“
   </p>
   <p>
    „Nekľakal a nezalamoval rukami. Nebolo príčiny.“
   </p>
   <p>
    Premohol som sa úplne. — Koniec všetkému, — myslel som si, — načo sú už teraz nežné
         pocity, láska… koniec.
   </p>
   <p>
    „Teda vám gratulujem.“
   </p>
   <p>
    Kývla hlavou na znak poďakovania. Zasa sme zmĺkli a neprehovorili viac slova až ku
         bráne, kde sme zastali, ako predtým, keď sme mamu očakávali.
   </p>
   <p>
    „A tak sa teda skončil boj,“ riekol som.
   </p>
   <p>
    „Čie je víťazstvo?“ a podala mi ruku. Jej oči boli opreté na moju tvár. V svetle lampy
         zablyskli kedy-tedy a pozdávali sa mi vážnymi, nie falošnými. Akýsi posiaľ nikdy nevidený
         pásik bol v nich. Dával im nežnosti.
   </p>
   <p>
    „Čie je víťazstvo?“ opýtala sa ešte raz. „Ale úprimne, celkom úprimne.“
   </p>
   <p>
    Jej hlas znel ticho, žiaľne. Zraky nespúšťala z mojej tvári. Priblížila sa celkom ku
         mne. Chytila aj moju ľavú ruku. Stisla mi ju a nepustila.
   </p>
   <p>
    „Úprimne,“ opätovala, „prosím vás!“
   </p>
   <p>
    Nikdy som ju posiaľ takú vážnu nevidel. Srdce mi tuhšie bilo… Cítil som, že ak
         prehovorím, prezradím svoje vzrušenie. A veď sa vydáva, čo ešte chce odo mňa? Keby jej i
         povedal, že ju rád, predsa sa len zasnúbi, keby ma aj nevysmiala… Dookola bolo ticho. Ani
         človiečika. Hmla sypala ešte svoj sneh. Obletúval jej bledú tvár. Čiapočka, plecia a prsia
         beleli sa jeho drobnými ihličkami.
   </p>
   <p>
    Zdvihol som jej ruku a bozkal.
   </p>
   <p>
    „Víťazstvo je vaše,“ šepol som.
   </p>
   <p>
    Pritúlila sa ku mne. Videl som, že sa jej tvár usmieva, ale to bol smiech blažený,
         tichý, neubližujúci.
   </p>
   <p>
    Jej pery sa pohybovali. Sklonil som k nim svoju hlavu.
   </p>
   <p>
    Ona náhle objala mi ju a pritisla svoje pery na moje líce.
   </p>
   <p>
    „Aj vaše!“ povedala a odtrhnúc sa odo mňa, vbehla do brány.
   </p>
   <p>
    „Do videnia na koncerte,“ začul som ešte.
   </p>
   <p>
    Od tých čias minulo päť rokov… Krátky čas, ale dosť dlhý na zabudnutie a vymretie
         horúcich citov, na utíšenie najvrelejšej lásky, ktorú človek môže pocítiť. Ale niet dosť
         času v živote ľudskom na zabudnutie pokorenia, urazenia nežných citov výsmechom toho, ku
         komu ich nesieme. Mne často príde na um koncert. Malá bočná chyža, ona a moje roztúženie.
         Potom jej smiech, jej špatný, hnusný smiech triumfovania. A i teraz po piatich rokoch krv
         ženie sa mi do líc pri spomienke. Hanbím sa sám pred sebou.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581519" name="ftn.id2581519">
        8
       </a>
       ]
      </sup>
      <span class="emphasis">
       <em>
        Žúry
       </em>
      </span>
      (fr.) — dni určené na menšie domáce spoločenské
               slávnosti, potom domáce slávnosti vôbec
     </p>
    </div>
    <div class="footnote">
     <p>
      <sup>
       [
       <a class="para" href="#id2581535" name="ftn.id2581535">
        9
       </a>
       ]
      </sup>
      <span class="emphasis">
       <em>
        Elipsovitá tvárička
       </em>
      </span>
      — podlhovastá oválna tvárička
     </p>
    </div>
    <div class="footnote">
     <p>
      <sup>
       [
       <a class="para" href="#id2581587" name="ftn.id2581587">
        10
       </a>
       ]
      </sup>
      <span class="emphasis">
       <em>
        Konvenovať
       </em>
      </span>
      (lat.) — vyhovieť
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582053">
       </a>
       Elenka
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      (Črta.)
     </em>
    </span>
   </p>
   <p>
   </p>
   <p>
    I ružička, i klinček je pekný kvet, ale najkrajší je predsa len pekné dievčatko. I
         slečna Žofka Kobulíková, i slečna Máľa Červeňová sú pekné dievčatká, ale najkrajšia je
         predsa len Elenka Ježíková. Na moj pravdu. Slečna Žofka má pritučné líca, slečna Máľa má
         zasa chudučké, ale Elenka ani tučné, ani chudé, tak najlepšie. Slečne Žofke riadením božím
         ide nos akosi do šírky a je akýsi veľmi mäsitý, tučný, slečne Máli ide do výšky. Elenke ani
         do šírky, ani do výšky. Jej noštek je taký najlepší. Slečna Žofka má blízko dvadsať rokov,
         slečna Máľa devätnásť. Elenka nemá ani devätnásť, ani dvadsať. Je v najkrajšom veku. Má na
         šestnásty rok. A keď sa jej lepšie prizrieme, vidíme na nej všeličo naozaj pekného. Vidíme
         belavé vlásky, tuho prihladené k okrúhlej hlávke a spletené v jeden vrkôčik s ružovou
         mašľou na konci. Vidíme veľké, podlhovasté oči, sivé, ale pekné a tichučké, pokojné. Líca s
         ružovým nádychom a tváričku čistú, bielučkú. V ušiach, do polovice zakrytých vlasmi,
         zazrieme veľké korále. Okolo hrdla zlatú retiazočku a na nej ďatelinku, alebo srdiečko,
         alebo krížik. Skrátka, slečna Elenka je podarené dievča.
   </p>
   <p>
    Ach, a keby ste vedeli, aká je jednako nešťastná, iste by ste ju poľutovali. Ako by i
         nie! Má na šestnásty rok, nosí polodlhé sukne, dva razy prečítala všetky novely Vajanského,
         tri razy sa pustila do „Proti prúdu“,
    <sup>
     [
     <a class="footnote" href="#ftn.id2582119" name="id2582119">
      11
     </a>
     ]
    </sup>
    a otec jej ešte vždy hudie, že je mladá. Mladosť je síce veľmi príjemná vec,
         ale keď nám každú hodinu dva razy povedia, že sme mladí, napokon si to i vyprosíme. Tak je
         to s Elenkou. Ju len preto, že je mladá, nechce otec nikam pustiť samotnú. Potrebuje
         štvrtku kretónu,
    <sup>
     [
     <a class="footnote" href="#ftn.id2582141" name="id2582141">
      12
     </a>
     ]
    </sup>
    už jej zavesia na krk Marku, starú kuchárku. Potrebuje hodvábne nite, to isté.
         Vždy jej je pri boku to škaredé Marisko. Ani na krok bez nej, akoby sa bála samotná. Aké je
         to zahanbujúce! Toľko ľudí, mladých ľudí na ulici, a ona chodí s Markou len preto, že má na
         šestnásty rok, a to je primálo na to, aby človek chodil po slobode, ako sa jemu páči.
         Nedávno sa pýtala do spevokolu — ale tu máš! Otca nedajbože nahovoriť. Že je vraj mladá.
         Kto to slýchal, aby sa také dievča samotné po nociach túlalo! O dva roky dosť času na také
         veci myslieť. Zasa mladosť, ustavične mladosť. Naozaj, do rozpuku s tou mladosťou. Príde
         nejaký bál, a už ju šutrujú — na galériu, a nie dolu, medzi tancujúcich. „O dva roky budeš
         chodiť dolu,“ vraví otec. Nuž a prečo sa už pred dvoma rokmi učila tancovať? Zabudne
         všetko. A veď je nie taká mladá. Pred pár dňami jej i úlohu priniesli, aby zahrala v
         divadle akúsi Milku. Keby bola taká mladá, nenosili by jej úlohy. Otec jej nedovolil. A
         bola by ju tak krásne a s citom zahrala. Všetci mladí ľudia a kamarátky boli by jej
         gratulovali. Otec sa vari bojí, že by ju ukradli alebo vietor odniesol, či čo?
   </p>
   <p>
    Ustavične aby doma sedela a vyšívala prikrývadlá pod lampy, na stolík, na väčší stolík,
         na okrúhly, na dlhý. Slovom, na všetky stolíky a pod všetky lampy. Elenka i najradšej
         vyšíva. Pri vyšívaní treba pozor dať. Tu zabudne, že je mladá, zabudne na svoje nešťastie.
         I keď novelu číta alebo na klavíri hrá, tiež zabudne, lebo i tu treba pozor dať. Nuž ale
         toto sú len chvíľky, tie nepomôžu boľavému srdcu, neuľavia rozbolenej duši. Veď čo je
         chvíľa v roku? Toľko ako kvapka v mori. A čo je kvapka v mori, čo zrnko piesku na Sahare a
         čo chvíľa pokoja pri večnom nepokoji? Celkom nič. Elenke je skutočne vždy do plaču, keď si
         pomyslí na toto všetko. Ako je druhým dobre, a ona biedna, biednušká! Najlepšie by bolo
         umrieť do roka.
   </p>
   <p>
    Nuž ale Elenka, a tie pekné nedele? Ozaj, nedele, jedinká vychádzka bez Marky! Elenka sa
         im i raduje. Raduje sa tej hodinke, keď má ísť do kostola. Každú nedeľu berie svoj
         spevníček s kalichom zo slonovej kosti. Odtrhne pár kvetov v záhrade a ide, nehľadiac ani
         napravo, ani naľavo. Len kedy-tedy očistom pozrie spod klobúka na kadétika s pásikmi na
         golieri alebo na väčšieho študenta. Rozumie sa, že kadétikov a študentov je mnoho v nedeľu,
         a tak Elenka mnoho ráz pozerá spod klobúka. Keď je v kostole, sedí, pravda, ako primrazená
         k lavici. Kuká iba na pána farára a do spevníka. Kde treba modliť sa, hlboko skloní šiju a
         modlí sa; keď spievajú, spieva s ostatnými a nevynechá ani jedinkého tónu. Akože nemal by
         mať rád pán boh takéto dievčatko? Kto sa jemu modlí, prosby a žiadosti jeho splnia sa.
   </p>
   <p>
    Hľa, v jedno nedeľné predpoludnie práve išla z kostola a zápäť za ňou mladý človek.
         Prešiel úzko popri nej a pozrel na ňu. Zbadala len malé čierne fúziky. Krv vstúpila jej do
         tvári a srdce zatrepotalo. — On ma môže osloviť, — prelietlo jej mysľou, — a ja sa budem
         červenať. — A skutočne, mladý pán zdvihol klobúk a poklonil sa.
   </p>
   <p>
    „Však slečna Ježíková?“ spýtal sa, ako to už býva, s príjemným úsmevom. „Ja piadim k
         vám, vlastne k pánu advokátovi. Dovolíte, aby sme spolu šli?“
   </p>
   <p>
    Zašibrinkoval paličkou v ruke, pohodil plecami a potrhol si krídlo na kabáte.
   </p>
   <p>
    „Vlastne ani neviem,“ pokračoval mladý človek, „kde pán advokát býva. Práve teraz som sa
         pýtal. Vravia, tu ide jeho slečna-dcéra. Ja, reku, slečna ma zavedie. Preto bol som taký
         smelý.“
   </p>
   <p>
    Opäť naddvihol klobúk a s milostným úsmevom pozrel na Elenku.
   </p>
   <p>
    Bože! Ako nepríjemne jej bolo. Raz nevedela, čo povedať a či vôbec niečo povedať.
         Hľadela do zeme a cítila, ako sa červená. — Ja sa červenám, — dumala, — a prečo sa
         červenám? Bude ma považovať za decko. Hlúpo. A načo sa vlastne pripojil? Ja ho vôbec
         neznám. To sa vari ani nesvedčí. Jednako zišlo by sa niečo povedať — ale čo, čo? Aká som
         hlúpa!
   </p>
   <p>
    „Slečna ide z kostola?“ spýtal sa.
   </p>
   <p>
    „Áno.“
   </p>
   <p>
    „A aký text bol dnes?“
   </p>
   <p>
    „Text?“
   </p>
   <p>
    „No, áno. O čom kázal pán farár?“
   </p>
   <p>
    Dievča zadivene pozrelo na neho. Jeho to zaiste nezaujíma, a predsa sa spytuje. Pritom
         zbadala, že má veľkú čiernu mašľu a v nej zapichnutú červenú svinku. Vyňal ručník; zapáchlo
         od neho parfumom. To utvrdilo Elenku, že sa on nemôže zaujímať o také veci.
   </p>
   <p>
    „Prečo?“ spýtala sa ho.
   </p>
   <p>
    Hlas jej samej tak čudne zaznel, že si ho nepoznávala. Hneď i odvrátila tvár a zadívala
         sa opäť do zeme. Zrýchlila krok, bez toho, že by to bola zbadala.
   </p>
   <p>
    „Ako vy utekáte, slečna! Ale ak chcete, ja pôjdem za vami. I tak trafím. Chcete?“
   </p>
   <p>
    Badal jej zmätenosť a cítil akúsi sústrasť k nej, ale i radosť, že sa pred ním červená.
         — Ako cez sklo vidno tomuto dievčatku do duše, — myslel si. — Nevie ešte zakrývať city.
         Čítaš z jej tvári ako z knihy. Ako mädlí ten svoj spevníček, k lícu ho dvíha, len preto,
         aby som nevidel jej zmätok. Chúďa!
   </p>
   <p>
    „Pôjdem za vami,“ opätoval.
   </p>
   <p>
    „Veď sme už doma.“
   </p>
   <p>
    Prišli k bránke. Elenka chcela ju otvoriť a mladý pán tiež. Ruky sa im stretli. Ona
         odchytila svoju.
   </p>
   <p>
    „Ako sa vy mňa bojíte, slečna! Veď my oddnes každodenne budeme sa stretávať. A vy sa mňa
         máte báť?“
   </p>
   <p>
    Otvoril bránku a pustil Elenku vopred.
   </p>
   <p>
    „Nech sa vám páči. Vy sa mňa nesmiete báť, slečna… A vidíte, ani vaše meno neviem. Ja
         som, ak chcete vedieť, už čo sa môjho mena týka, Becko. Ináče som jurista a váš budúci
         koncipient.“
   </p>
   <p>
    Chcelo sa mu povedať, že až bude treba, skoncipuje i ľúbostný lístok pre slečnu, ale
         cítil, že by ju tým zahanbil.
   </p>
   <p>
    „Tak vidíte,“ doložil, „musíme sa poznať. Do videnia! Vidím, tu je pisáreň.“
   </p>
   <p>
    Podal jej ruku, zdvihol klobúk a znova sa milostne usmial.
   </p>
   <p>
    Elenka skoro behom pustila sa cez koridor do izby, akoby jej bol ten mladý pán ešte za
         chrbtom a chcel ju chytiť. A len z očú stratiť sa, aby ju nevidel, ako kráča, otvára dvere
         a vchodí do izby. V izbe si vydýchla. Zhodila pláštik a rukavice. Jej zrak nenadále padol
         na zrkadlo. Tam sa videla. — Aká som ešte červená, — myslela, chytajúc si líca. — On ma
         rozhodne za decko bude považovať. Ale nie, veď ma tituloval slečnou. Ozaj, a ani meno som
         mu nepovedala. Veď mu poviem. Ale druhý raz budem smelšia, červenať sa nebudem. Nie, nie!
         To je hlúpo. Musíme sa poznať, zostane u nás, hovoril. Budeme sa častejšie vídať. — A
         Elenka sa sama sebe usmiala. — Dnes popoludní budem čítať „Suchú ratolesť“,
    <sup>
     [
     <a class="footnote" href="#ftn.id2582447" name="id2582447">
      13
     </a>
     ]
    </sup>
    dočítam ju. Ako je naozaj veselo. Len keby som sa nebola červenala pred ním…
   </p>
   <p>
    Naozaj, odpoludnie veľmi rýchlo prešlo Elenke pri „Suchej ratolesti“. Už sa mrkalo, keď
         tu odrazu chybí desať strán. Práve najzaujímavejšie. Štyri razy preskúmala knihu, či sú nie
         strany prehodené, alebo či je nie kniha zle zaviazaná. Desať strán nikde. A tak sa jej
         chcelo čítať. Tak vžila sa do smútku Aninho. Keby to začiatok, ale to najlepšie. Kde by len
         mali ešte ten román. Hej, požičia si ho od Žofky. Elenka zavrela knihu a vyšla do záhrady.
         Večer bol pekný. Vzduch rosou osviežený, čistý a priehľadný. Pomedzi stromy kde-tu bolo
         vidno tmavobelasé vrchy západu. Nad nimi nehybne stálo niekoľko ružových oblakov a bledý
         ešte mesiac. Záhrada bola plná vône bazičky. Hovor prechádzajúcich sa po dlažbe slabo
         doliehal k ušiam skormúteného dievčatka nad stratenými listami románu.
   </p>
   <p>
    — A práve to najlepšie, — dumala, sadnúc si na lavičku. — Musím si požičať knižku.
         Nevynechám ani slovka. A aký vzduch! — Elenka vydýchla si zhlboka. — Bože, ako vonia tá
         bazička. — Zavoňala niekoľko ráz a zadívala sa na nebo. Mesiačik už ligotal sa pomedzi
         stromy. Kde-tu blýskala sa i hviezda.
   </p>
   <p>
    — Á, mesiačik! — privítala ho. Potom jej prišlo na um, že sa v ňom dve tváre bozkávajú,
         a rozhodla hneď, že to musí vyskúmať. Z bozku prešla jej myseľ zas na akúsi novelu, kde sa
         dvaja bozkávali tiež v záhrade pri mesiačku.
   </p>
   <p>
    — Ach, ako by to bolo krásne, tak náruživo ľúbiť, — zatúžila zrazu. Keby tak človeka
         niekto veľmi, ale veľmi miloval. Náruživo, nielen tak. Tak boriť sa cez prekážky ku
         šťastiu. V tej túhe mrieť a ožívať, ako to píšu básnici. Aké krásne, aké veľkolepé! —
         Elenka odrazu pocítila, že jej je srdce ťažké, že túži. Pritisla si srdce rukami, aby ho
         utíšila. Také bolo vrúce. Tak túžilo. Túžilo, za niečím, čo sa nedá chytiť, oblapiť, k čomu
         len vznášať sa možno, no celkom vzniesť je vec nemožná. Podobá sa to hviezdam, mesiacu,
         prírode. To všetko nemožno pritisnúť k srdcu. Hľa, ona sedí na lavičke, v záhradke. Ale
         nie. Sedí v hore na tráve. Večerný vietor fúka a hora šumí. Konáre vrždia. Zďaleka počuť
         potôčik a cvrčky. Ona čaká. Čaká na neho a kreslí srdiečko do trávy. Prečo nechodí?
   </p>
   <p>
    „Elena, Elena-á!“ začula odrazu. To on volá. Zbojníci ho prepadli. Elena letí v tú
         stranu. Vlasy jej vejú v povetrí. Prikvačili ho k zemi. Pusťte ho! velí ona. Zbojníci ho
         pustili. Kľačia. Zbožňujú ju. Očarila ich. Pocit sladučký.
   </p>
   <p>
    „Elena, kde si?“ ozvalo sa jej odrazu nad samou hlavou. „Čo sa neohlásiš? Večerať! Ja
         kričím a ona počuje a nič. Aby si človek hrdlo vykričal.“
   </p>
   <p>
    To bol Vlado, mladší brat. Neobrátila sa, hoci hrkli ňou jeho strmé slová. — Teda je to
         nie pravda, — myslela. — Všetko sen s otvorenými očami. I zbojníci, i on. Škoda.
   </p>
   <p>
    Ticho zdvihla sa, zavzdychla a pobrala sa za Vladom. Kráčal pred ňou. Bol o pol druha
         roka mladší ako Elena, ale na sestru hľadel zvysoka. Čože Elena! Neznamená nič. Nikdy
         nechodila do šiestej triedy gymnaziálnej. O trigonometrii
    <sup>
     [
     <a class="footnote" href="#ftn.id2582580" name="id2582580">
      14
     </a>
     ]
    </sup>
    nemá ani pochopu. Nevie napríklad, kto bol Bonifác VIII.
    <sup>
     [
     <a class="footnote" href="#ftn.id2582595" name="id2582595">
      15
     </a>
     ]
    </sup>
    Prečo by on nemohol na ňu zvysoka hľadieť? Preto bol i veľmi nezdvorilý proti
         sestre.
   </p>
   <p>
    „Elena, a máš frizúru v poriadku?“ obrátil sa k nej, postojac.
   </p>
   <p>
    „Prečo?“
   </p>
   <p>
    „Máme hosťa.“
   </p>
   <p>
    „Akého?“ a pohladila si účes obidvoma rukami.
   </p>
   <p>
    „A upískaná si nie? Ukáž!“
   </p>
   <p>
    Chytil ju za bradu, chcejúc ju podráždiť.
   </p>
   <p>
    „Ale choď. Čo sa ty staráš o mňa?“ povedala spurne a predišla Vlada.
   </p>
   <p>
    Elena hľadela. Aký hosť? Tá hlava s rozježenými vlasmi je oteckova. To je Marka. Ahá!
         tam je tretia osoba. Mladá. Nakrátko ostrihaná hlava. Koncipient,
    <sup>
     [
     <a class="footnote" href="#ftn.id2582650" name="id2582650">
      16
     </a>
     ]
    </sup>
    ich koncipient. Elenka sa znepokojila. Iste sa bude zasa červenať. Najprv pôjde
         do kuchyne. Krajšia bude, keď príde z kuchyne. Bude sa zdať tak, akoby ona bola robila
         večeru. Bude rozohriata.
   </p>
   <p>
    „A kam ty ideš?“ zvolal na ňu Vlado, keď bočila.
   </p>
   <p>
    „Do kuchyne.“
   </p>
   <p>
    „Večera je na stole.“
   </p>
   <p>
    „Musím ešte.“
   </p>
   <p>
    „Ty pôjdeš so mnou. Budeme po jednom prichádzať a sadať ku stolu?“ Mľasol pritom ústami
         a chytil ju za ruku. „To ukazuje na neporiadok.“
   </p>
   <p>
    „Nie, Vlado, pusť!“
   </p>
   <p>
    „Nepustím.“
   </p>
   <p>
    „Prosím ťa!“
   </p>
   <p>
    „Nie.“
   </p>
   <p>
    Čo bolo robiť Elenke? Musela ísť. Napravila si ešte raz rukou vlasy a šla. Okolo srdca
         nebolo jej voľno. Ako ho pozdraví? Akú poklonu spraví? A ak nešikovne? Keby nie Vlada, bola
         by šla do izby a probovala. Len ukázať, že je nie decko, lebo to neimponuje. Bože, ale ak
         naozaj zlý kompliment spraví! Nie, nejde rovno, musí probovať.
   </p>
   <p>
    „Vladko, na chvíľku!“ zaprosila ešte raz.
   </p>
   <p>
    „Nepustím,“ povedal tvrdo Vlado a stisol jej ruku. — Hľa, aký som ja prísny, keď chcem,
         — myslel si pritom.
   </p>
   <p>
    „A čo mi ty vlastne rozkazuješ? Pusť ma!“ a chcela si vymôcť ruku. „Nemáš čo
         rozkazovať!“
   </p>
   <p>
    Ale ruku nemohla si vytrhnúť. Bolo jej do plaču a možno, že by bola i zaplakala, ale už
         vychádzali na verandu.
   </p>
   <p>
    Starý Ježík, ktorý sedel za vrchstolom a rozprával niečo, zvrtol sa na stoličke rýchlo a
         podotkol:
   </p>
   <p>
    „Moja dcéra Elena… A toto náš pomocník, pán Becko,“ doložil po chvíli.
   </p>
   <p>
    Mladý človek zasa s tým milostným úsmevom naddvihol sa a zhrbený urobil poklonu.
   </p>
   <p>
    „Nuž tak,“ pokračoval starý pán, obrátiac sa k pomocníkovi, „nanič sudcovstvo máme!“ A
         zdvihnúc vidličku, urobil v povetrí niekoľko krivých čiar, aké je to sudcovstvo nanič.
         „Zrovna tratí hlavu, keď mu nepodáte pravdu na lopate.“ Tu spravil jednu krivú a dve
         okrúhle čiary, zaiste na označenie toho, aká je pravda, keď ju podajú na lopate. „Alebo
         vyrieknu blbosť, mladý pane, blbosť!“
   </p>
   <p>
    Udrel vidličkou o stôl a zatíchol. Mladý pán prikývol a pokrútil hlavou.
   </p>
   <p>
    „Raz som mal jeden zaujímavý prípad,“ počal hneď starý pán a hovoril veľmi živo a
         rýchlo.
   </p>
   <p>
    Kde bola reč o ťahaní ucha, potiahol sa za ucho. Kde sa zalamovalo rukami, celkom naozaj
         zalomil rukami. Raz celkom nahnevane udrel sa po čele, že mu očervenelo. Niekoľko ráz
         zatriasol stolom a iste by bol všetky taniere pozhadzoval, keby neboli doniesli večeru…
   </p>
   <p>
    Elenka, opretá o zábradlie, strhla sa. Práve spočítala pätnásť hviezd, najväčších a
         najkrajších. Sadla tiež k stolu veľmi tichá.
   </p>
   <p>
    „Čože to máme?“ opýtal sa Ježík, ale nedočkal odpovede.
   </p>
   <p>
    Vzal si a pošuchol misu pomocníkovi. Tento ju podvihol a ponúkol Elenku:
   </p>
   <p>
    „Nech sa páči. Podržím.“
   </p>
   <p>
    „Nech sa len vám páči.“
   </p>
   <p>
    „Ráčteže. Dámy majú prednosť.“
   </p>
   <p>
    Dievča si vzalo kúsok pečienky a dva zemiačiky.
   </p>
   <p>
    „Ešte jeden zemiačik. Do tretice.“
   </p>
   <p>
    „Ďakujem.“
   </p>
   <p>
    „Jeden.“
   </p>
   <p>
    „Nie, nie.“
   </p>
   <p>
    „Pol.“
   </p>
   <p>
    „Ale…“
   </p>
   <p>
    A potisla misu naspäť. — Aký galantný! — blyslo jej mysľou. — Povedal, že dámy majú
         prednosť! Nepovažuje ma posiaľ za decko. Ináče by ma ani nebol toľko núkal. — Elenka stala
         sa veselšou. Inokedy bývala síce pri všetkom svojom nešťastí ešte veselšou, ale vtedy nebol
         mladý človek pri stole. Inokedy bola prvá hotová s jedlom. Teraz si na to pozor dala, lebo
         sa nesvedčí ukazovať apetít. Inokedy rovno do ruky brala koštiaľ a mĺzla ho. Teraz jedla
         všetko nožíkom a vidličkou, pozorne a pekne, ale sa jej to veľmi nedarilo. Inokedy
         cengávala na pohároch, búchala vidličkou a prikladala si ju k uchu, ako cvendží. Teraz ani
         neštrkla. Kukala na otca a uvažovala, že ten pomocník je vlastne ani nie špatný. Blond,
         biela, okrúhla tvár s počernými fúzikmi. Je tenký, štíhlučký. Ozaj, a aké oči. Elenka
         kukla. Hľa, belasé. Nos by mohol byť troška rovnejší, ale ujde. Len tých pár vláskov pod
         tou spodnou perou by nemal mať. To je nie pekné.
   </p>
   <p>
    Mladý človek cítil, že sa dievča na neho díva. Pozrel na ňu viac ráz, no nemohol sa
         stretnúť s jej pohľadom. Vždy ho odniesla tu na etažér, tu na povalu, alebo pod stôl. Raz
         len-len že sa nezadívali jeden na druhého. Elenka sa skonfundovala, odhrnula obrus a
         dívajúc sa pod stolík, celkom hlasno zavolala:
   </p>
   <p>
    „Na, cica, cica, cicicíc!“
   </p>
   <p>
    „V kuchyni sú ti mačičky,“ preriekol Vlado ironicky.
   </p>
   <p>
    Hneval sa, že mu pomocník nevenoval ani najmenšej pozornosti. Odporník. Chcelo sa mu
         niekoho uraziť.
   </p>
   <p>
    „Tam sa ti bavkajú. Choď!“ doložil ešte.
   </p>
   <p>
    „Nepýtala som sa ťa. Čo ustavične zapáraš?“ riekla ticho, ale spurne.
   </p>
   <p>
    „No a teraz pôjdeme pozrieť, ak chcete, napríklad do kasína,“ riekol starý Ježík po
         večeri, utierajúc si ústa, a už i zdvihol sa, aby šli.
   </p>
   <p>
    Elenke po ich odchode bolo veľmi fádne. — Čo robiť? — hútala. — Čítať? Keby nechybeli
         strany. Vyšívať? Pri lampe nebudem. — A vošla do tmavej izby a sadla si na pohovku. Ach,
         dumať, dumať! To je také sladké. Tak dobre padne. Dívať sa z tmy do svetlej mesačnej noci.
         Hľa, už jej prichádzalo na um, že sa každý večer díva takto do noci na nebo, keď leží vo
         svojej posteli, a v posteli je tak dobre, a ona má takú dobrú postieľku! Ba ozaj, v ktorej
         bude ich koncipient spať? Doista v belasej. A tam je skriňa a v nej všelijaké pletky.
         Umývač chýba. Tú treba zriadiť. Zobrala sa a vyhľadala Marku.
   </p>
   <p>
    „Kde bude ten mladý pán spať?“ spýtala sa jej.
   </p>
   <p>
    „Milosťpán belasú povedali.“
   </p>
   <p>
    „Je tam všetko v poriadku?“
   </p>
   <p>
    „Všetko.“
   </p>
   <p>
    „Lampu si pripravila?“
   </p>
   <p>
    „Áno.“
   </p>
   <p>
    „Zápalky?“
   </p>
   <p>
    „Všetko, slečinka.“
   </p>
   <p>
    Ale jej to nebolo dosť. Prešla do belasej, aby sa presvedčila. Lampa je tu, ale na holom
         stolíku. Treba niečo podložiť, stôl prikryť. Ani kalamára niet. Pred posteľou nič. Ta sa
         musí položiť ten starý medveď, čo ona má pred posteľou. Svieca je tiež potrebná. On príde,
         bude tma, a môže hneď rozsvietiť. Nebude môcť zaspať, svetlo má hneď. Svieca musí byť.
         Bože, a steny aké holé. Tento obrážtek! Zhrozila sa. Lovec so zajacom na chrbte! Sem treba
         zavesiť „Romea a Júliu“, alebo ten „Konečne samotní“. Ale nie, ten si nechá, to je taký
         krásny obrázok. Srdce túži pri ňom, a túžiť je sladko. Sem to a sem to. Nech je izba
         poriadna, aby sa dobre cítil. Elenka urobila, čo mohla, a aby to Marke nebolo divné,
         urobila to sama. Sama preniesla obraz i medveďa. Zapravila sviecu, prikryla stolík a i pod
         lampu našla podložku. Napokon otvorila okná a sadla si do jedného. Tak dobre padlo dýchať
         to svieže večerné povetrie a dívať sa na čisté nebo s bledými hviezdami. Mesiac sa už
         vysoko vyšibol, zrovna nad komín susedného domu. Okná jagali sa v jeho svetle. Dvor sa
         belel, sťaby bol vysypaný drobným bielym pieskom. Záhrada stála v tôni, iba vrcholce
         stromov boli osvetlené a kedy-tedy zaknísali sa vo večernom svetle. Okno susednej izby bolo
         tiež otvorené. V izbe sa svietilo a bolo počuť hovor. Elenka načúvala. Boli to študenti,
         kamaráti Vladovi. Iste nevedeli nejakú úlohu spraviť a zišli sa pofajčiť si trochu. Zvysoka
         hľadela na nich, práve tak, ako Vlado na ňu. Akí sú to chlapci! Žiga Šaršún napríklad. Čo
         je Žiga Šaršún? Nula. Pravda, mala by mu byť povďačná, lebo jej doniesol ružu. Ale čo, keď
         nikdy nevie pohovoriť. Červená sa a smrká. A čo Julko Mraček? Nič, celkom nič. Chodí do tej
         triedy, čo i Vlado, a vždy o akýchsi sínusoch hovorí. Sinus alfa, kotangens beta.
    <sup>
     [
     <a class="footnote" href="#ftn.id2583065" name="id2583065">
      17
     </a>
     ]
    </sup>
    Čo je to? No a Nemila. Tomu nedávno zle prišlo od cigary. Aký je to človek?
         Záriečský sa zas pýši, ako on vždy utečie pred pedelom.
    <sup>
     [
     <a class="footnote" href="#ftn.id2583085" name="id2583085">
      18
     </a>
     ]
    </sup>
    Uteká pred pedelom? Ech! To sú vôbec chlapci, deti. Oni ešte ani netušia o
         láske, o tej ozajstnej krásnej láske.
   </p>
   <p>
    Na veži odbilo deväť. Elenka odišla od okna. — Ach, keby sa tak jemu páčilo u nás! —
         dumala. — Keby sa tak do mňa zaľúbil. Ja by som bola spočiatku chladná, potom vždy
         vrelejšia. Raz by sme zostali samotní. On by povedal… Ale, bože, na čo ja myslím. Nezaľúbi
         sa do mňa. Bol vo veľkých mestách, vonia parfumom… Nie, nie! Akože by sa on do mňa
         zamiloval?… Vošla do salóna. Okná boli pootvárané. Mesiac svietil práve na etažér s
         drobnými figúrkami Elenkinými. Tieto figúrky tak rada mala. Každé ráno ich utierala, každej
         sa prihovárala. I teraz pošla k nim, ale zastavil ju svetlý bod na stene. Čo je to? Pozrela
         dovôkola. Začula i akýsi šum v susednej izbe, v pisárni. Bolo vysvetlené. Tam sa svietilo a
         cez kľúčovú dierku padalo svetlo na stenu. Kto to tam môže byť? Otec o takomto čase je v
         meste. Treba pozrieť cez kľúčovú dierku. Elenka po prstoch prikradla sa k dverám.
   </p>
   <p>
    — Tam sedí. To je on, náš koncipient. Rukou podoprel si hlavu. Nič nevidno, len kúsok
         jeho nosa. Pôjdem si papieru pýtať — ale nie, — neskoršie. Keby som teraz vošla, zbadal by,
         že som pri dverách stála. Vezmem si sviecu a tak vojdem. Nemusím vedieť, že on je tam. — A
         podišla od dvier. Nedalo jej čosi pokoja. Chcelo sa jej niečo urobiť, aby ju spozoroval,
         aby vedel, že i ona existuje v tejto minúte. Pristúpila ku klavíru, drnkla do klávesov,
         najprv jedným prstom, potom dvoma. Vzala akord a, odmietnuc sukienku, prisadla. Salónom
         zaznelo:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Tak túžim za tebou,
      </em>
     </span>
     <br/>
     <span class="emphasis">
      <em>
       jak rybka za vodou,
      </em>
     </span>
     <br/>
     <span class="emphasis">
      <em>
       a ja za tebou tak,
      </em>
     </span>
     <br/>
     <span class="emphasis">
      <em>
       ako za horou vták…
      </em>
     </span>
    </p>
   </div>
   <p>
   </p>
   <p>
   </p>
   <p>
    Elenka cítila tú túžbu. Jej duša napĺňa sa ňou. Srdce oťaželo a jemné jej pršteky
         vyludzovali tóny, zvučiace tou istou túhou, tým istým bôľnosladkým citom. Ona len cítila,
         cítila. Nepočula tóny a piesenku krásnu. Zabudla, že si chcela od neho papieru pýtať. Dva
         razy mimovoľne pozrela na svetlý bod na stene, či je tam. Tam bol, a hrala ďalej, akoby
         tomu svetlému bodu hrala. Svetlo mesiaca vykĺzlo sa z chyže nepozorovane, len na okienkach
         zostalo z neho ešte… Dve ruže jedno za druhým padli zrovna k rukám Elenky. Odchytila ich a
         srdce sa jej roztrepotalo od ľaku. Ale videla peknú žltú ružu a rozjasnilo sa jej, že ju
         niekto hodil zvonku. Pozrela na stenu. Svetlého bodu tam nebolo. V pisárni tma, koncipient
         preč. Vstala a šla k oknu, no na dvore nebolo nikoho. Mesiac stál zrovna nad záhradou. Dlhý
         tieň komína zmizol a svetlo plným prúdom zalievalo celé okolie, preplnené vôňou bazice.
         Stromy v nehybnom vzduchu stáli sťa vytesané z čierneho mramoru a ďalej splývali akoby v
         čiernu masu skál. Len kde-tu topole, ako ostré, vysoké žuly vyčnievali medzi nimi a olivy s
         popolavými listami blýskali sa striebrom. V poli sťaby sa bolo kúrilo, riedka hmla sa
         dvíhala a halila ďaleké vrchy priehľadným závojom. Všade tichosť.
   </p>
   <p>
    „Ruže hádže, ruže hádže,“ šeptala si Elenka a bolo jej veselo v duši. Sladký,
         tajomstvenný cit rozhostil sa jej v srdci a úsmev sadol na jej čerstvé, mladé líca.
   </p>
   <p>
    Úbohá Elenka!
   </p>
   <p>
    Koncipient sedel v belasej nad knižkou a tiež sa usmieval. — Pri sladkých zvukoch piana,
         — dumal, — rozplynie sa ti myseľ, myšlienky, čo máš v klbku, rozťahujú sa opätne na nite.
         Akože ti pôjde veda do hlavy? — Pomohli ruže. Stíchla Elenka… Nešťastná Elenka.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582119" name="ftn.id2582119">
        11
       </a>
       ]
      </sup>
      <span class="emphasis">
       <em>
        Proti prúdu
       </em>
      </span>
      — román Eleny Šoltésovej (1855 — 1939), vydaný r.
               1894, obsahu veľmi romantického
     </p>
    </div>
    <div class="footnote">
     <p>
      <sup>
       [
       <a class="para" href="#id2582141" name="ftn.id2582141">
        12
       </a>
       ]
      </sup>
      <span class="emphasis">
       <em>
        Kretón
       </em>
      </span>
      (fr.) — riedke a tuhé tkanivo na letné šaty alebo na
               ozdoby
     </p>
    </div>
    <div class="footnote">
     <p>
      <sup>
       [
       <a class="para" href="#id2582447" name="ftn.id2582447">
        13
       </a>
       ]
      </sup>
      <span class="emphasis">
       <em>
        Suchá ratolesť
       </em>
      </span>
      — román Svetozára Hurbana Vajanského (1847 —
               1916), napísaný r. 1884, podobne romantického obsahu
     </p>
    </div>
    <div class="footnote">
     <p>
      <sup>
       [
       <a class="para" href="#id2582580" name="ftn.id2582580">
        14
       </a>
       ]
      </sup>
      <span class="emphasis">
       <em>
        Trigonometria
       </em>
      </span>
      (gr.) — súčasť matematiky, náuka o riešení
               geometrických úloh z funkcie uhlov a strán trojuholníka
     </p>
    </div>
    <div class="footnote">
     <p>
      <sup>
       [
       <a class="para" href="#id2582595" name="ftn.id2582595">
        15
       </a>
       ]
      </sup>
      <span class="emphasis">
       <em>
        Bonifác VIII.
       </em>
      </span>
      (1220 — 1303), pôvodca buly Unam sanctam, v
               ktorej vykladá zvrchovanosť moci pápežskej nad kráľovskou
     </p>
    </div>
    <div class="footnote">
     <p>
      <sup>
       [
       <a class="para" href="#id2582650" name="ftn.id2582650">
        16
       </a>
       ]
      </sup>
      <span class="emphasis">
       <em>
        Koncipient
       </em>
      </span>
      (lat.) — advokátsky pomocník
     </p>
    </div>
    <div class="footnote">
     <p>
      <sup>
       [
       <a class="para" href="#id2583065" name="ftn.id2583065">
        17
       </a>
       ]
      </sup>
      <span class="emphasis">
       <em>
        Sinus alfa, cotangens beta
       </em>
      </span>
      — trigonometrická závislosť
               niektorých uhlov a strán, pomocou ktorých sa dajú vypočítať hodnoty ostatných uhlov a
               strán v trojuholníku
     </p>
    </div>
    <div class="footnote">
     <p>
      <sup>
       [
       <a class="para" href="#id2583085" name="ftn.id2583085">
        18
       </a>
       ]
      </sup>
      <span class="emphasis">
       <em>
        Pedel
       </em>
      </span>
      (lat., skomolene) — školník
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2583248">
       </a>
       Hríby
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ako je to, ako nie, ale je tak, že sa kapusta s kyslým mliekom, pes s mačkou, koza s
         nožom a farár s rechtorom odjakživa neznášali. Tak to bolo aj v Dolnej Vieske, dedinke s
         päťsto dušami, medzi hustými jedľovými horami, pod vrchom Inovcom,
    <sup>
     [
     <a class="footnote" href="#ftn.id2583271" name="id2583271">
      19
     </a>
     ]
    </sup>
    ďaleko od mesta, to jest, ako sa hovorí, pánu bohu za chrbtom.
   </p>
   <p>
    Aspoň tak to bolo medzi pánom farárom Jánom Červeňom a pánom rechtorom Jánom Bielikom.
   </p>
   <p>
    V kostole bolo, ako bolo. Tu pán rechtor musel odpovedať pánu farárovi a pán farár musel
         vyčkať, kým rechtor dokončil, ale mimo kostola, na ceste!
   </p>
   <p>
    Vždy sa obišli, keď sa mali stretnúť. Keď sa už nijako nemohli vyhnúť, pozdravili sa
         jeden druhému, aj pozhovárali sa medzi sebou. Lenže ako? Ak pán rechtor priložil tri prsty
         ku strieške klobúka a pán farár odpovedal iba dvoma, mohol byť istý, že si to pán rechtor
         zapamätá a pri najbližšej príležitosti odpovie síce na farárovo pozdravenie, ale len jedným
         prstom. Pri takomto pozdravení pán farár obyčajne prižmúril jedno oko, pán rechtor
         obidvoje. Farár si myslel: Nechcem ťa vidieť. Rechtor si pomyslel: Už ťa nevidím. Poštuchal
         farár pri takomto pozdravení paličkou blato, alebo udrel ňou o kameň, rechtor iste sekol
         ňou do povetria. Farár si pomyslel: Dobre by ťa bolo vymlátiť. Rechtor si myslel: Keby si
         len bol bližšie.
   </p>
   <p>
    A obidvaja mohli byť najlepšími priateľmi už podľa veku. Farár bol päťdesiatročný,
         rechtor mal štyridsaťdeväť. Mohli sa radi mať aj podľa figúr. Obidvaja boli nízki a tuční a
         mali skoro navlas jednaké plešiny. Plešina pána rechtora tiahla sa vrchom hlavy, plešina
         pána farára spúšťala sa už nad uši. Pánu rechtorovi bolo ešte poznať hviezdu, pána farárova
         tonzúra zmizla dávno v plešine. Ale keď nie podľa figúr, mohli sa radi mať podľa mien.
         Jeden sa volal Červeňom, druhý Bielikom a obidvaja boli Jánovia s tým malým rozdielom, že
         farár bol Jánom Apoštolom a rechtor Jánom Krstiteľom.
   </p>
   <p>
    Boli by sa teda ináče zhovárali, keby sa neboli nenávideli. Takto všemožne usilovali sa,
         aby medzi nimi nebolo nič rovnakého a spoločného. Odprisahal by, že by si bol pán Bielik aj
         fúzy aj bradu holil, keby to nebol robil pán Červeň tri razy do týždňa. Pán farár sa aj
         vyslovil pred svojou gazdinou Mídou, že by dal sto korún, keby sa nevolal Jánom a mohol
         stenknúť na paličku, len aby sa rechtorovi v ničom nepodobal.
   </p>
   <p>
    Prečo sa nenávideli, prečo nie, na to sa len toľko dá odpovedať, že to bolo od pána
         boha, alebo od prírody, čiže z tej istej príčiny, z ktorej sa kapusta s kyslým mliekom,
         koza s nožom a pes s mačkou nemôžu vystáť.
   </p>
   <p>
    Aký divný je človek. Zdalo by sa ti, že len to spomíname, čo máme radi. Nie je pravda.
         Čo nenávidíme, to nám je ustavične na jazyku. Teší nás, keď môžeme hovoriť o tom, čo nás
         jedom plní. Takýto hnev je nám milý, lebo každým slovíčkom môžeme prepichnúť predmet svojej
         nenávisti, alebo mu hlavu umyť, alebo zrovna odpíliť.
   </p>
   <p>
    Dali napríklad u pána farára šošovicu na obed. Čo má šošovica s rechtorom? A predsa sa
         pán farár hneď osopil na svoju gazdinú:
   </p>
   <p>
    „Sobota. To sa rozumie. Musí byť šošovica. Nevedeli by sme ináče, že je zajtra nedeľa. U
         každého rechtora je v sobotu šošovica.“
   </p>
   <p>
    A načrúc do nej veľkou lyžicou, zdvihol ju nad misu a lial šošovicu pomaly naspäť,
         otrčiac spodnú gambu a hundrúc:
   </p>
   <p>
    „Riedka, ako u rechtora.“
   </p>
   <p>
    Potom ju pomiešal a nazrel zblízka do misy, prehodiac nevrlo:
   </p>
   <p>
    „Bez škračiek, bez slaninky… Taká šošovica — pre rechtora, bez chuti a masti.“
   </p>
   <p>
    Gazdiná Mída, čierna, suchá, vysoká osôbka s okrúhlym čelom a malými očami, hlboko pod
         čelom zatisnutými, ako sedliacke okienka pod širokým odkvapom, v belasej, tlačenej zásterke
         s bielymi bodkami a takej istej šatke, previazanej na tyle, hneď zafňukala, utierajúc si
         oči dlaňou:
   </p>
   <p>
    „Vy by ste aj na moriaka povedali, že je taký ako rechtor, aj na bažanta…“
   </p>
   <p>
    „Aj na brava,“ zastavil ju farár.
   </p>
   <p>
    „Čo vám teda, čo?“ zažialila a odvrátila sa k oknu, aby svojimi slzami ešte väčšmi
         nerozhnevala pána farára.
   </p>
   <p>
    Farár, aby nebol plač a aj preto, že sa musí voľačím „napchať“, pošuchol tanier k mise a
         nabral si šošovice. Ale nezabudol za každou lyžicou pokrútiť hlavou, aká je tá šošovica
         riedka a hlúpa.
   </p>
   <p>
    Po obede stiahol obrvy, založil si ruky nakríž, rozkročil sa a vážne, hrubým hlasom
         prehovoril ku gazdinej:
   </p>
   <p>
    „Zapamätajte si na druhý raz… Tento pokrm,“ a ukázal pohrdlivo na šošovicu, „nesmie byť
         u mňa v sobotu na stole… Môže byť od nedele do piatku večera, ale v sobotu na nijaký
         spôsob.“
   </p>
   <p>
    Skrútol sa na ľavej nohe, obrátiac sa takto chrbtom k nešťastnej Míde.
   </p>
   <p>
    „Ale prečo, prečo?“ spýtala sa Mída plačlivo.
   </p>
   <p>
    Farár nahol hlavu k plecu, aby ho lepšie bolo počuť:
   </p>
   <p>
    „Už som povedal. Preto, lebo v sobotu každý rechtor je šošovicu.“
   </p>
   <p>
    Trhol hlavou a vyšiel narovnaný von.
   </p>
   <p>
    Alebo boli palacinky. To je už panskejšie jedlo a tak často ani u rechtora nebýva. Mída
         jednako dostala po nose.
   </p>
   <p>
    „Viete, čomu sa podobajú tieto palacinky?“
   </p>
   <p>
    „Čomu?“ stŕpla Mída.
   </p>
   <p>
    „Rechtorovi!“
   </p>
   <p>
    „Prečo?“
   </p>
   <p>
    „Takú majú hrubú kožu ako on.“
   </p>
   <p>
    Gazdiná sa zasa len rozplakala, ako každá urazená kuchárka. Počala vykladať a bedákať,
         že by pánkovi ani kráľovský hlavný kuchár nevyhovel, nieto ona, chudera… Tie palacinky sú
         ľahké ako pavučina, tenké ako najjemnejšie tkanivo a pánkovi sú hrubé ako rechtor.
   </p>
   <p>
    Aby ju uspokojil, zjedol ich desať a ešte uvažoval, či by nebolo dobre aj jedenástu.
         Gazdiná sa aj uspokojila. — Sotva sú také hrubé, — myslela si, — nebol by ich zjedol desať.
   </p>
   <p>
    Jedným slovom, u farára bola vždy reč o rechtorovi, u rechtora o farárovi.
   </p>
   <p>
    Pani rechtorka bola mohutná pani s prísnou, zamračenou tvárou s akýmsi dravým výrazom v
         očiach. Zďaleka vzbudzovala rešpekt nielen pred cudzími, ale i pred svojím vlastným
         manželom, ktorý ju aj počúval a na znak úcty a lásky Zuzankou menoval, ale to bývalo len
         dovtedy, kým neprišla reč na farára. V tomto ohľade si nedal rozkázať. Zuzanka odrazu
         premenila sa na Zuzanu a Zuzana musela bezpodmienečne vyhovieť rozkazom manželovým.
   </p>
   <p>
    Prišlo, povedzme, jablká oberať. Pani rechtorka sa už aj vybrala do sadu. Muž ju
         zastavil:
   </p>
   <p>
    „Kamže, Zuzanka?“
   </p>
   <p>
    „Jablká obrať.“
   </p>
   <p>
    „Najprv pozri, duša moja, či farár neoberá.“
   </p>
   <p>
    „Nuž a keď?“
   </p>
   <p>
    „Ak on oberá, nebudeme my.“
   </p>
   <p>
    „Prečo?“
   </p>
   <p>
    „Ale Zuzana! Ešte by povedali, že sa podľa neho držíme.“
   </p>
   <p>
    Doniesli ženy maliny. Dávali lacno a pani rechtorka už i zjednala putňu za korunu. Bola
         celá vytešená nad lacnou kúpou. Náhodou prišiel na to muž.
   </p>
   <p>
    „Čo to kupuješ?“ opýtal sa jej s úsmevom.
   </p>
   <p>
    „Maliny.“
   </p>
   <p>
    „U farára brali?“
   </p>
   <p>
    „Brali.“
   </p>
   <p>
    „Tak nebudeme my,“ povedal už bez úsmevu.
   </p>
   <p>
    „Ale tak lacno,“ žobronila žena.
   </p>
   <p>
    „Nebudeme… Nechcem taký lekvár, ako má farár,“ riešil odmerane.
   </p>
   <p>
    Darmo pani rechtorka vychvaľovala, že maliny sú maliny, ale zato jej lekvár nebude taký
         ako farárov, — nepopustil.
   </p>
   <p>
    „Nie, Zuzana,“ povedal chladne, „to nesmie byť.“
   </p>
   <p>
    Raz pána Bielika veľký hnev pochytil, keď sa dozvedel, že si z toho istého vína
         objednal, čo má farár.
   </p>
   <p>
    „Ešte povie,“ kričal, „že mne to isté chutí, čo jemu.“
   </p>
   <p>
    Len-len že ho nevylial do potoka, ale sa spamätal a stočil ho do fľašiek. Pre domácu
         potrebu objednal druhé.
   </p>
   <p>
    Do takýchto krajností prešla láska a zhoda medzi pánom Červeňom a pánom Bielikom.
   </p>
   <p>
    Hnev nielen, že pomúti rozum, ale ho aj odoberie, práve tak ako aj láska. Nie dosť na
         tom, že sa oni hnevali, žiadali, aby sa Mída na Zuzanku a táto na Mídu tiež hnevala. Toto
         už nebolo s kostolným riadom, lebo akí nepriatelia boli farár s rechtorom, také priateľky
         boli Mída so Zuzankou. Iné ženy sa vyponosujú, keď sa náhodou zídu, tieto dve sa naschvál
         schádzali, aby sa vyponosovali. Iné si pomáhajú cukrom, kávou, múkou a octom, keď to
         potrebujú, tieto si vypomáhali takýmito maličkosťami aj vtedy, keď ich nepotrebovali, len
         aby jedna druhej radosť spôsobili… — Mám síce ťapšu, — myslela si neraz Mída, — ale si
         požičiam. Zuzanka sa poteší, že mi môže niečím poslúžiť. Mám síce kávy, — myslievala
         Zuzanka, — ale si požičiam od Mídy, už som si týždeň nič nepožičala od nej, ešte si
         pomyslí, že sa hnevám… Iné ženy sú rady, keď môžu klebetiť na cudzích mužov, tieto naopak.
         Usilovali sa rozhnevaných udobriť… A keď aj plnili rozkazy, plnili ich naoko a potajme sa
         schádzali, aby sa poradili, čo by pána rechtora s pánom farárom vyrovnalo. Probovali
         všeličo.
   </p>
   <p>
    Počali s kresťanskou láskou. Ale pán farár na Mídino dohováranie len toľko povedal:
   </p>
   <p>
    „Kresťanská láska?… Áno… Ale rechtor je pohan.“
   </p>
   <p>
    Pán rechtor na reči svojej ženy iba vykríkol:
   </p>
   <p>
    „Zuzana!“
   </p>
   <p>
    Keď nešlo s kresťanskou láskou, chytili sa podvodu. Farár dostal vinš od rechtora na
         mena a na Nový rok na navštívenke rechtorovej a rechtor gratuláciu na narodeniny a
         veľkonočné sviatky na navštívenke farárovej. Nepomohlo ani toto. Farár sa uškeril a povedal
         na rechtora, že je dotieravý. Rechtor rozdriapal navštívenku a odpľul si.
   </p>
   <p>
    Keď sa falošné vinše nevydarili, chceli obmäkčiť ich srdcia darmi. Farár dostal za vrece
         najlepších jabĺk, rechtor suchých slivák. Ani jeden, ani druhý neprijal dar.
   </p>
   <p>
    Neznesiteľní, neúprosní, tvrdí ľudia to boli.
   </p>
   <p>
    Mída so Zuzankou rozmýšľali práve o nejakom novom spôsobe, ktorý by mohol rozhnevaných
         pomeriť, keď sa udalo čosi neobyčajného.
   </p>
   <p>
    Bolo veľmi suché leto. Raz sa jednako trafilo, že ženy doniesli za väčší košík hríbov.
   </p>
   <p>
    „To nám bude moc,“ povedala Mída farárovi.
   </p>
   <p>
    „Len ich vezmite všetky,“ mienil farár, „šli by s nimi k rechtorovi, a ten nemusí jesť
         smažené hríby. To je nie rechtorský pokrm.“
   </p>
   <p>
    Mída vzala, vysmažila. Pán farár zjedol všetko, čo doniesli na stôl! Jej sa neušlo ani
         na okoštovanie.
   </p>
   <p>
    Na druhý deň, hneď na svitaní sa farárovi prisnilo, že mu akási guľa padla na brucho a
         vrtí sa mu na ňom. Vrtenie zdalo sa mu veľmi nepríjemným a čím ďalej, tým protivnejším.
         Guľa ho ťažila. Rád by bol o inom sníval, ale stále len tá guľa padala a vrtela sa s veľkou
         rýchlosťou. Myslel si, že sa musí zobudiť a že sa už aj zobudil, ale guľa neprestávala sa
         vrtieť a tlačiť ho. Pritom mu hlava šla naopak. Myšlienky a či sám mozog roztiahol sa na
         šnúru a vial ako stužka vo vetre… Zasa nová guľa… Prásk! Rovno na brucho… A z brucha počalo
         sa mu čosi hrnúť k hrtanu, do úst a do hlavy… Zobudil sa.
   </p>
   <p>
    Skrúcalo mu žalúdok. To bola tá guľa, čo sa vrtela a tisla sa k hrdlu, do úst a do
         hlavy. Divná mrákava prebiehala mu hlavou a zatemňovala mu mozog. To bola tá stužka, čo
         viala. Pokľakol v posteli a prikrčil sa. Nahmatal zápalky a zapálil sviecu. Potom zadkom
         zliezol z postele a zhrbený prešiel aj so sviečkou ku skrinke, kde bola slivovica. Tu náhle
         zoslabol, a kým mu chrbtom prebehla zimnica, na čelo vystúpil studený pot. Sadol na remenný
         fotel s fľaškou a sviecou a potiahol zo slivovice. Ruka sa mu triasla. Hlavu si nemohol
         hore udržať. Klesla mu nabok.
   </p>
   <p>
    — Mŕtvica, — myslel si. Ale hneď mu prišlo na um, že pred mŕtvicou nemá sa čo dvíhať
         žalúdok… Len od čoho, od čoho? — hútal… Predvčerom som jedol klobásky… Nejedol by ich ani
         za desiatku… Striasol sa od hnusenia… ľa, hnusí sa mi jedlo… Pokazený žalúdok a nie
         mŕtvica… Alebo včerajšie smažené hríby…
   </p>
   <p>
    Pri myšlienke na hríby mu tak skrútilo žalúdok, že sklonil hlavu na prsia. Položil
         sviečku a fľašu vedľa seba na dlážku a oprúc si bradu lakťami o kolená, melancholicky
         zadíval sa na odhodený konček cigary neďaleko neho.
   </p>
   <p>
    — Keď som tú cigaru fajčil, aký zdravý som bol, — preletelo mu mysľou… — Bolo mi treba
         hríby jesť, — šeptal sám sebe, utierajúc si spotené čelo krajíčkom nočnej košele…
   </p>
   <p>
    — Ach, keby sa mi tak chcelo odryhnúť, bože môj, ako by sa mi uľahčilo.
   </p>
   <p>
    Takým slabým sa cítil, že si netrúfal vstať z fotela. Jednako vstal, ale oslabnuté nohy
         sa mu triasli a podlamovali. Cítil, že ak kročí, potočí sa iste, alebo spadne. To ho
         naľakalo. Sadol si zasa a chytiac fľašu, počal búchať ňou o podlahu.
   </p>
   <p>
    „Mída, Mída!“ volal slabým hlasom, chcejúc, aby ho ona odviedla do postele.
   </p>
   <p>
    Ale Mída sa neukazovala. Až o siedmej vošla do izby a vidiac farára na foteli skoro
         zeleného s odvisnutou hlavou pri dennom svetle a horiacej sviečke vedľa neho, vykríkla a
         zalomila rukami. Skočila k fotelu a vybuchla v plač. Zdalo sa jej, že farár umrel.
   </p>
   <p>
    „Ježiši Kriste! Čo vám je?“ volala a chytila mu hlavu do dlaní, pozrúc mu zblízka do
         tvári. Počula, ako sťažka vydychuje a videla studeným potom zaliate čelo… „Och, cholera,
         cholera,“ zavzlykala, „i pána rechtora drží… Tam už aj doktora volali…“
   </p>
   <p>
    Farár len čo prešiel s pomocou gazdinej naspäť do postele a zdvihol kolená k bruchu,
         opýtal sa slabým hlasom:
   </p>
   <p>
    „I rechtora? A čo mu je?“
   </p>
   <p>
    „Voľačo so žalúdkom,“ povedala plačúc.
   </p>
   <p>
    „So žalúdkom?“ zadivil sa, „a čo?“
   </p>
   <p>
    „Akési skrúcanie… Mdloba,“ počala Mída, prisadnúc si spolovičky na stoličku blízko
         postele, „odrazu sa mu vraj hlava zavrtela, že skoro spadol…“
   </p>
   <p>
    — Tak práve, ako u mňa, — myslel si farár.
   </p>
   <p>
    „Vara a zima,“ pokračovala Mída, „a slabosť. Len ľahnúť si… Nemohol sa na nohách udržať…
         A žalúdok mu krúti a krúti.“
   </p>
   <p>
    „Ako u mňa,“ šeptal chorý.
   </p>
   <p>
    „O polnoci sa to počalo. Kričí, len umrieť a umrieť… Pani rechtorka, čo mala robiť, sama
         pribehla ku mne a zobudila ma… Že vraj, ako skúsená osoba, pomôžem… Poď, hovorí, muž mi
         umiera… Ako nepôjdeš? Život na nitke… Vybehla som len tak v spodničke, rozospatá a
         naľakaná, až sa mi tak srdce rozbúchalo… A prikladáme najprv studené, potom teplé obklady…
         Niet lepšieho od obkladu… Varíme materinské lístky…
    <sup>
     [
     <a class="footnote" href="#ftn.id2583991" name="id2583991">
      20
     </a>
     ]
    </sup>
    Dávame teplú vodu… Ale nič, nič nepomáha. Pán Bielik sa len zvíja a zvíja. Raz
         sa natiahne, raz sa pokrčí… Po živote ho trieme… Niet lepšieho od trenia. Trie jedna, trie
         druhá, a nič. Čvrká v ňom, čvrká, ani čoby ste kapustu tlačili, ale účinku nijakého…“
   </p>
   <p>
    Rozhodila rukami a udrela sa nimi po stehnách.
   </p>
   <p>
    „Nijakého… Poslali potom pre doktora.“
   </p>
   <p>
    Napravila si šatku na hlave, stiahnuc ju k očiam, a zasmrkala.
   </p>
   <p>
    „Voľáka otrava,“ podotkla, „žalúdok pokazený.“
   </p>
   <p>
    „Ako u mňa,“ zavzdychol farár.
   </p>
   <p>
    „Probujte,“ zavolal, „aj mne dať obkladok,“ a počal sa hniezdiť. Ťažko mu bolo aj toto
         vypovedať. Rád by sa bol opýtal, čo jedol rechtor, od čoho je chorý, ale takým slabým sa
         cítil, že si myslel, že položenie týchto otázok presahuje jeho sily.
   </p>
   <p>
    Mída urobila studený obkladok.
   </p>
   <p>
    „Teplý,“ kázal farár.
   </p>
   <p>
    Spravila teplý.
   </p>
   <p>
    „Nože tých lístkov!“
   </p>
   <p>
    Prevarila lístky a dala mu ich užiť.
   </p>
   <p>
    „Potrite ma troška,“ volal o chviľu.
   </p>
   <p>
    Gazdiná ho potrela.
   </p>
   <p>
    „Čvrká?“ opýtal sa.
   </p>
   <p>
    „Čvrká.“
   </p>
   <p>
    Zavrtel hlavou. Nijako nemohol pochopiť, že upadol do tej istej choroby, čo rechtor.
   </p>
   <p>
    „A keď ten doktor príde,“ povedal ešte, „pošlite ho aj ko mne.“ Potom mu tak zle prišlo,
         že vydával zo seba iba bolestné stony.
   </p>
   <p>
    * * *
   </p>
   <p>
    Tak tresce pán boh. Pán farár a pán rechtor nechceli sa rovnať v ničom a podobali sa vo
         všetkom. Doktor nariadil obidvom ležať za týždeň a po týždni museli obidvaja robiť takzvanú
         karlsbádsku kúru. Prvé dva dni nesmeli nič jesť, neskoršie iba čistú polievočku, mliečko,
         vajíčko, zaprávané kurča, teľacinku, aj potom len ľahučké jedlá.
   </p>
   <p>
    Farár už na druhý deň opýtal sa gazdinej.
   </p>
   <p>
    „Ako sa má rechtor?“
   </p>
   <p>
    „Lepšie mu je,“ povedala.
   </p>
   <p>
    „No, veď sa aj mne ulepší.“
   </p>
   <p>
    Mída len čo stačila odbehnúť k Zuzanke, pochválila sa jej, ako sa pán farár vypytuje na
         zdravie pána učiteľovo.
   </p>
   <p>
    „Ale veď to aj môj. Ustavične len, ako sa má pán farár, ako sa má velebný pán?“
   </p>
   <p>
    „Tak vraví ,velebný pán, pán farár‘?“
   </p>
   <p>
    „Celkom tak.“
   </p>
   <p>
    Mída bežala naspäť a všetko rozpovedala pánu farárovi. Ako sa o neho zaujíma pán Bielik.
         Len, vraj, ako sa má náš pán farár, velebný náš pánko?…
   </p>
   <p>
    „A on, ako sa má? Čo bude obedovať?“
   </p>
   <p>
    „Zuzanka strojí teľací šniceľ.“
   </p>
   <p>
    „Tíí, to je znamenité, aj mne by ste mohli.“
   </p>
   <p>
    Celá naradovaná zasa len prebehla k pani učiteľke, že sa pán farár spytoval, čo budú mať
         na obed. „Aby som mu, vraj, aj ja to isté dala… Veľmi sa zaujíma.“
   </p>
   <p>
    „Ako môj… Rozkázal mi, aby som sa držala podľa vašej kuchyne…“
   </p>
   <p>
    „Ale!“
   </p>
   <p>
    Gazdiná aj toto oznámila pánu Červeňovi.
   </p>
   <p>
    Tak to išlo každý deň. Farár stále len o tom, ako sa má pán rechtor, rechtor zas o tom,
         ako sa má pán farár. A obidvaja sa zotavovali. Len jedno sa nemohol dozvedieť pán farár: od
         čoho si rechtor pokazil žalúdok, a rechtor zasa to: od čoho je vlastne chorý farár. Čo
         poškodilo tomu a čo tomu.
   </p>
   <p>
    Po týždni pri prvej karlsbádskej kúre Červeň zďaleka zbadal učiteľa, ako kráča pred ním
         zvoľna pokyvujúc hlavou zo strany na stranu. Cítil sa už zdravým a veselým. Prišlo mu na
         um, ako sa pán rechtor zaujímal o jeho zdravie cez chorobu. A on toho človeka nenávidel!
         Veď je to chlap samá statočnosť…
   </p>
   <p>
    „Hej, amice,“ zavolal za ním, „počkajte, pôjdeme spolu.“
   </p>
   <p>
    Učiteľ sa obrátil a zbadajúc farára, vrátil sa k nemu. Podali si ruky a málo chýbalo, že
         sa neobjali. O chvíľu pošli spolu po hradskej, rozprávajúc si o priebehu choroby.
   </p>
   <p>
    „Huncútske hríby,“ hovoril farár. „Zobrali ma fatálne…“
   </p>
   <p>
    Pán Bielik sa zastavil:
   </p>
   <p>
    „Ako hríby? Aj vás hríby?“
   </p>
   <p>
    Farár tiež zastal a začudoval sa:
   </p>
   <p>
    „Aj vás?“
   </p>
   <p>
    „Mne bolo od hríbov zle,“ potvrdil rechtor.
   </p>
   <p>
    „Ale veď aj mne.“
   </p>
   <p>
    „Divná náhoda.“
   </p>
   <p>
    „Podivná.“
   </p>
   <p>
    A rozhýbali sa poznove ku hore Smrčinke. Ta i naspäť bola práve hodina. Rozlúšťovali
         hádanku, ale ju nemohli rozlúštiť. Najmä farárovi nešlo do hlavy, veď kúpil všetky a zjedol
         všetky. Ženy, čo ich doniesli, samy vraveli, že viac hríbov niet, zozbierali ich do
         jedného.
   </p>
   <p>
    Až doma vysvetlila Mída červenajúc sa a kríviac tvár do plaču, že hríbov bolo moc.
         Upražila ich síce všetky, ale polovicu poslala Zuzanke, aby pánu farárovi nepoškodili.
   </p>
   <p>
    „Ako pánko má rád hríby, bol by ich zjedol všetky,“ vravela už s plačom, „a kúra by bola
         bývala raz taká ťažká…“
   </p>
   <p>
    Farár si zavzdychol:
   </p>
   <p>
    „A raz tak dlhá… Takto sme si ju podelili… No, neplačte.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2583271" name="ftn.id2583271">
        19
       </a>
       ]
      </sup>
      <span class="emphasis">
       <em>
        Inovec
       </em>
      </span>
      — najvyšší vrch v rovnomennom pohorí (1042 m)
     </p>
    </div>
    <div class="footnote">
     <p>
      <sup>
       [
       <a class="para" href="#id2583991" name="ftn.id2583991">
        20
       </a>
       ]
      </sup>
      <span class="emphasis">
       <em>
        Materínske lístky
       </em>
      </span>
      — bylinný liek proti poruchám
               zažívania
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2584307">
       </a>
       Medicína
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      (Skutočnosť.)
     </em>
    </span>
   </p>
   <p>
   </p>
   <p>
    U Bartušov kravu zdulo. Keď to mladšia dcéra, Mara, šťúpla, chudá dievka s tenkým hrdlom
         a rukami, s dlhou vycivenou tvárou s červenými škvrnami po bledých lícach v izbe oznámila,
         nastal krik a lomoz. Starý Bartuš, hlava domu, plecnatý, územčistý sedliak s holým temenom,
         hrubými gambami, šedivými chumáčmi po bokoch tvári a nad očami, vyskočil od stola, kde
         večeral. Ani lyžicu nevyňal zo zemiakovej polievky, ani si ústa neutrel. Utekal do maštale.
         V pitvore mu vliezol pod nohy malý kraviarik Mišo. Čapil mu poza väzy, že nosom zaryl do
         prahu a vysoký klobúčik s dierkou na samom vrchu, do ktorej bolo zabodnuté kohútie pero,
         vyletel mu až na dvor.
   </p>
   <p>
    „Čo sa pletieš? Ty papľuh!“ zahučal na neho, kým sa zviechal a revúc hľadel za klobúkom,
         či mu gazda nepošliapal pierko.
   </p>
   <p>
    Bartuška, bledá a tučná osoba, zababušená v hrubej šatke pre bolenie zubov, s veľkým
         bruchom, zastanúc si do dverí, volala do pitvora na staršiu dcéru Annu, dívajúc sa za
         otcom, kam uteká:
   </p>
   <p>
    „Hybaj pre doktora… Veď sa nám Citrónia pukne… Taká je ako tri sudy… Ale už ideš?…
         Chytro…“
   </p>
   <p>
    Brucho sa jej vše potriaslo, čo zahovorila, vydávajúc tieto rozkazy. Po tomto vybehla na
         dvor a hlasno vzdychajúc, pozerala na svojho muža, ktorý už behal s kravou, držiac ju na
         retiazke a skáčuc ako slepý po mlákach, kĺžuc a potkýnajúc sa neprestajne po bahne a do
         rozhodených klád. Prehodil kolieska na pluhu, odkopol tu rýľ, tu motyku. Červený v tvári a
         celý zapotený lietal hore-dolu, hrešil všetkých svätých, až Bartuške dych zastavovalo od
         strachu pred pánom bohom. Keď sa Citrónia vzpierala, štuchal ju lakťom, potrhával
         najedovaný retiazkou a fučal ako bujak, kým sa nerozbehli.
   </p>
   <p>
    „Bodaj by ste skameneli,“ vyvolával na svoje dievky, mysliac, že sú ony na príčine, „a
         ty ropucha, čo sa dívaš,“ zakričal na starú, „pľúca sa mi roztrhnú a ona sa díva…“
   </p>
   <p>
    Stará sa trhla, ale nerozumela, čo gazda chce. Pozrela dookola, ale sa nehýbala z
         miesta.
   </p>
   <p>
    Prišiel aj doktor. Nízky, mladý Žid s tmavožltou tvárou a zlými zbojníckymi očami, v
         súkennej, bielej čapici a so zablatenými čižmami. Pustil sa behom za gazdom, vyťahujúc
         veľkú fľašu z kabáta.
   </p>
   <p>
    „Tu máte medicínu,“ kričal, „z tejto jej do papule naliať… Pán Bartuš! Pán Bartuš! Z
         tejto do papule… Počkajte… Neutekajte…“
   </p>
   <p>
    Dvíhal fľašu dovysoka a raz hore bežal za gazdom, raz dolu. Konečne sa mu to zunovalo a
         odovzdajúc medicínu Bartuške vysvetlil jej, že všetko treba vyliať krave do papule a bude
         po chorobe. Pozrel ešte raz za gazdom a máchnuc rukou, odišiel.
   </p>
   <p>
    Starý Bartuš už nevládal. Fučal väčšmi ako Citrónia a čím diaľ, tým častejšie sa
         potkýnal. Zbadala to Bartuška.
   </p>
   <p>
    „Choď, Mara, ty, vidíš, otec nevládze,“ zavolala nahnevaná na dcéru, že sa sama
         nedomyslí.
   </p>
   <p>
    S Citróniou lietala Mara, potom Hana, potom zasa Mara. Sused Lenčík pozrel ponad plot do
         dvora Bartušovho, čo sa robí, aký je to krik, lomoz a dupot. Pribehol pomáhať a zamenil
         dievky.
   </p>
   <p>
    Bartuš odobral medicínu a pozrel na fľašku, prevracajúc ju v rukách. Zdvihol ju proti
         svetlu a tak sa díval. Pokrútil hlavou nedôverujúc. Odštopľoval, poňuchal jednou aj druhou
         dierkou nosa a zas ju zaštopľoval a potriasol tekutinou a zas ju skúmal proti svetlu… — A
         ak bude ešte horšie, — myslel si, — môže to byť jed… Krava zdochne… Takto ju popreháňame…
         Dá boh, že jej to prejde… Ale tuto, toto… Bohvie, aká ločprdina… Lenže doktori sú doktori.
         Vedia všeličo… Keby toto len naliať a krava by ozdravela… Treba by bolo medicínu vyskúsiť
         na nejakom neužitočnom zvierati… Neužitočného nemám… Na čom, na čom? Na akom čerte?…
   </p>
   <p>
    Rozmýšľal za chvíľu oddychujúc si ešte, spotený a ustarostený. Za chvíľu si bodol prstom
         do čela. Znak, že si pomohol.
   </p>
   <p>
    Nacedil z tekutiny do hrnčeka a zavolal na ženu, ktorá Lenčíkovi prikyvovala na čosi. S
         Citróniou behala Mara.
   </p>
   <p>
    Žena prišla a pozrela na muža svojimi skormútenými očami.
   </p>
   <p>
    „Na, napi sa,“ ponúkal ju podávajúc jej hrnček.
   </p>
   <p>
    „Čo je to?“ spýtala sa ho.
   </p>
   <p>
    „Trocha pálenky. Ja som si už vypil.“
   </p>
   <p>
    Žena vydúchla. Zvraštila tvár a odpľula si.
   </p>
   <p>
    „Dobré?“
   </p>
   <p>
    „Horkasté akési,“ poznamenala, „ale nie nanič… Ty, Bartuš, treba Rypáka zavolať. Ten sa
         vyzná,“ pokračovala, „u Žľabiaka pichol zdutej krave nôž do boka a bolo. Vodičky nepomôžu…
         U Bartolomeja nebolo rady. Zavolali Rypáka a pomohol. Vieš čo urobil? Vošiel ta rukou a
         bolo. Krava ozdravela. U Hlomžíka… čože to len Lenčík vravel?… Hej. Krava len prasknúť a
         prasknúť… Tiež preháňali, ale prišiel Rypák. Spravil len kríž nad kravou, zašomral, stiahol
         krave kožu na jednom boku, potom na druhom a bolo. Ozdravela…“
   </p>
   <p>
    Bartuška vykukla na dvor.
   </p>
   <p>
    „Dievky sa umoria. Lenčík je, ani čoby ho z vody boli vytiahli,“ pokračovala šúchajúc si
         stehno sukňou, aby sa poškrabala, „a ty si si ešte nevydýchol…“
   </p>
   <p>
    Bartuš skúmal gazdinú bedlivo, kedy zbledne, kedy ju počne krčiť, kedy vykríkne, alebo
         odbehne, ale ona akoby nič. Drkotala, drkotala a brucho sa jej potriasalo, ako rozprávala o
         Citrónii, ktorá toľko a toľko stála… Aká lacná bola, ako sa jednako odmieňa mliekom, hustým
         ako smotana, maslom… Bože, keby sa jej len nič nestalo.
   </p>
   <p>
    „Ja by sa zmárnila,“ skončila s navlhnutými očami.
   </p>
   <p>
    Odrazu ich vytreštila, čo sa gazdovi porobilo.
   </p>
   <p>
    Skočil z lavice a chytiac fľasu s medicínou, praštil ju o zem. Roztrepala sa na tisíc
         drobných kúskov a medicína postriekala zabielené steny pitvora. Gazda dupol po skle a
         kričal:
   </p>
   <p>
    „Pravdaže vodička, aby sa prepadla a ja s ňou, ak ju zaplatím… Utekaj pre Rypáka! Ako
         osoží krave, keď tebe nepoškodila?…“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2584618">
       </a>
       Slovo lásky
      </h2>
     </div>
    </div>
   </div>
   <p>
   </p>
   <p>
   </p>
   <p>
    Čurín sedel práve pri akejsi apeláte,
    <sup>
     [
     <a class="footnote" href="#ftn.id2584633" name="id2584633">
      21
     </a>
     ]
    </sup>
    keď mu poštár oddal medzi úradnými zelenými, kávovými a žltými obálkami bielu,
         podlhovastú, uzučkú. Oznámenie zasnúbenia Eleny Zakalíkovej so statkárom Zeimom.
   </p>
   <p>
    „So statkárom Zeimom!“ zahundral polonahlas. „Teda predsa!“
   </p>
   <p>
    A zaradoval sa, najmä preto, že ho zvesť nedojíma. Jeho srdce zostáva chladné a pokojné.
         Jednako vstal od stolíka a počal sa prechodiť po kancelárii.
   </p>
   <p>
    Šero včasného zimného mrku už vkradlo sa do chyže a kúty stemneli. Cez okná bolo vidno,
         ako padá hustý, chomáčový sneh a lepí sa na okenice a sklené veľké tably. Konáre gaštanov
         pred oknami, pred chvíľou ešte čierne, suché a smutné, zbeleli od nalepeného snehu. Vrabce
         utiahli sa z nich pod strechy. Ich čvirikanie zatíchlo, len kedy-tedy ohlásil sa
         jeden-druhý akoby zo spánku.
   </p>
   <p>
    — Áno, áno, — dumal Čurín, prechádzajúc sa. — Ja si hvízdam. — A zahvízdal tenkým
         vysokým piskotom generálmarš. — Keby ma zvesť rozčuľovala, iste by som si nehvízdal. Hodil
         by sa na posteľ a zahrešil. Ako vtedy. Pred dvoma rokmi.
   </p>
   <p>
    „I túto fotografiu kladiem do zásuvky chladne,“ mrmlal si. Aj tak stála bez zmyslu celé
         dva roky na jeho písacom stolíku.
   </p>
   <p>
    A Čurín vzal fotografiu zo stola a díval sa na ňu neúprimným, posmešným pohľadom.
   </p>
   <p>
    — Čože by som sa nepozrel na teba. Vlasy, akoby oblak čierny, a v ňom kus jasného neba:
         biela, malá tvár s očami veľkými, čiernymi, nevinnými. Hej, uštipla si ma, jašterička,
         zmijka radostná a ja som ťa nemohol rozmliaždiť.
   </p>
   <p>
    Chcelo sa mu vyplaziť jazyk na obrázok, ale zazdalo sa mu to slabosťou. — Vôbec, ona ma
         už ani nahnevať nemôže, — myslel si. Hodil fotografiu do zásuvky a kolenom zatisol.
   </p>
   <p>
    „Odpočívaj v pokoji! Pre teba niet vzkriesenia u mňa!“ zavolal nahlas so smiechom,
         zohnutý stojac nad stolíkom. „Ľaľa, ja tancujem nad tvojou konečnou smrťou!“
   </p>
   <p>
    A popiskujúc si valčík, spravil zo tri túry po kancelárii. — Nie. Nie. Rozhodne ma
         nedojíma zvesť. Naozaj. Netancoval by, keby bol smutný.
   </p>
   <p>
    — Vtedy som bol mladý, — myslel si, sadnúc na diván. A taký smiešny. Aký detský som ja
         bol. Aký detský! Smiešny, hlúpy, bláznivý.
   </p>
   <p>
    A oprúc si hlavu o mäkké podušky vysokého divána, dívajúc sa kdesi na maľbu povaly,
         myslel o predošlom, zahynutom, mŕtvom. Tak sa aspoň nazdával, že to všetko už zahynulo a
         prestalo žiť.
   </p>
   <p>
    Naozaj, stala sa vec celkom prostá. Snúbenicu mu bozkal ktorýsi švihák na bále v bočnej
         izbičke. Našiel ich tam samotných. Videl ju pololežiačky, opretú o lakeť na diváne. On za
         divánom nahnutý k jej bielej tvári s vystretým krkom k nemu, opojenú, s prižmúrenými očami.
         Hotový „Vertige“
    <sup>
     [
     <a class="footnote" href="#ftn.id2584765" name="id2584765">
      22
     </a>
     ]
    </sup>
    v živote.
   </p>
   <p>
    S veľkým sebazaprením zvrtol sa vtedy Čurín na opätku a vyšiel z izbičky. Obliekol kabát
         a šiel domov. Chcelo sa mu vrátiť. Pokarhať Elenu slovom trpkým, boľavým, urážlivým, ktoré
         by si zapamätala, čo by jej vždy na srdci ležalo, dušu ustavične ťažilo. Zdržal sa. Cítil
         fyzický bôľ. Horkosť žlče nad potupením, bôľ nad stratou lásky. Máchal silno palicou a bil
         na mokré kamenie dlažby, až sa mu zlomila. Kus, čo mu zostal v hrsti, ďaleko odhodil.
         Prišlo mu na um, že jeho láska teraz tak sa zlomila, ako tá palica. Nikdy viac sa na ňu
         neoprie. Neoprie sa na nikoho. Nebude veriť nikomu. Najmä žene, dievčaťu.
   </p>
   <p>
    Šiel rovno domov. Chodil ako bláznivý po izbe. Päsťou trepal stolíky, búchal sa po čele
         a hrešil na seba, na ňu, na všetky ženy. Schytil jej fotografiu zo stolíka a hodil do koša.
         Popálil listy. Strhol prstienok z malého prsta a zahodil. Dva razy cengol na podlahe a
         zakotúľal sa kamsi pod posteľ. Skoro vyhodil priateľa, ktorý prišiel za ním a radil, aby
         provokoval toho hlúpeho Nemca, čo ho urazil.
   </p>
   <p>
    „Ty ma urážaš!“ kričal. „Keď mi to navrhuješ.“
   </p>
   <p>
    „Násilenstvo z jeho strany.“
   </p>
   <p>
    „Násilenstva niet. Mal si vidieť.“ A pred očami zablesol mu biely krk Eleny s
         dekoltovanou hruďou.
   </p>
   <p>
    „Daj pokoj! A choď! — Nepotrebujem tvojej rady!“ zúril a tisol priateľa ku dverám.
   </p>
   <p>
    „Nejdem! Si rozčúlený!“
   </p>
   <p>
    Čurín zastal naprostred izby a zasmial sa. Dunajčík, kamarát, myslí na revolver, otravu.
         Ešte to! To by veruže neurobil pre ňu. Teraz najmä nie. Aby triumfovala! Aby ju on, práve
         on, ovinul nejakým interesantným romantizmom. Spravil ju zaujímavou. Vozvýšil nad ostatné,
         pre ktoré sa nik nezastrelil. Nie. Nie. Ona mu je nulou. Áno, nulou a chce ju vidieť
         nešťastnú, zničenú, biednu, pošliapanú, ešte nižšiu, ešte podlejšiu, než bola. Ako mu ona
         povedala dnes, že je on nulou a ako je on dnes nešťastný, zničený, biedny, pošliapaný,
         nízky a podlý. Ech! Čoby bol. Ani nikdy nebol. Bude hrdý. Nezáleží mu na nej.
   </p>
   <p>
    „Choď! Choď!“ reval na priateľa. „Nezastrelím sa. Ani neotrávim. Ani nezahrdúsim.
         Neutopím…“
   </p>
   <p>
    A musel mu dať ruku. Len potom odišiel.
   </p>
   <p>
    Bude hrdý. Musí potlačiť každý cit k nej, každú myšlienočku musí odohnať, čo ju obvíja.
         Treba zmôcť seba vlastnou energiou. Boj bojovať proti sebe samému. Nepoddávať sa ani doma,
         ani na ulici žiaľu a túžbam svojej duše zneuctenej, pošliapanej, a čím skôr oslobodiť ju z
         pút, ktoré ju ešte zvierajú i po pohanení. Potom znovazrodenú, zaoceľovanú neniesť ju prvej
         babe v ústrety. Privrieť ju silnými zámkami, aby ju neotvoril ani najnežnejší pohľad
         dievčaťa, najoddanejšia dôvera priateľa. Neveriť ničomu a smiať sa každému a všetkému.
   </p>
   <p>
    To si umienil Čurín. Neodpovedal ani na prvý, ani na druhý list Elenin, v ktorých ho
         prosila o odpustenie. Dobre sa mu zaryl do pamäti obrázok v malej izbičke. Ten vystretý krk
         k jeho ústam. Daromná výhovorka o násilenstve. Mužskí sú prichabí a či prišetrní na to, aby
         sa vlámali k bozkom proti vôli ženy.
   </p>
   <p>
    Úžasne sa trápil. Zbledol. Prestal chodiť do kasína, do hostincov, aby ho niekde
         nezastihol posmešný pohľad alebo slovo. Bol by sa bil. Bol by sa prezradil. Pritom doma,
         kde ho nik nevidel, ustavične sa zrádzal. Vyložil fotografiu na stolík. Zahodený prstienok
         sám našiel. Ľutoval spálené listy. Večierkami vychádzal na prechádzku a vždy smerom k ich
         domu. No na sto krokov pred ním sa vždy zvrtol a šiel naspäť. Keď bola mračná, nemesačná
         noc, zavše zašiel pod samé okná, zastal a díval sa na spustené záclony a na bránu. Obzrel
         sa, aby ho nikto nezazrel. Kradol sa ako zlodej na druhú stranu, keď videl svetlo v jej
         okne, aby ho nezbadala a ďalej zasa len prešiel, aby videl aspoň osvetlené tablice, ju
         nepozorovaný zočil, ako spúšťa záclony, ako stojí pri okne jej tmavá postava a mizne jej
         silueta v izbe.
   </p>
   <p>
    — Keď tam ešte spolu sedávali, — myslel si pritom. — Tie prvé týždne ich známosti.
         Sedávali v okne a hovorili o láske. A vtedy, keď to bola v bielych šatách s ružovou mašľou
         v účese. Pred pol treťa rokom to bolo a akoby to včera bolo bývalo. Minulo jej sedemnásť
         rokov. Po meninách asi štyri dni. Sedeli v salóne. Najprv v okne, potom v salóne. Sadla za
         klavír a hrala. On vo foteli. Cigaretu fajčil a díval sa na ňu. Biely, riedky dym stále
         odfukoval na stranu, aby ju lepšie videl. Ešte sa jej nebol zdôveril, že ju rád vidí, ešte
         len cítil, že ho ustavične k nej ťahá, že sa mu žiada ju neprestajne vidieť, hovoriť s ňou,
         jej ruku chytiť a pohladiť a keby tak k ústam podvihnúť! Jej vlasov, alebo ramena sa
         dotknúť, čo len na minútu. I vtedy, ako tak sedel, díval sa, díval na ňu bez slova a s
         celou dušou v pohľade.
   </p>
   <p>
    — Akú má ona čistučkú tvár, — myslel si. — Profilík. Ružový nádych nedotknutej sviežej
         mladosti… Prižmuruje mihalnice a z čiernych veľkých očú zostáva iba tenučký, svetlý,
         ligotavý pásik, stužtička. Akoby sa bála tých silných tónov hudby… Náušničky zo zlata,
         podobné zamrznutej kvapke, ako sa trasú, ako sa trasú, keď zakýva tou radostnou peknou
         hlávkou. Aká čistota! Bože! A on cigaretu fajčí. Ba či tak túži, tak cíti, ako ja? Či ju
         volá tak všetko ku mne, ako mňa k nej? Keby sa tak neprezradil, či by sa u nej láska
         zmohla, pozrela na mňa tak, ako sa teraz dívam na ňu? — Nie. Ja sa neprezradím ničím.
         Počkám, či ona prezradí niečo. Nie. Nesmie hodiť tieňa do jej bezstarostných myšlienok.
   </p>
   <p>
    A vtedy, v to popoludnie, pri klavírovej hre Čurín zrovna zdesil sa, že by rád od nej
         pohľady vďačnosti. Ba viac, pohľad lásky. Milujúce slovo, slovíčko. Ale aj to by bolo málo.
         Chcel by celú oddanosť tejto sviežej, dievčenskej duše. Celú úprimnosť tohoto nevinného
         decka bez falše a lži, čistého ako krištáľ, priezračného ako studničná voda. Ako sa to
         opovažuje?
   </p>
   <p>
    „A radi máte Chopina
    <sup>
     [
     <a class="footnote" href="#ftn.id2585006" name="id2585006">
      23
     </a>
     ]
    </sup>
    ?“ spýtala sa ho odrazu. Pozrela na neho tak rýchlo, že ledva stačil odvrátiť
         pohľad na listy veľkej palmy, ktorá stála v kúte.
   </p>
   <p>
    „Nerád, slečna,“ povedal len po chvíli. „To je taký mesačník, bez vlastnej mužskej sily.
         Taký umelý jarok v parku a baronesa nad ním s bielym slnečníkom.“
   </p>
   <p>
    Zatlačil cigaretu do popolníka a pozeral na jej tenké prsty, ktorými kedy-tedy vzala
         akord.
   </p>
   <p>
    „A čo vám teda zahrať?“
   </p>
   <p>
    „Nehrajte.“
   </p>
   <p>
    „Veď je Chopin krásny.“
   </p>
   <p>
    Spustila ruky z klávesov do lona a pozrela na neho.
   </p>
   <p>
    „Živá láska je krajšia,“ povedal Čurín s úsmevom.
   </p>
   <p>
    „Veď sa jej posmievate.“
   </p>
   <p>
    „Musí byť ideálna, čistá.“ — Naozaj, myslel si pritom, ja jej nemôžem povedať, že ju
         milujem. Ušla by. Ani iskierku citu nemá v sebe ko mne. Hovorí, ale nič necíti.
   </p>
   <p>
    „Viete,“ pokračoval nahlas, „aby bol poetický, musí sa zrodiť v duši, nie vo vrecku, nie
         pre potrebu. Napríklad. Potrebujem do mojich, povedzme, troch izieb ženu, teda sa ožením,
         to jest zaľúbim. Alebo: Mám obchod, kanceláriu, teda ako? Vezmem si ženu a zaľúbim sa.
         Lámka ma morí v pravej nohe. Kto ma bude opatrovať? Žena. Teda zaľúbim sa. Vezmem si ku
         sebe ženu. Alebo, len aby vyhovel požiadavkam a zákonom spoločnosti, to jest napríklad: bol
         som mladý, a v tancoch, alebo na vychádzkach pod stromami, omámený mladosťou a krvou,
         povedal som niektorej peknej slečinke: rád vás mám. Sľúbil som, že si ju vezmem. Potom
         oduševnenie zmizne a ja nič necítim oproti tej dáme. Ale si ju vezmem za ženu, lebo som jej
         sľúbil a spoločnosť by ma vyhlásila za nečestného…“
   </p>
   <p>
    „Nuž a?“ pretrhla ho Elena. „To je aj nečestné.“ A obrátila sa celkom k Čurínovi, ktorý
         babrúc tužkou kus papiera, pokračoval:
   </p>
   <p>
    „Nie. Láska pravá je nikdy nie z potreby, ako nemá príčinu a je bez záujmov a len s
         jedným, duševným, hlbokým záujmom o tú druhú osobu. Musí byť všetkým v človeku, celým
         životom pre človeka. Nesmie mať príčiny. Nie. Rád ťa mám preto, lebo ťa rád, lebo mi to
         srdce tak diktuje. Nie preto, že si pekná, že máš utešené ústa a znamenite hráš Chopina,
         ale preto ťa rád, lebo ťa rád…“
   </p>
   <p>
    „To by bola rastlina v povetrí,“ prerušila Elena nie celkom smelo a trochu sa
         začervenala. Sám Čurín bol červený. „Človek má vedieť, prečo má rád.“
   </p>
   <p>
    Drnkla do klavíra. Chcela ešte čosi povedať, ale Čurín ju pretrhol:
   </p>
   <p>
    „Nemá vedieť. — Vie, prečo ho hryzie svedomie, prečo hreší, prečo nemôže zaplatiť
         dlžobu, ale keď človek vie, prečo miluje, tak nemiluje. Láska má byť vlastnosťou, ľpieť má
         na človeku. Jeho prírodou má byť. Quasi ako alkoholikovi pitie. Proti všetkému rozumu. Ty
         si ma pohanil, nenávidíš ma, ale ja ťa milujem. Milujem, milujem a vždy ťa budem milovať.
         Neviem, prečo ťa milujem, ale ťa milujem!“
   </p>
   <p>
    Zaiste vravel veľmi citne, s ohňom a presviedčavo a Elena si myslela, že sa to vzťahuje
         na ňu a na neho. Začervenala sa ešte väčšmi až po krk a presadla si na kanapu pod palmou,
         kde bol tieň. Chcela, aby nebadal, že sa začervenala.
   </p>
   <p>
    „Ale neviem, či vás to nenudí?“ spýtal sa odrazu, tak naoko. „To je márnenie času.“
   </p>
   <p>
    „Oj nie. Ja vás rada počúvam.“
   </p>
   <p>
    — Rada ma počúvaš, — pomyslel si vtedy a rozveselil sa. — Keby ti tak mohol povedať, že
         ťa rád. Keby si ty mňa rada mala. Plamienoček v očiach, vyjavenie v hlase. Jedno zradenie
         sa. Povedal by ti všetko. Lenže ty čušíš. Nemáš rada. Naľakala by si sa slova milujúceho.
         Ušla by si.
   </p>
   <p>
    „Naozaj rada?“ spýtal sa.
   </p>
   <p>
    „Áno.“
   </p>
   <p>
    „Vidíte, Elenka,“ povedal mäkko a tichšie pokračujúc v myšlienkach, „vy ženské neviete
         milovať tak, ako som vravel, lebo vždy viete, prečo milujete, lebo vy preto milujete, že
         vás milujú. Vo vás bez pričinenia mužského, bez jeho zaľúbených pohľadov, vzdychov a slov
         nezmôže sa láska až po nešťastie. Vy ste od prírody plaché v láske k mužskému,
         nesamostatné. Možno, neskôr, keď budete všetky emancipované, budete aj vy počínať, ale
         nateraz je tak, že najprv musí zahovoriť duša mužského, potom zahovorí vaša. Ty mužský mi
         ukáž svoju lásku, potom sa vo mne narodí. A ak mlčíš, ja žena možno cítim voľačo ako lásku,
         ale to zostane zakrpateným, nevyvinie sa.“ — Ale prečo jej ja teraz nemôžem povedať, že ju
         rád, — myslel si pritom.
   </p>
   <p>
    Elena zaprotestovala.
   </p>
   <p>
    „To je nie tak. Nie, nie!“ A pokrútila rukami v povetrí.
   </p>
   <p>
    Čurín ešte lepšie chcel znázorniť svoju filozofiu. Vytiahol z bočného vrecka kus papiera
         a počal maľovať na ňom.
   </p>
   <p>
    „Vy sympatizujete,“ hovoril, „povedzme so Šuvikom. Poznáte ho? Inžinier. To je dosť
         pekný človek na to, aby ste vy s ním, ako sa vraví, sympatizovali. Ale on sa vám nikdy
         neprezradí, že vás rád má. Zahoríte vy láskou k nemu? Budete vy nešťastná? Budete ho vy
         vôbec milovať? Mužský by mohol. Ale o vás je reč. Vy, Elenka…“
   </p>
   <p>
    „Ale nie so Šuvikom.“
   </p>
   <p>
    „Nuž teda s iným —“
   </p>
   <p>
    „S iným?… Ba s iným, áno. Áno. Áno. Nie je pravda, čo vravíte. Ja viem, že je to nie
         pravda.“
   </p>
   <p>
    Bystro zahovorila a odrazu zatíchla. Opätovne sa červenajúc.
   </p>
   <p>
    „Keby tak napríklad,“ počal Čurín, „strkajúc papier do vrecka i s tužkou, keby tak…“ A
         zamlčal. Zrazu zazdalo sa mu, že Elena myslela na neho. Jemu to patrí. Ten iný, to je on.
   </p>
   <p>
    Vstal. Pošiel ku nej, sadol si k nej a lichotivo vzal ju za ruku.
   </p>
   <p>
    „Koho, slečna, koho myslíte?“
   </p>
   <p>
    „Nemožno povedať.“
   </p>
   <p>
    „Nemožno.“ Zopätoval ticho za ňou. „A keby vás ja rád videl. Keby vás ja tak…“ vravel
         skoro šeptom. „Veď vás ja rád. Veľmi. Elenka, dievčatko…“
   </p>
   <p>
    Videl, ako sklonila hlavu. Jej ruka v jeho, ani čoby sa bola chcela zachytiť
         inštinktívne, stisla mu prsty. Niekoľko ráz trhla sa a potom, akoby bola zmŕtvela. Celé
         rameno ochablo. Hlava ešte hlbšie zvisla. Chrbátik a krk ešte väčšmi zaokrúhlil sa.
         Prižmúrené oči sa celkom zažmúrili a dievča, nahnuté k nemu, akoby sa skĺzalo z kanapy dolu
         na zelený, hrubý koberec. Zachytil ju. Prisadol celkom ku nej na kanapu, obrátil jej
         zblednutú, temer nežijúcu tvár k sebe. Nahol sa celkom k jej ústam a šeptal čosi
         nezmyselného, láskou preplneného, kým neotvorila oči a neodpovedala:
   </p>
   <p>
    „Nie toho — vás, vás!“
   </p>
   <p>
    * * *
   </p>
   <p>
    Hej. Hej. On, Čurín, hlupák, stával pred jej oknami i po tom strašnom incidente.
         Spomínal si všetko, každú vetu, každý jej pohyb. Spomínal to všetko s láskou, s boľavým,
         roztúženým srdcom. Díval, díval sa do tých okien skrytý v tieňoch zamračenej alebo
         bezmesačnej noci a bolela ho duša za ňou, Elenou, za stratenou láskou, v ktorú detinsky
         dôveroval, v ktorej sa sklamal, v ktorej ho potupili a ponížili. Zdalo sa mu, že pochoval
         radosť, svoju veselú, mladú dušu zavrel na veky. Neotvorí sa tá nikdy viac, ako sa hroby
         neotvárajú. A keď mesiac vyšiel, ako kradol sa popri stromoch domov, utajoval sa za pňami
         alebo stĺpmi lámp, keď brána vrzla na ich dome, alebo šiel niekto po dlažbe.
   </p>
   <p>
    Potom ešte prišlo niekoľko listov poštou a skrze poslov. Ale ani ich neotvoril.
   </p>
   <p>
    — Bojovať a víťazom zostať — napomínal sa a posielal poslov naspäť.
   </p>
   <p>
    A opätovne šiel pod okná. Zazrel ju zo dva razy v divadle, ale ani nepozrel na ňu. Elena
         ho tiež zbadala, pozrela kukátkom na neho. Jemu ťahalo zraky na jej stranu. Niekoľko ráz
         zodvihol svoje sklo a vše pozrel na druhú stranu. No jednako uspel zbadať, že Elena
         schudla, tvár jej akoby sa bola zmenšila a oči zväčšili. Chytila ho náramná ľútosť. Zrovna
         hrdlo mu sťahovalo a po prvom akte zobral sa preč. Stál pred divadlom. Fajčil papirosu za
         papirosou a rozmýšľal, či ešte vojsť dnu, či počkať.
   </p>
   <p>
    „Ak vojdem, vidím ju a boj stane sa ťažším. Víťazstvo, znovuzrodenie“ — pohundrával si a
         čakal.
   </p>
   <p>
    Počkal, a keď sa publikum počalo zhŕňať vo foyeri, vyšiel rýchlo z podlubia divadla a
         stal za stĺp, kde ho nikto nevidel. Ale tu nevydržal. Skoro behom prešiel do bočnej malej
         uličky a odtiaľto sa díval na rozchádzajúce sa obecenstvo.
   </p>
   <p>
    — Stratí sa mi. Neuvidím ju. — Desil sa a vyšiel na bulvár, hľadajúc ju očami. Odrazu
         zastal. Oviala ho známa parfumová vôňa. Zrovna pred ním kráčala veľkými vlnistými krokmi
         známa, svižná postava, so šuchotajúcou sukňou, podvihnutou málinko. Pod veľkým čiernym
         klobúkom v čiernych vlasoch domácky učesaných ružovela sa známa dievčenská mašlička. Popri
         nej malým, drobným krokom šla jej matka, chudá, tenučká, stará osôbka. Ponáhľali sa k
         najbližšej elektrickej stanici. Čurín pozeral za nimi, ako omámený nejakým tuhým nápojom.
         Chcelo sa mu utekať za nimi, sňať klobúk, pozdraviť ich, ruku podať, podvihnúť Elenu do
         vozňa, cítiť zasa jej rameno a počuť jej hlas, vidieť ju celkom zblízka a zabudnúť na
         všetko. Povedať jej, že ju rád nekonečne, veľmi. Pritom stál na mieste, ako prikovaný.
         Ľudia mimoidúci strkali do neho. Mrmlali, že stojí v samom prostriedku idúceho prúdu. A až
         keď Elena s matkou vysadli do vozňa, sponáhľal sa, aby ešte raz zazrel cez sklo líca
         dievčaťa, kus jej klobúka, jej šiat. Potom sadol na najbližší vozeň a chcel ich dohoniť.
         Napokon zostávala mu prechádzka pod oknami…
   </p>
   <p>
    * * *
   </p>
   <p>
    „Strašný boj to bol,“ povedal si Čurín, vstávajúc z divána, kam si po tanci sadol.
         Zavzdychol a prešiel k oknu.
   </p>
   <p>
    Zabudol na apelátu, ktorú počal a nedokončil. V izbe bola tma a von už tiež nastúpil
         večer. Lampy svietili už všetky. Sneh, ktorý predtým v chomáčoch padal, premenil sa na
         drobný, páperový sniežik. Na konároch stromov oblepený sneh, tak sa zdalo, stuhol od
         večerného mrazivého vetra, ktorý triasol vetvami a fučal hlasno kdesi dolu v bráne a vše
         zapišťal v peci, v ktorej oheň už dávno vyhasol. Strechy domov, cifierky a dlažba bola
         zasypaná snehom. Na plagátnom stĺpe bola ho celá kôpka. A von ani človiečika, len kdesi
         vyššie štyria ľudia s veľkými čapicami a rukavicami schraňovali sneh. Bolo pol ôsmej.
   </p>
   <p>
    Čurín pozeral von, díval sa na štyroch pracujúcich ľudí a vždy myslel na Elenu. Napokon
         hodil rukou a zavolal nahlas:
   </p>
   <p>
    „Keď sa vydáva, nech sa vydáva!“
   </p>
   <p>
    Potom po chvíli doložil pre seba tichšie:
   </p>
   <p>
    „Ja som predsa zostal víťazom. Veď bolo treba povedať len slovo a ona by sa bola
         vrátila.“ — Slovo, myslel ďalej. — To chybovalo. Čurín potreboval iba to povedať, že
         odpúšťa, že jednako jej chce dôverovať a jej dôveruje. Potrebovala ho len zazrieť pod
         svojimi oknami, vidieť, ako uteká za električkou pre ňu. Bola by prišla. Teraz sa vydáva a
         mne posiela oznam, načo? Chce gratuláciu…
   </p>
   <p>
    Akýsi pán viedol pod pazuchou mladú, vysokú, svetlovlasú dámu. Vo vetre šli naklonení
         jeden k druhému, pridržiavajúc si klobúky. Dívali sa jeden na druhého a ich tváre sa
         usmievali. Vidno, zaľúbení.
   </p>
   <p>
    Čurín sa díval na nich posmešne.
   </p>
   <p>
    — Láska! — prelietlo mu mysľou. — Hady. Ako sa ovíja okolo neho. Na krk by sa mu
         zavesila. Nenávidím vás, ženy. Nenávidím vašu lásku. Preto ho miluješ, lebo ti povedal, že
         ťa miluje. Drží ťa pod pazuchou. Tisne ti rameno. Vraví. Keby ti nebol nikdy povedal, že ťa
         rád, ty by si sa tak netúlila… A prečo sa ona vydáva? — prišlo mu na um. — Nemala ma rada.
         Nikdy. Ináče by sa nevydávala. Namanul sa iný človek so slovami o láske a ona postavila na
         ne novú budovu lásky. — A ja budem mlčať, mlčať, mlčať, mlčať, ako mlčím dva roky, po celý
         môj zvyšujúci život. Nechcem nikoho. Neverím nikomu. Ich láska nie je láska. Nikdy.
   </p>
   <p>
    Obliekol kabát a zišiel na dlažbu. Chcel zájsť do najbližšieho hostinca a predsa šiel na
         druhú stranu, do ich ulice.
   </p>
   <p>
    — Treba sa mi rozlúčiť, — myslel. — Ešte raz a potom koniec.
   </p>
   <p>
    A šiel. Severný vietor mu dul do boka, štípal líca, až mu slzy padali. Prikladal si ruky
         k ušiam. A pod jej oknami zavrzol krídlo kabáta, čo vietor odfukoval, a pozeral na okná.
         Len v dvoch bolo svetlo. Jej izbica bola tmavá. — Iste večerajú, — myslel si. A Zeim je
         tam. Díva sa na ňu, možno, hovoria o láske, bozkávajú sa. Keby ich tak mohol vidieť. Keby
         tak vyšiel hore schodmi. Pozrieť mohol cez kľúčovú dierku.
   </p>
   <p>
    Prechádzal na druhú stranu, no naprostred ulice mu prišlo na um, že sa to nedá.
   </p>
   <p>
    — Akože pôjdem? Zbadajú ma. — A zima ho už drvila. — Treba ísť domov. Ochoriem. Umriem
         pre ňu.
   </p>
   <p>
    Pustil sa dolu ulicou k domu. Cestou šeptal Elene čo najnežnejšie slová. Ticho oslovoval
         ju. Usvedčoval o láske a zasa hodil rukou, spoponáhľal sa a príduc domov, sadol na diván,
         díval sa do okien na konáre stromov, na svetlo padajúce z ulice do izby na koberce.
   </p>
   <p>
    — Koniec. Koniec. — Dobojoval som. S pošliapaním vlastného šťastia zvíťazil.
   </p>
   <p>
    Zapálil lampu a spustil záclony. Spomenul si na apelátu.
   </p>
   <p>
    — Zajtra posledný deň. Treba ju skončiť, — pomyslel a prisadol ku písaciemu stolíku.
         Zamočil pero a dával na papier dávno premyslené dôvody, nemysliac viacej na Elenu, ako sa
         mu videlo.
   </p>
   <p>
    Odrazu zastal zdesený. Ktosi ohmatával kľučku. Všetka krv udrela mu do líc. Silné
         tušenie ho zachvátilo, že to iste bude Elena. To musí byť Elena. Vstal a rýchlymi krokmi
         šiel ku dverám a strmo ich otvoril. Srdce mu búchalo strachom. — Naozaj. Na prahu stála
         vysoká, štíhla ženská v tmavých šatách s dlhým, tiež tmavým, niže kolien siahajúcim boa,
         čiernou čiapočkou na hlave a hustým závojom zahalenou tvárou. V ruke mala tenký, zvinutý
         dáždnik a muf.
   </p>
   <p>
    Za chvíľu stála pri dverách, potom ticho spýtala sa:
   </p>
   <p>
    „Slobodno?“
   </p>
   <p>
    A ani odpovedi nečakajúc, pošla k najbližšiemu fotelu a sadla si.
   </p>
   <p>
    „Dovolíte? Vydýchnuť si chcem.“ Čurín neodpovedal. Videl ju zadychčanú, ustatú. Privrel
         dvere a zostal stáť. Sťaby ho boli obliali horúcou vodou a búšili do pŕs. Vytiahol šatku z
         vrecka a zotrel si pot z čela a z hrdla. Sprvu nepozrel na ňu. Bál sa podívať, ale z jej
         tichého, zachytávaného hlasu súdil, aká je rozčúlená… I on by sa ešte väčšmi zmiatol. —
         Nemôžem hovoriť, — myslel si. — Ešte nie. Ani teraz ešte nie, — pomyslel po chvíli. Ako by
         ona mohla! — Poľutoval ju.
   </p>
   <p>
    „Neodpustíte mi?“ začul po chvíli otázku. „Videla som vás pred chvíľou pred nami. Dívali
         ste sa a ja som bola dolu, pri bráne. — Odpusťte mi!“
   </p>
   <p>
    Pozrel na ňu, ale Elena nedívala sa na neho. S naklonenou hlavou, zhrbená, ruky držiac v
         mufe na kolenách, sedela vo foteli.
   </p>
   <p>
    — Tie isté veľké čierne vlasy, — dumal Čurín, dívajúc sa na ňu. Mäkký, okrúhly profil.
         Zamrznuté kvapôčky v ušiach zo zlata. Aj mašlička. Stále ešte mašlička. To sa ma ona,
         Elenka, dievčatko, spytuje, či jej neodpustím? Ja jej odpúšťam. Ja jej vlastne nemám čo
         odpúšťať. Čože mi urobila?
   </p>
   <p>
    No pritom sa nehýbal, akoby čakal, či je to nie vízia a kedy sa stratí pohľadu.
   </p>
   <p>
    „Vy ste vraveli niekedy… Dávno. Pamätáte. Láska má byť vlastnosťou. Ľpieť má na človeku…
         Proti všetkému rozumu… Potupil si ma. Nenávidíš ma… Ale ja ťa milujem… Milujem. Vždy ťa
         budem milovať. Vy, Čurín, ste to… Počkajte!… Počkajte. Nemôžem ďalej…“
   </p>
   <p>
    Zhlboka si vydýchla, ale nepokračovala hneď. Len po chvíli opäť zavzdychnúc a letkom
         pozrúc na Čurína, poznamenala ticho a so žiaľom v hlase:
   </p>
   <p>
    „Prečo neodpúšťať? Láska odpúšťa všetko. Odpusťte!“
   </p>
   <p>
    Natiahla rameno k nemu.
   </p>
   <p>
    „Odpusťte!“
   </p>
   <p>
    Vzpriamila sa a rovným, bystrým, nežným pohľadom pozrela na neho. Nikdy toľko nehy a
         pokorenia nevidel Čurín u dievčaťa. Ženskú hrdosť ako eliminuje láska. Neprestala ma rada
         mať… bola prvá jeho myšlienka. Prišla ona biedna a drahá pre slovko lásky. Chce ho počuť,
         tak ako ho videla pred hodinou pri ich bráne. Tam bolo ono, to slovíčko, v jeho zraku,
         obrátenom hore ku obloku, a preto prišla za ním, aby ho aj počula. Ak ho nepoviem, myslel
         si Čurín, vydá sa, hoci mňa má rada. Ak budem mlčať, odíde a nikdy viac nepríde. A prečo
         mlčať? Moje slovo je pre ňu krajšie a vzácnejšie, ako slová iných. Zviedli ju slová toho
         šviháka, zviedli ju slová Zeimove, zviedli moje a Elenka, dievčatko, vždy stavalo čosi na
         tie slová. No moje sú jej drahšie, mňa radšej má, ako iných. Preto prišla…
   </p>
   <p>
    Pristúpil k nej a chytil jej podávanú dlaň.
   </p>
   <p>
    „Iba odpustenie?“
   </p>
   <p>
    „Nie. Vašu lásku.“
   </p>
   <p>
    „Ako predtým?“
   </p>
   <p>
    „Áno.“
   </p>
   <p>
    A stisli si ruky…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2584633" name="ftn.id2584633">
        21
       </a>
       ]
      </sup>
      <span class="emphasis">
       <em>
        Apeláta
       </em>
      </span>
      (lat.) — odvolanie proti rozsudku
     </p>
    </div>
    <div class="footnote">
     <p>
      <sup>
       [
       <a class="para" href="#id2584765" name="ftn.id2584765">
        22
       </a>
       ]
      </sup>
      <span class="emphasis">
       <em>
        Vertige
       </em>
      </span>
      (vyslov vertíž) (fr.) — závrat. Autor má akiste na
               mysli obrazy, znázorňujúce ľúbostné scény.
     </p>
    </div>
    <div class="footnote">
     <p>
      <sup>
       [
       <a class="para" href="#id2585006" name="ftn.id2585006">
        23
       </a>
       ]
      </sup>
      <span class="emphasis">
       <em>
        Chopin
       </em>
      </span>
      (vyslov Šopen) — Frederyk Chopin (1809 — 1849), slávny
               poľský klavirista a skladateľ.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2585786">
       </a>
       Psychologická záhada
      </h2>
     </div>
    </div>
   </div>
   <p>
   </p>
   <p>
   </p>
   <p>
    Musel som ísť na železničnú stanicu vozmo aspoň dve hodiny. Bola treskúca zima a
         fujavica. Vietor hvižďal a kde zamietol, kde zavial cestu. Okolo nás pod chvíľou dvíhala sa
         hmla snehu a pichala nám tváre, ako ihličkami. Nablízku pri ceste trčali iba telegrafické
         stĺpy, stromy, oblepené snehom, stohy slamy a kôpky nerozkydaného hnoja. Kolesá škripeli,
         spiežovce tlmeno cengali a drôty nad našimi hlavami zuňali. Kočiš prisadol opraty, bič
         odložil, ruky s veľkými rukavicami bez prstov vopchal do vrecák kabáta, koberec vytiahol si
         až ku brade a len niekedy zavolal na kone. Zhrbený predo mnou, nehybne sedel. Kedy-tedy
         zakašľal, hlasne zasmrkol a odpľul si.
   </p>
   <p>
    Pri drobnom trape vyťahaných, chudých koníkov šli sme pomaly. Len čo sme došli na
         stanicu, došiel aj vlak. Nemal som času nechať na vozíku nepotrebné veci. Vystúpil som
         taký, ako som bol. Odetý v dlhej bunde s vyhrnutým golierom nad baranicu, ktorú som si
         stiahol až po plecia, aby mi uši neobmrzli. Dlhočizný červený šál mi ešte žena bola
         okrútila okolo hrdla aspoň na dvadsatoro, tak, že som hlavou ani hýbať nemohol. Šál bol
         spustený na žalúdok a brucho, aby mi ani tieto čiastky tela neprestydli. Na nohách som mal
         vysoké kapce, dobre vyše kolien, s dvanástimi prackami na jednej strane, a všetky pracky
         držali. Obuté som ich mal na čižmách a ešte aj slamou boli napchaté, lebo slama drží teplo
         a hlavnou vecou je, aby nohy boli v teple.
   </p>
   <p>
    Horko-ťažko vystúpil som do vozňa. Kožené, zajacom futrované nohavice som stiahol,
         čapicu s veľkým úsilím naddvihol nad oči, aby som sa rozhľadel. Fúzy s cencúľmi ľadu
         roztrel a počal sa bokom pohybovať, hľadajúc si miesto v niektorom oddiele. Vlak už uháňal
         a raz ma ta, raz ta posotil. Oddiely boli preplnené. Skoro všetky s pospúšťanými záclonami.
         Na samom konci vozňa našiel som si miesto. Spal v ňom iba jeden pán. Rozvalený bol na celom
         sedlisku, obrátený tvárou ku povale. Tienidlo lampy bolo spustené. V pološere videl som len
         trčiacu dlhú, čiernu bradu, žltú plyšovú vestu s hrubou zlatou retiazkou a veľkú čiernu
         ruku s prsteňmi, položenú na žalúdku. Okolo jedného prsta mal obkrútenú retiazku. Spal.
         Aspoň tak sa zdalo podľa rovnomerného dvíhania a klesania pŕs.
   </p>
   <p>
    Akosi som sa vpratal do oddielu a zdvihol tienidlo lampy. Keď som si počal bundu
         zobliekať a sťahovať pravý rukáv, ktorý nijako nechcel zo zimníka, akoby bol k nemu
         primrzol, zarazil ma nepríjemný zápach, rozviaty šosmi bundy. Zápach mi bol známy. Voľakedy
         som už mal šťastie s ním. Ale nemohol som si uvedomiť, aký je to zápach. Taký nepríjemný
         bol, že som si musel prsty zapchať nos.
   </p>
   <p>
    Až keď som zložil bundu a počal si šál odkrúcať, pripevniac jeden jeho koniec o kľučku
         dverí a točiac sa okolo vlastnej osi, zazrel som v sieti topánky aj s kalošňami na ne
         natiahnutými.
   </p>
   <p>
    Pozrel som nižšie a videl, že je neznámy pán zobutý. Ležal iba v čiernych vlnených
         pančuchách. Naklonil som sa nad ne, poňuchal a vysvetlilo sa mi všetko.
   </p>
   <p>
    Pánovi smrdeli nohy.
   </p>
   <p>
    Myslel som si, že až si odkrútim šál, poklepem ho úctivo po ramene a zdvorile požiadam,
         aby sa obul. Keď som si odkrútil šál, prišlo mi na um, že si najprv zimník vyzlečiem, kapce
         zobujem a len potom ho o to požiadam. Keď som si zobul aj kapce, prišlo mi na um, že mi
         treba ešte výdavky poznačiť do notesa. Kočišovi štyridsať grajciarov. Cesta päť zlatých.
         Ináče by mohol zabudnúť. Až keď to bude, poprosím ho s odpustením.
   </p>
   <p>
    Práce svoje konal som jednou rukou, lebo druhou som si pridržiaval nos.
   </p>
   <p>
    Ledva som vytiahol notes a zaznačil do neho výdavok, pričom prinútený som bol pustiť nos
         a upotrebiť obidve ruky, neznámy pán skočil, natiahol sa k lampe a stiahol tienidlo. Hneď
         zatým si ľahol a obrátil sa mi chrbtom.
   </p>
   <p>
    To ma prekvapilo. Po prekvapení urazilo. Po urazení vzbudilo vo mne odpor.
   </p>
   <p>
    — Veď vidí inteligentného človeka, — myslel som si, — aký je to spôsob?… Ale veď je to komisný
    <sup>
     [
     <a class="footnote" href="#ftn.id2585975" name="id2585975">
      24
     </a>
     ]
    </sup>
    spôsob! Nevšímavosť. Urážka. Akoby tu ani nebol… A veď som tu. I cudziu bundu
         mohol vidieť, kapce, šál… Pravdaže ma videl, veď som nie z hmly… Ja ti dám!
   </p>
   <p>
    Flegmaticky zdvihol som tienidlo lampy a vytiahol novinky, že budem čítať.
   </p>
   <p>
    Neprečítal som ani tri riadky, keď neznámy pán zasa skočil, natiahol sa k lampe a zasa
         stiahol tienidlo.
   </p>
   <p>
    „Ja chcem spať,“ prehovoril basom a zagánil na mňa.
   </p>
   <p>
    „A ja čítať,“ odvrkol som mu a odhrnul tienidlo.
   </p>
   <p>
    „Ja chcem spať,“ opätoval povýšeným hlasom a stiahol záclonu.
   </p>
   <p>
    „A ja čítať,“ duplikoval som tiež hlasnejšie a vytiahol som tienidlo.
   </p>
   <p>
    Obzrel som si ho od hlavy po päty. Bol vysoký a mohutný. Čiernej, suchej, prísnej tvári
         s hrubými žilami v sluchách a na prostriedku čela. Na samom čele mal mnoho dlhých, tenkých
         ako cverna vrások, ktoré sa mu nad obočím zaokrúhľovali. Čierne fúzy mu viseli dolu s
         čiernou bradou, obstrihanou akosi do štvorca. Na vrchu hlavy mal malú hodvábnu čiapočku, na
         sebe dlhý, čierny kabát a pásikované, vyhladené nohavice. Prezradzoval cestujúceho Žida.
   </p>
   <p>
    „Ale ja spať chcem,“ zareval odrazu a stiahol záclonku.
   </p>
   <p>
    „A ja čítať,“ zakričal som aj ja a vytiahol ju.
   </p>
   <p>
    „Aká je to impertinencia?“ kričal a strčil mi bradu pod môj nos. Málo chýbalo, že som mu
         ju nepotiahol, ale som sa zdržal. Bol omnoho väčší a silnejší ako ja. Keby nebol tienidlo
         stiahol, možno, že by som bol spor aj tak nechal. Ale on ho stiahol. Následkom čoho som sa
         rozzúril a podniesol svoj nos k jeho, vyhrnúc záclonu.
   </p>
   <p>
    „To sa vás ja môžem opýtať, vy surovec.“
   </p>
   <p>
    Neodtiahol tvár, ale mi prskol do očú:
   </p>
   <p>
    „Vy ste sedliak!“
   </p>
   <p>
    „Vy ste!“
   </p>
   <p>
    „Grobian!“
   </p>
   <p>
    „Smrad!“
   </p>
   <p>
    „Čítajte potme!“
   </p>
   <p>
    „Spite pri svetle!“
   </p>
   <p>
    „Nebude svietiť!“
   </p>
   <p>
    „Musí svietiť!“
   </p>
   <p>
    „A just nebude!“
   </p>
   <p>
    „Just bude!“
   </p>
   <p>
    Obidvaja sme boli dávno vstali zo svojich sedadiel. Možno, že by sme sa boli dávno aj
         pochytili, ale naša pozornosť bola obrátená len na tienidlo. On ho sťahoval a ja dvíhal.
         Keby sme sa boli chytili za pasy, bola by lampa svietila, alebo nie. Toto stále svetlo,
         alebo pološero nechcel z nás ani jeden dovoliť. Chúďa tienidlo raz bolo hore, raz dolu, raz
         bolo vo vozni pološero, raz svetlo. Raz on povedal, že nebudem čítať, raz ja jemu, že
         nebude spať. Nadávky sypali sa aj z jednej, aj z druhej strany. Navzájom videli sme, že ani
         jeden z nás neodstúpi. Ja nebudem čítať, ale ani on nebude spať a lampa musí svietiť, —
         myslel som si ja. Ja nebudem spať, ale ani on nebude čítať a vo vozni musí byť pološero, —
         myslel si akiste on. Obidvoje odrazu nemôže byť. Keď nadávky neprospeli, chcel ma
         kapacitovať, že je väčším pánom, ako ja.
   </p>
   <p>
    „A viete, kto som ja?“ volal sťahujúc záclonku.
   </p>
   <p>
    „Žid smradľavý,“ odpovedal som mu, vyťahujúc záclonku.
   </p>
   <p>
    „Hlavný agent firmy Morgensterna z Viedne.“
   </p>
   <p>
    „Fuj, smrdí ako pes,“ ripostoval som ja.
   </p>
   <p>
    „A vy čo ste? Vy nula.“
   </p>
   <p>
    „Tisíc jutár poľa je vám nula a just toľko hôr! Vy pšócher
    <sup>
     [
     <a class="footnote" href="#ftn.id2586162" name="id2586162">
      25
     </a>
     ]
    </sup>
    !“
   </p>
   <p>
    „Drevenú figu máte!“
   </p>
   <p>
    „Tu je,“ a udrel som sa po vrecku, na znak toho, že peňazí ako pliev.
   </p>
   <p>
    „Žobrák!“
   </p>
   <p>
    „Čo ste to povedali?“
   </p>
   <p>
    „Že ste žobrák.“
   </p>
   <p>
    „Veď vám môj strýc, kuriálny sudca,
    <sup>
     [
     <a class="footnote" href="#ftn.id2586195" name="id2586195">
      26
     </a>
     ]
    </sup>
    ukáže, kto je žobrák,“ pohrozil som sa.
   </p>
   <p>
    „Pískam na vášho strýca.“
   </p>
   <p>
    „Zavrú vás na rok, počkajte!“
   </p>
   <p>
    „Vás zavrú, len poviem grófovi Strasserovi.“
   </p>
   <p>
    „Taký gróf ako vy.“
   </p>
   <p>
    Ani majetok, ani hodnosť, ani vplyvné rodiny nepomohli. V kupé bolo raz pološero, raz
         vidno. Tienidlo skákalo. Nedali sme sa. Jednako som ja mal prednosť. Bol som obutý v
         čižmách a on stál na remennom koberci v pančuchách. Ale to trvalo len za krátky čas.
         Zbadal, že sa môže prestydnúť. Vyskočil teda na sedadlo, prekročil na druhé a takto
         rozkročený sťahoval tienidlo lampy. „Fór“ som stratil a chcel som ho znova získať. Okrem
         toho aj smrad bol väčší, lebo jeho nohy boli pod mojím nosom. Konečne aj zunovalo sa mi už
         jednotvárne vyťahovanie tienidla. Chcel som spornú vec komplikovať a nad chlapom nejakým
         činom zvíťaziť.
   </p>
   <p>
    Nechal som tienidlo na chvíľku tak.
   </p>
   <p>
    „Ráčte sa obuť,“ povedal som vážne a chladne, rozkazujúcim tónom.
   </p>
   <p>
    „Rozkazujte si vašim fafrnkom,“ znela jeho odpoveď.
   </p>
   <p>
    „Tak otvorím okno.“
   </p>
   <p>
    „Neotvoríte ho.“
   </p>
   <p>
    „Teda sa obujte.“
   </p>
   <p>
    „Neobujem.“
   </p>
   <p>
    Okno som otvoril.
   </p>
   <p>
    Agent zoskočil zo sedadla a zavrel okno. Medzitým som ja odhrnul tienidlo na lampe.
         Priskočil k lampe a stiahol záclonku. Ja som otvoril okno. On ho zavrel. Lenže ja som za
         ten čas zdvihol tienidlo.
   </p>
   <p>
    Tak to trvalo aspoň pol hodiny, až sa počali zasa nadávky. Zabávalo ma to už a prestal
         som sa hnevať. Ale agent behal v pančuchách ako divý. Prskal, zlorečil, skákal, zatváral
         okno a spúšťal záclonku, vyhrážajúc sa. Otvoril som ešte aj dvere. Mali sme trojnásobnú
         robotu. K tomu sa nahrnulo zimy a prudké závany fujavice vniesli za chvíľu do oddielu
         hromadu snehu. Remenný koberec bol mokrý a plyš sedadiel zavlhol.
   </p>
   <p>
    — Uvidím, či sa neobuješ, — myslel som si, — kým sa budeš obúvať, i lampa bude svietiť,
         i okno bude otvorené a i smradu ubudne. Nechal som tienidlo a okno tak.
   </p>
   <p>
    „Obúvajte sa,“ zakričal som.
   </p>
   <p>
    „Neobujem.“
   </p>
   <p>
    „Teda sa neobujete?“
   </p>
   <p>
    „Neobujem.“
   </p>
   <p>
    „Neobujete?“
   </p>
   <p>
    „Nie.“
   </p>
   <p>
    „Nedovolíte ani okno otvoriť?“
   </p>
   <p>
    „Nie.“
   </p>
   <p>
    „Ani lampa aby svietila?“
   </p>
   <p>
    „Nedovolím.“
   </p>
   <p>
    „Chcete, aby som aj naďalej voňal váš smrad?“
   </p>
   <p>
    „Chcem.“
   </p>
   <p>
    „A vy ste agent Morgensternov z Viedne?“
   </p>
   <p>
    „Som.“
   </p>
   <p>
    „Teda vy cestujete v plátne a bielizni?“
   </p>
   <p>
    „V tom.“
   </p>
   <p>
    „Och, ja blázon,“ zvolal som, „a ja tej firme, čo má takéhoto agenta, dám utŕžiť ročne
         aj tisíc zlatých… Tu prestáva všetko… Hneď zajtra odpíšem… Takýto agent… Smrdí na sto míľ…
         Vo vozni sa rozhadzuje… Cestovateľom nedá pokoja. Nemožno pri ňom ani dýchať, ani čítať,
         pokojne pocestovať… A ešte i táto manžeta je možno od neho…“
   </p>
   <p>
    Vravel som ako pre seba a odpäl manžetu nazrúc do nej.
   </p>
   <p>
    „Akurát, Morgenstern, Wien…“
   </p>
   <p>
    Po tomto quasi monológu akoby som sa bol spamätal, odrazu zahúkol som na agenta:
   </p>
   <p>
    „Obúvajte sa, lebo ak nepotrebujete topánky, vyhodím vám ich oknom.“
   </p>
   <p>
    Tu sa počína psychologická záhada.
   </p>
   <p>
    Ako na počiatku, keď mi neznámy pán stiahol tienidlo na lampe a ma to prekvapilo, tak
         prekvapilo ma teraz to, že sa ten istý pán naozaj obúval. Jednu topánku mal už obutú. Musel
         si ju teda obuť už predtým, ako som sa pohrozil, že mu topánky vyhodím. Neurobil to z ľaku.
         Díval som sa ako skamenelý. Agent, len čo sa obul, sám vytiahol tienidlo lampy a otvoril
         okno i dvere. Strekol čímsi do povetria, čo voňalo ako jedľa. Predošlý, odporný zápach sa
         stratil. Potom načiahol sa za kufríkom v sieti. Otvoril ho. Vyňal akúsi knižku a s úctivým,
         sladkým hlasom prehovoril, usmievajúc sa na mňa:
   </p>
   <p>
    „Mám plátna najlepšej akosti. Ráčte si obzrieť. Lacnejšie ako iní…“
   </p>
   <p>
    A podal mi knižku.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2585975" name="ftn.id2585975">
        24
       </a>
       ]
      </sup>
      <span class="emphasis">
       <em>
        Komisný
       </em>
      </span>
      (lat.) — neokrôchaný, surový
     </p>
    </div>
    <div class="footnote">
     <p>
      <sup>
       [
       <a class="para" href="#id2586162" name="ftn.id2586162">
        25
       </a>
       ]
      </sup>
      <span class="emphasis">
       <em>
        Pšócher
       </em>
      </span>
      (hebr.) — nadávka zo židovského žargónu, značiaca asi
               žobrák, chudák
     </p>
    </div>
    <div class="footnote">
     <p>
      <sup>
       [
       <a class="para" href="#id2586195" name="ftn.id2586195">
        26
       </a>
       ]
      </sup>
      <span class="emphasis">
       <em>
        Kuriálny sudca
       </em>
      </span>
      — prísediaci kúrie, najvyššieho uhorského
               súdu
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2586452">
       </a>
       Líza
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pred šiestimi mesiacmi som sa oženil a teraz som v blázinci. Vy neveríte, ale je tak. Ja
         sám neverím a predsa tu sedím na ťažkej bielej lavici. Sedím, sedím a dumám, a sto ráz
         predumám v hodine svoj život. Je mi smutno i smiešne.
   </p>
   <p>
    Pred rokom preložili ma na janskú stanicu. V januári zaujal som miesto. Bola to búda s
         dvoma izbičkami a kuchyňou. Štyri drobušké okienka a jedna diera v stene na vydávanie
         lístkov. Okolo nej kriaky jazmínu a päť tenkých agátov.
   </p>
   <p>
    Hustý sneh padal práve, keď som prišiel. Malá štátna búda bola už skoro do polovice v
         ňom. Na červených rámoch okien a na tabliciach bolo ho plno nalepené. Žrde plota a
         železničné brány ledva bolo vidno. Na stĺpikoch vysoké snehové čiapky, a kam si len pozrel,
         všade sneh. Blízke vysoké vrchy zôkol-vôkol boli zahalené v nepriehľadnom bielom závoji.
   </p>
   <p>
    K večeru prestal padať. Pohol sa vietor a už to všade hučalo. Hory šumeli, telegrafičné
         drôty neprestajne hvižďali, tu tuhšie, tu slabšie, v koľajniciach kedy-tedy prasklo. Stromy
         zapadnuté snehom knísali sa na malom dvore ako biele postavy. Železničná brána triasla sa a
         vŕzgala. Na nebi ani hviezdičky. Tma.
   </p>
   <p>
    Mne bolo smutno. Vošiel som do nizučkej izby, zapálil lampu a počúval. Svetlé obrázky,
         ktoré som niekedy vídal, lietali mi hlavou. Prichádzali mi na um osvetlené dlažby mesta,
         ktoré som zanechal. Videl som v duchu, ako padá sneh ľahučký, malinký. Poletuje nad širokou
         ulicou, po ktorej chodia ľudia. Páni v čiernych kabátoch s bielymi ručníkmi okolo hrdla,
         dámy v bundičkách s líščími chvosty na plieckach. Líca na červeno vyštípané od vetra. Tu i
         tu v kriku predávajúcich čuť mierny trap koní, za nimi tupo hučí krytý ligotavý koč. Cez
         jeho okná zamihali biele šaty, kytka kvetov. Idú na ples, alebo do divadla… Kaviarne s
         pariacimi sa nápojmi, hotely so smejúcimi sa hosťami, Cigáni, spev…
   </p>
   <p>
    Ťažko mi bolo. Trápila ma túha a skoro chcelo sa mi zaplakať. Nikdy nezabudnem na tento
         prvý večer na janskej stanici. Druhý deň bol práve taký. Prešiel týždeň a mne bolo ešte
         vždy smutno. Azda by som sa nebol ani rozveselil, ak sa neožením.
   </p>
   <p>
    Vzal som si učiteľskú dcéru z dediny Jána, Žofku. Dobré dievča. Nijako nie salónna
         krása, tenká, kostnatá. Taká dedinská. Hladký účes. Ani čoby som ju pred sebou videl.
         Tučné, okrúhle líca a úzke, sivé oči. Nos ani trochu nie pekný, ale v dedine najkrajší.
         Plné pery. Slovom, dedinská. Svetlý pás cez vlasy a taký mala kratučký, tichý, príjemný
         smiech…
   </p>
   <p>
    … Vychádzam k osobnému. Chujavica veľká. Vietor ti schytáva čiapku. Načim ju rukou
         pridržiavať. Vlak zafúkaný snehom. Odbavil som ho a vidím, ako ona plače pri tenkom agáte.
         Veľkú škatuľu položila k nohám a utiera si šatkou oči. Z Jána neprišli sánky, ako ona pôjde
         domov? Odprevadil som ju. Bolo treba niečo hovoriť a hovorím, ako mi je na stanici smutno.
         Ona hovorí, že jej je doma veselo. Večer pradú, piera párajú, spievajú. Niekedy príde z
         fary Anička, niekedy ona ide k nim. Prídu aj druhé, i mladí ľudia a hrajú sa na „hnevávam
         sa na teba“ alebo na „sekretára“. Niekedy je aj tanec, ale to len obyčajne v nedeľu.
         Skrátka, skromné dievčatko. Bola by z nej dobrá gazdinka. Boh vie, mne sa zapáčila a
         nemohol som zabudnúť. Nuž oženil som sa.
   </p>
   <p>
    Prišla v máji na moju opustenú stanicu. Razom premenila sa táto na akýsi čarovný kút.
         Ožilo všetko. Nie preto, že bol máj, ale že som mal pri boku dobrú, mladú ženu. V prvé
         týždne zbierali sme králiky a naivne opytovali sme sa bielych lístkov: „Či ma ľúbiš, zo
         srdca, s bolesťou, v tajnosti, trochu a či nič?“ Držiac sa za ruky, rozkolembali sme si ich
         a spievali spolu: „Cez zelenú lúku voda tečie.“ Neraz, pamätám sa, večerom, sadli sme si na
         lavičku, chytali si ruky a tlieskali si po nich. Zakaždým zvýskla, keď som ju udrel a potom
         sme sa smiali spolu. „Cíp, cíp, cipušky…“ počujem ešte teraz. Pominulo sa a viac sa
         nevráti.
   </p>
   <p>
    A u nej sa veľmi rýchlo pominula táto poézia života. Už počiatkom júna zavesí sa mi
         odrazu na krk a povie, že by sme mohli držať dve prasiatka.
   </p>
   <p>
    „Prasiatka?“ zadivil som sa.
   </p>
   <p>
    „No, áno. Teraz sú síce drahé, ale aspoň jedno. Na zimu budeme mať jaterničky a
         klobásky.“
   </p>
   <p>
    — Jaterničky a klobásky, — myslel som si, — lenže potom už nebudeme králiky hľadať, ani
         na ruky si tlieskať.
   </p>
   <p>
    „I šunku.“
   </p>
   <p>
    — O čom to ona sníva? Jaterničky, klobásky, šunka. A to sa už viac nebudeme hrať na
         cípcípcipušky, — dumal som. Ale zrazu zahanbil som sa sám pred sebou. Ja mužský, a takáto
         naivnosť.
   </p>
   <p>
    „No, dobre,“ povedal som.
   </p>
   <p>
    Onedlho zjavili sa dve biele prasiatka. Je to celkom pekné zvieratko — prasa. Ružový
         ňufáčik, kľaptavé uši, vyhrnutý pokrútený chvostík, celé bielučké. Ako to behá sem a ta,
         ani slepé. Zakričíš „mašura, mašura!“ — už ti pribehne. Dobré zvieratko. A budeme mať i
         jaterničky i klobásky i šunku. Užitočné zvieratko. Uspokojil som sa. Spolu so ženou
         chodievali sme ich kŕmiť a škrabkať.
   </p>
   <p>
    V júli, už bez opýtania, žena ma prekvapila, že máme päť sliepok a kohúta.
   </p>
   <p>
    „Sliepočka je veľmi užitočná,“ počala.
   </p>
   <p>
    „No, dobre.“
   </p>
   <p>
    „A vieš, ako sa volá na sliepky?“
   </p>
   <p>
    „Nie.“
   </p>
   <p>
    Poučila ma.
   </p>
   <p>
    Na tretí mesiac dostavili sa husi, potom kačky, a zasa bez povolenia. Nepovedal som nič,
         ale ma to znepokojilo. Čo to tá žena ešte nazháňa? Nebudeme môcť ani po dvore chodiť. Ja by
         som chcel radšej niečo do izby: pekný kalamár, koberce. Alebo, ako by sa zišlo napríklad
         niekoľko kalíškov na borovičku. Keď niekto príde, nemáš ho ako ponúknuť, hanbíš sa. Z fľaše
         len nemožno piť. A tu máš — samá hus. Len čo gagoce daromne a znepokojuje ťa.
   </p>
   <p>
    Ale nepovedal som nič.
   </p>
   <p>
    V septembri raz sedím pod oknom. Tu zrazu počujem cvengot a mékanie. Oproti mne ide
         koza, hnusná koza, s bradou a krátkym chvostom. Na krku má svetlú stužku, a na stužke
         zvonček.
   </p>
   <p>
    „Čia je to koza?“ spytujem sa ženy.
   </p>
   <p>
    „Naša. Treba každé ráno mliečka. Kravička je drahá.“
   </p>
   <p>
    „To si ty kúpila?“
   </p>
   <p>
    „Ja.“
   </p>
   <p>
    Skočil som, že zaženiem niekam toto protivné zviera, ale spamätal som sa, a aby
         nevybúšil zo mňa hnev, odišiel som do hory. To je už mnoho. Celá menažéria. A mal som vtedy
         tú kozu zahrdúsiť, ona je príčinou, že teraz tu sedím. Neurobil som to. Ej škoda. Ale
         nazdal som sa, že s kozou bude dosť. Máme z každej zveri, príde rad i na koberce i na pekný
         kalamár.
   </p>
   <p>
    V jedno daždivé popoludnie práve tak, ako pri prasiatkach, odrazu zavesí sa mi na krk a
         šepce:
   </p>
   <p>
    „Počujže, nadobudnime si mačičku.“
   </p>
   <p>
    „Ach, to už radšej psíka,“ hovorím celkom dobrodušne.
   </p>
   <p>
    „To je také milé zvieratko.“
   </p>
   <p>
    „Ale falošné.“
   </p>
   <p>
    „Chytá myši.“
   </p>
   <p>
    „Mraučí.“
   </p>
   <p>
    „Ale i pradie.“
   </p>
   <p>
    „Škriabe.“
   </p>
   <p>
    „Teda ty nechceš?“
   </p>
   <p>
    „Nie, radšej psíka.“
   </p>
   <p>
    „Ech, čo len pes.“
   </p>
   <p>
    Hodila rukou, ani čoby pes bol najmizernejšie zviera. To ma nahnevalo.
   </p>
   <p>
    „No, vieš, mačku nedovolím,“ riekol som rozhodne, a bral som sa k dverám.
   </p>
   <p>
    „Ty si protivný!“
   </p>
   <p>
    „Ba ty s tvojou mačkou!“
   </p>
   <p>
    Žena vytiahla šatku a počala fňukať. To ma ešte väčšmi podráždilo. Zasmial som sa
         zlostne, a trepnúc dvermi, vyšiel som von.
   </p>
   <p>
    Chcelo sa mi vrátiť a povedať jej niečo príkreho, aby som si uľahčil, ale zazrel som
         odháčkovanú okenicu, tú som chytil a praštil ňou o múr. Buchlo veľmi a jedna tabla v okne
         rozprášila sa na kúsky. Sám som sa zhrozil, ale šiel som len ďalej. Akási dávno necítená
         horkosť vnikla mi do srdca. Hlúpa, pre mačku plače. Drobný dážď prskal mi do tvári.
         Popolavé oblaky gúľali sa po horách; na čiernych, zvlhlých oráčinách ležala hmla. Na dvore
         bolo plno mokrého žltého opadaného lístia z agátov… A to bude znamenité, ak takto každý deň
         vymyslí si nejaké nepotrebné zviera. Kanáriky ešte nemáme, ani straky s obstrihanými
         krídlami. Drozd by sa tiež zišiel, ten píska. Zajačky ku kozičke… Musím ju odučiť… A tento
         dážď len neprestáva. Celý život bude hnusný, i bez zvláštneho roztrpčenia. Sám tento čas
         leje ti akúsi melanchóliu do duše. Tak smutno ti je, že by si ušiel niekam ďaleko, kde
         slnce svieti a kvitnú stromy. A prichádza ti spomienka na leto, teplá, sladká spomienka, a
         smutno ti je, smutno.
   </p>
   <p>
    Šiel som zasa do hory. Hmla objala ma, takže som nevedel, či to ešte ten drobný dážď a
         či sama hmla vlaží mi tvár. Stromy boli už celkom holé a na ich vetviciach blyšťali sa
         milióny kvapák. Fúkal vietor a ony spŕchali, sťaby nový prúd dažďa. Nohy šmýkali sa mi po
         mokrej pôde. Zle je v hore v takomto čase. Obrátil som sa k domovu a rozmýšľal som, ako sa
         zblížim k žene a čo jej poviem? Hnev pominul a mrzelo ma, čo sa stalo. Prišlo mi na um, že
         veď je ona predsa len žena. Rozum u nej ďaleký. Tvor citu. Jej diktuje srdce, nálada. A
         ostatne, veď mačka ani nie je taká hlúpa. Chytá myši. Potuľkáš ju, zapradie. Trie sa o
         teba, umýva sa labkou. A ešte, keď je malá! Odprosím ženu a punktum. Dovolím a koniec.
   </p>
   <p>
    Zrýchlil som kroky, a o pol hodiny čítal som list, v ktorom mi žena oznamovala, že
         odišla k rodičom — pre moje chovanie sa k nej.
   </p>
   <p>
    Pokrčil som list a hodil do kúta.
   </p>
   <p>
    Teda vzdor. Kto by to bol u nej hľadal? Ale dobre. Vzdorovať viem i ja a ukážem, kto
         bude triumfovať. Mačku nedovolím, nie a nie. Nech sedí doma. Rozhodnutý pribral som sa k
         práci. Pri večeri, musím aspoň teraz uznať, žena mi trochu chýbala, ale navaril som si
         večeru sám. Tri vajíčka a dosť. Cez noc spal som výtečne. Ráno obliekol som sa, zapálil na
         fajku a šiel von. Dážď neprestával. Prasce kvičali. Gagot, kikiríkanie bolo počuť zo dvora.
         Čo ma po vás! Nech vás opatruje, kto chce. Vrátil som sa do izby. Pozerám, kde sú moje
         raňajky, i znepokojil som sa. To musím sám ísť podojiť kozu, ak chcem jesť. No, a prečo
         nie? Vzal som šechtár a stolec a vošiel som do stajne.
   </p>
   <p>
    „Líza, Lízučka, musíš mi dať mliečka,“ prihováram sa jej.
   </p>
   <p>
    Líza pozrela bokom a akoby sa bola zasmiala.
   </p>
   <p>
    Sadol som si na stolec, zavrzol šechtár medzi nohy a chcem opláknuť.
   </p>
   <p>
    Líza naplašená odskočila odo mňa.
   </p>
   <p>
    „No, neboj sa, neboj,“ chlácholil som ju.
   </p>
   <p>
    Ale Lízu nedajbože kapacitovať. Skákala ani bláznivá, kopala nohami, hlavou šla do mňa.
         Desať ráz prichytil som sa k dojeniu, desať ráz bez výsledku. A veď ju žena každé ráno
         dojila, lebo som raňajkoval každý deň mlieko, kozie mlieko. Prečo to? Či len preto, že som
         ja chlap a stud jej nedovolí, a či vie, že som sa pohneval so ženou, a ony sa uzhovorili,
         že sa budú na mne pomstiť? Nemohol som to pochopiť. Proboval som jedenásty raz. Chytil som
         ju za chvost, pritiahol k sebe, a nič, nič. To bude moja žena triumfovať nado mnou, až sa
         dozvie. Zrazu prišlo mi na um niečo. Možno, tak sa podarí.
   </p>
   <p>
    Vyšiel som zo stajne, zavrel dvere a obliekol ženinu červenú sukňu. Potom uviazal som si
         jej belasú šatku na hlavu, znovu vošiel som do stajne a prisadnem k Líze.
   </p>
   <p>
    A hľa! Líza je tichá.
   </p>
   <p>
    Potiahnem raz, dva — Líza tichá.
   </p>
   <p>
    Dojím — Líza tichá.
   </p>
   <p>
    „Predsa len nebudeš triumfovať, žena moja!“
   </p>
   <p>
    A dojím, krásne dojím, a Líza sa nepohne.
   </p>
   <p>
    „Predsa len budem raňajkovať!“
   </p>
   <p>
    Naraz počujem hvizd. To je ranný osobný. Skočím na rovné nohy a letím so šechtárom na
         stanicu. Vlak vjachal a zastal. Vodič sa smeje, poštár v okne sa smeje, všetci pasažieri
         dívajú sa na mňa. Jeden žandár zoskočil a ide rovno ko mne. Čo sa stalo? Pozriem nazad,
         potom na seba samého… Pre Pána Krista! Ženina sukňa a šatka…
   </p>
   <p>
    Odviezli ma do blázinca. Žena predsa bude triumfovať! Bože, len keby čím skôr!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2587032">
       </a>
       Pani Rafiková
      </h2>
     </div>
    </div>
   </div>
   <p>
   </p>
   <p>
   </p>
   <p>
    Boli ste vy už v meste Ľanovom? Nie? Nuž tak nepoznáte pani Rafikovú. Ach, to vám je
         zvláštna osoba.
   </p>
   <p>
    Dovoľte, aby som vám ju predstavil.
   </p>
   <p>
    Pani Rafiková je asi osemdesiatdvakilová osôbka. Tvár vysmiata, červená, guľatá. Briadka
         s troma podbradkami — na uštipnutie. Pozriete sa na ňu odpredku, nazdáte sa, že je to ostrm
         ďateliny. Navrchu tenké a potom vždy hrubšie a hrubšie, bez drieku. Nemôžete nijako
         pochopiť, čo robí tá kopa ďateliny pred zlatníckym výkladom. Pozriete od chrbta, zasa len
         ostrm ďateliny. Pozriete od boku, to isté. Až keď sa priblížite, udriete sa po čele a
         vykríknete:
   </p>
   <p>
    „Ľaľa, veď je to akási pani!“
   </p>
   <p>
    A tu zbadáte i elegantnú zamatovú bundu, astrachánovú čiapku s akýmisi guľkami a perom.
         No a keď sa pohne svojím vážnym krôčkom, zafučí ako kováčske mechy — tak ste už celkom
         presvedčení, že to nebola kopa sena, tým menej ostrm ďateliny.
   </p>
   <p>
    Toto je pani Rafiková. Lenže keď povieme: „pani Rafiková“, nevieme ešte celkom nič.
         Môžeme si napríklad pomyslieť, že je skaderuka-skadenoha. Môže nám aj to zísť na um, že je
         to kupcová, alebo vdovička po úradníkovi. Ba všetci čerti nám môžu pošepnúť, že ju budeme
         za Židovku považovať. Aby sa nám to nešťastie nestalo, povieme hneď, že je pani Rafiková
         roztomilá polovička pána podsudcu.
   </p>
   <p>
    Ako sa dostala za neho, nebolo možno vypátrať. Stalo sa to pred dvadsiatimi rokmi. Vtedy
         bolo všetko inakšie. Inakšie sa tancoval čardáš, inakšie šaty nosili a inakšie sa vyznávala
         láska. Ľudia boli solídnejší a keď aj kradli, kradli celkom iným spôsobom. Dievčatá so
         sklopenými očami čakali, a keď aj vábili, vábili celkom inakšie. Nuž, kto sa vyzná v
         starinách! Toľko stojí, že láska musela bývať vtedy tuhšia, úprimnejšia a ohnivejšia.
   </p>
   <p>
    Tu máme Rafikovú. Už má sedem strieborných vláskov a tri falošné zuby, a ide sa zájsť
         láskou k mužíčkovi. Naozaj. Oni majú sa veľmi radi. Ale nie tak, ako iní. Iní sa cmúľajú.
         Pred fruštikom cmuk, pri obede cmuk-cmuk, pri večeri cmuk-cmuk-cmuk. To u nich tak nebýva.
   </p>
   <p>
    Sadnú ku káve. Podsudca rád má sladkú, hodí si tri cukríky do šálky, a hľa, pani
         sudcovej sa to máli:
   </p>
   <p>
    „Nože si ešte zo päť,“ hovorí, „alebo najlepšie, vysyp všetko. Mne ani nemusí zostať.“
   </p>
   <p>
    Keď muž je s chuťou a štrngá pritom lyžicou, už ho pani Rafiková láska:
   </p>
   <p>
    „A čo ti nechutí, že tak ticho ješ. Nezvonili ešte, že ty cengáš. Donesiem ti mažiarik s
         tĺčikom, alebo pokrievky, dobre?“
   </p>
   <p>
    Keď muž neštrngá, ale predsa s chuťou je, tu ona do neho:
   </p>
   <p>
    „Rada som, že ti chutí, mliazgaš, vidíš, tak treba, ale by si mal hlasnejšie.“
   </p>
   <p>
    Keď pán Rafika ani neštrngá, ani nemliazga, jeho polovička raduje sa, že natrúsil mnoho
         chleba.
   </p>
   <p>
    „Nevieš, že je to dar boží?… Ak nepozbieraš, pozbieram to ja, aby som mala čo robiť. Aj
         tak nemám nijakej roboty, len čo sa povaľujem.“
   </p>
   <p>
    Pravda, pán Rafika pozbiera omrviny, vysype ich na dlaň a dá do úst. Vie on, čo robí.
         Keby tak nepočúval, musel by ísť kľačať k peci na ostré polená. V sypárni už bol tak
         nocoval pre nepočúvnosť. Preto, keď jednako dopustí sa hriechu, hľadí sa dostať k ženinej
         ruke. Ak sa dostane, bozká ju. Ak nie, zďaleka sa spytuje:
   </p>
   <p>
    „Kde si kľaknúť, Serafínka?“
   </p>
   <p>
    No milosťpani Serafína Rafiková nestará sa len o svojho muža. Má ona i dcérku. Miluškou
         ju nazývajú. Pekné dievča. Pravý opak maminkin. Váži len päťdesiatdva kilo a je vysoká,
         filigránska. Celkom taká, ako teraz kreslia na všetky knihy o láske. Bál by si sa jej
         dotknúť, že ju polámeš; bál uštipnúť, že jej tým spravíš veľký červený fľak na bledom
         líčku; bál stisnúť ruku, že ju urazíš, alebo jej pršteky polámeš, a bál osloviť, že povieš,
         čo sa nepatrí. Tvárička počerná, oči počerné a všetko pekné.
   </p>
   <p>
    I o túto najvrelejšie milovanú dcérku pani Rafiková sa veľmi stará.
   </p>
   <p>
    Drží ju vždy v hodvábe, zamate, atlase, len aby bola na zjedenie. Božechráň fliačka na
         drieku alebo sukni. Hneď sa zháňa benzín, terpentín, „flekvaser“
    <sup>
     [
     <a class="footnote" href="#ftn.id2587222" name="id2587222">
      27
     </a>
     ]
    </sup>
    a všetci krajčíri vedia čo.
   </p>
   <p>
    „Len či to vyjde, či to vyjde?“ bedákala neraz pani podsudcová.
   </p>
   <p>
    Ak fľak nevyšiel, bolo zle. Hneď sa rozkričala:
   </p>
   <p>
    „Jaj, tie deti! Nič to nešanuje. Neutrie si stoličku. Pri obede ti musím zaviazať
         plachtu okolo hrdla, aby si sa nezakvickala. Neviem, kde si sa ty len vzala, Mila? Ja som
         bola vždy taká čistotná. Keď mi rodičia niečo kúpili, to som si tak chránila, v štyroch
         škatuliach som to držala, aby sa nezababralo. A ty? I kúpim ti, — chvalabohu máš z jedno
         dvanástoro šiat, — ale ty hneď nové chytíš a vláčiš. Nemohla by si doma tie perkálové
         popečkovať? Pravda, jej to deroguje.
    <sup>
     [
     <a class="footnote" href="#ftn.id2587265" name="id2587265">
      28
     </a>
     ]
    </sup>
    Ona musí mať ružové. Mohol by prísť nejaký mladý pán, ona by sa hanbila.“
   </p>
   <p>
    A pani podsudcová by sama bola skapala od hanby, keby tak bol niekto prišiel a jej dcéra
         by bola v perkále
    <sup>
     [
     <a class="footnote" href="#ftn.id2587285" name="id2587285">
      29
     </a>
     ]
    </sup>
    bývala.
   </p>
   <p>
    Preto, keď Milka vzala z veľkolepej pasie prachovku do ruky, milosťpani nedovolila jej
         prach utierať.
   </p>
   <p>
    „To ti ešte chybuje. Najlepšie, dones si zemiakov, škrab. Vieš, že sa to tebe nepatrí?
         To môže robiť Máľa Vrabcovie. Tam nemajú slúžky. Načo ich potom držím ja? Ty si vyšívaj,
         alebo preber jednu francúzsku lekciu. Rozumieš?“
   </p>
   <p>
    Čo mala robiť? Vzala román o samých barónoch a grófoch, alebo umelcoch, a čítala. Keď sa
         našiel v takom románe i chudobný vychovávateľ, preskočila pár strán a hľadala grófov. Jej
         nijako neimponovala chudoba. O koho sa ona zaujímala, ten nemohol byť prostým človekom.
         Musel mať štyri mená a aspoň päťkonárikovú korunku.
    <sup>
     [
     <a class="footnote" href="#ftn.id2587328" name="id2587328">
      30
     </a>
     ]
    </sup>
    Alebo, ak nebol čo len ministeriálny tajomník, zasa nestál nič. Keby sa takýto
         nedostal, zbavil by aj umelec. Len nie človek jednoduchý. Ona musí mať, keď sa vydá,
         pätnásť izieb, dva veľké salóny a tri malé. Veľkú prijímaciu sieň a šiestich lokajov.
   </p>
   <p>
    Lenže v Ľanovom nebolo ani grófa, ani baróna. Umelci, ktorých sa našlo asi päť,
         fotografovali, a všetci majitelia päťkonárikových koruniek písali po úradoch.
   </p>
   <p>
    Preto Miluška žila v románoch, kde niet reči o prostých ľuďoch. Ona si musí osvojiť ich
         reči, ich manýry. Naučiť sa to všetko z románov, keď nie zo života.
   </p>
   <p>
    Náhle teda románová grófka X. zasmiala sa nejakým zvláštnym spôsobom, už bola Miluška
         pri zrkadle. Učila sa usmievať podobne. Grófke zablysli hnevom oči, už Miluška blýskala
         očami. Grófka celá rozbúrená hnevom, skoro trasúc sa od rozochvenia, dvíha ruku, ukazuje
         prstom na dvere a kričí: „Von, prekliaty vojvoda!“ A Milka vstávala z fotela celá rozbúrená
         hnevom, skoro trasúc sa od rozochvenia, dvíhala ruku, ukazovala prstom na dvere a kričala:
         „Von, prekliaty vojvoda!“
   </p>
   <p>
    Všetko to dialo sa, ako hovorím, pred zrkadlom, aby sa Milka mohla kochať v svojej
         vlastnej tvári. Dostala nový klobúčik, to len musí pozrieť, ako jej pristane. Už bola zasa
         pred zrkadlom. Najprv si ho postavila, ako prišlo, pozrela sa. Pristane znamenite. Teraz
         ako v profile? To tak ľahko nevidno v jednom zrkadle. Priniesla ešte jedno. Pozrela.
         Výborne pristane.
   </p>
   <p>
    Keď dostala nové topánky, to isté sa robilo. Keď čiapočku, zas len to.
   </p>
   <p>
    Rozumie sa teda samosebou, že keď na 15. decembra minulého roku dostala nové hodvábne
         šaty, nemohla sa odtrhnúť od zrkadla.
   </p>
   <p>
    Dve hodiny sa pozerala, dve hodiny prechádzala sa po izbe. Vyňala bálové topánočky, ako
         jej budú slušať k novým šatám? Vyňala bálový golier, ako jej tento bude svedčať k hodvábu.
         Natiahla biele rukavičky, vzala vejár do ruky a už ak sa prechádza, tak sa prechádza, ak
         pozerá, tak pozerá do zrkadla.
   </p>
   <p>
    Tu vošla pani Rafiková. Bola celá červená od hnevu. Chvatom zhodila bundu. Z
         astrachánovej čiapky s guľkami a perom vytiahla ihlicu a šmarila čiapku na posteľ.
   </p>
   <p>
    „Len si predstav!“ počala rozkladať a rozhodila rukami, „nie je to impertinencia!
         Malinová má tieto isté hodvábne šaty. Práve také hviezdičky. Štyri malinké, jedna veľká,
         štyri malinké, jedna veľká. Ešte povedia, že sa nosíš podľa nej.“
   </p>
   <p>
    Pristúpila k dcérke a prizrela sa hodvábu.
   </p>
   <p>
    „Celkom také hviezdičky. Okrúhlasté s pásikmi. To je do rozpuku. Celkom tie isté šaty.“
   </p>
   <p>
    A Rafiková znova pripäla si čiapku.
   </p>
   <p>
    „Nože mi pomôž túto bundu. Idem ku ševkyni. Ja jej vyčítam! Čo mi to hneď nepovedala?“
   </p>
   <p>
    Zobrala sa preč. Cestou zašla najprv ku Vrabcovej.
   </p>
   <p>
    „Doma pani Vrabcová?“ spýtala sa očistom Rafiková. „Dobrý deň,“ a obzrela sa dookola, či
         nevidí nejaký neporiadok, pavučiny, smeti, rozhodené papuče alebo čo. „No, akože sa máte?
         Kúrite, ako vidím. Máte veľmi príjemne,“ a znovu sa poobzerala.
   </p>
   <p>
    „Ach, čože by príjemne. To len tak. Bola zima. Zakúrila som si troška.“
   </p>
   <p>
    „Bukovým kúrite?“
   </p>
   <p>
    „Ale, nože sa zložte. Ako príde; raz jedľovým, raz bukovým, — najviac uhlím. Nože sa
         zložte.“
   </p>
   <p>
    „Ach, ďakujem,“ a Rafiková počala sa skladať. „Uhlím,“ čudovala sa medzitým. „A nebolí
         vás hlava od toho? Mňa by hneď rozbolela. Nemám horšieho ako uhlie.“
   </p>
   <p>
    Tu hneď i vzdychla, akoby chcela ukázať, ako ju hlava bolí. Musí to byť naozaj strašný
         bôľ.
   </p>
   <p>
    „A vy ešte nekúrite, pani Rafiková?“
   </p>
   <p>
    „Ba áno. Včera mi doviezli dve siahy
    <sup>
     [
     <a class="footnote" href="#ftn.id2587514" name="id2587514">
      31
     </a>
     ]
    </sup>
    dreva.“ — Podsudcová napravila si účes a sadla. „Ozaj, počuli ste o Malinovej?“
         spýtala sa, pričom poslinila si prsty a odstránila páper zo sukne.
   </p>
   <p>
    „Čo, čo?“
   </p>
   <p>
    „Neviete?“
   </p>
   <p>
    „Nie. Povedzte,“ a pritom sa tajomne usmiala, lebo ona vedela niečo, ale nech hovorí
         Rafiková.
   </p>
   <p>
    „Mňa do toho síce nič, ale čo je mnoho, to je mnoho. Len si povážte, zasa si dala
         hodvábne šaty ušiť. No, povedzte, treba jej to? Taká fiflena! Nech si to radšej zaje, veď
         je žlté ako vosk. Ale ona nie. Má to štyridsať rokov, ale zato len páčiť sa a páčiť sa.
         Kdeže by! No povedzte, treba tej hodvábne šaty? Povedzte. Sukňu nech si obšije!“
   </p>
   <p>
    „Ba zásterku nech si kúpi!“ doplnila Vrabcová.
   </p>
   <p>
    „Zásterku?“ začudovala sa Rafiková a pohniezdila sa. „Drží kuchárku. Načože by jej bola
         zásterka? Čipková toaleta doma, zlatom vyšívané papučky a román, ale nie zásterka. Celý deň
         nič nerobí, len hráva na tej truhlici.“
   </p>
   <p>
    „A drieme na plyšovom diváne.“
   </p>
   <p>
    „Ale, horký plyš! — Zdá sa ako plyš, ale je to nie plyš. Nedávno som sedela na ňom.
         Chytím do ruky. Reku, hodvábny plyš to sotva bude; možno, že pamukový. Horký jeho pamuk!
         Plyš je mäkký, hladký, ligoce sa, a toto? Bohvie, čo je to! Kdeže by aj vzala plyšový
         diván?“
   </p>
   <p>
    „Iba ak na puf.“
    <sup>
     [
     <a class="footnote" href="#ftn.id2587591" name="id2587591">
      32
     </a>
     ]
    </sup>
   </p>
   <p>
    „Vari tej by dali na puf?“
   </p>
   <p>
    Pani Vrabcová už nepočula otázky. Nahla sa k uchu Rafikovej a šepla:
   </p>
   <p>
    „To vari kvôli tomu novému advokátovi.“
   </p>
   <p>
    „Akému?“ zadivila sa Rafiková a len-len že neotvorila ústa od zadivenia.
   </p>
   <p>
    „Doktorka hovorila. Včera večer o pol deviatej prišla Malinová z Dúbravy a s ňou v
         jednom omnibuse advokát. Chce tu otvoriť kanceláriu.“
   </p>
   <p>
    „Kanceláriu?“ mechanicky opätovala podsudcová.
   </p>
   <p>
    Nemohla odrazu všetky myšlienky pozbierať, tak ju to prekvapilo.
   </p>
   <p>
    „A vy neviete? — Vysoký, mohutný chlap. Veľmi driečny.“
   </p>
   <p>
    „Videli ste ho?“
   </p>
   <p>
    „Nie. Doktorka hovorila.“
   </p>
   <p>
    Rafiková horela od zvedavosti. Teda advokát. A že to ona nevedela. Možno, že je rodina,
         bratanec, alebo ešte bližšia. To by bola škoda. Musí ju ísť navštíviť ešte dnes večer. Hneď
         teraz.
   </p>
   <p>
    Málo chýbalo, že sa nepobrala. Ale Vrabcová sa pochválila, že kúpila kávový servis pre
         dvanásť osôb.
   </p>
   <p>
    „To som kúpila pre Máľu,“ vravela. „O týždeň má mena. Chcem ju prekvapiť.“
   </p>
   <p>
    „Krásny servis, veľmi utešený,“ chválila Rafiková, obzerajúc šáločky. „A tie kvietočky
         na ňom. Čo sú to? Ľalie? Veľmi šumné šáločky.“
   </p>
   <p>
    — Treba jej servis, — myslela pritom. — Musím to povedať Malinovej. Tá sa zasmeje. Ozaj,
         musím ísť k tej Malinovej. Treba sa presvedčiť.
   </p>
   <p>
    Lenže zo servisu prišla na Janíčkovu. Aká je nekľúdna. Vo filcovej sukni chodí po dvore.
         Nič to nedá na seba. A tie jej topánky! To má akiste od muža. Veľké, človek by z povaly
         skočil do nich. Sama rúbe drevo — no, nekľúdna…
   </p>
   <p>
    Z Janíčkovej prešla na doktorovú… Ach, to je tiež taká! Taký ozembuch… Nikdy nič nevie
         povedať. Ani teraz. „Ja by som bola pozrela do omnibusa, čo tam robia tí mladí… Ozembuch,
         ozembuch…“ Z doktorovej divným spôsobom preniesla reč na advokátovú. „No, tá je už len…
         Cigáni, ako čoby čítala… I nedávno s tou Cimfrlínou, či ako ju volajú… Že si ju berie akýsi
         statkár, dávajú, vraj, šesťtisíc s ňou a statkár posiaľ neprišiel… Ukrutná cigánka.“
   </p>
   <p>
    Sám Lucifer z horúceho pekla vie, na čo by bola prešla ešte, keby nie deviata. Tu sa
         spamätala a počala sa zberať. To sa vie, že pri obliekaní musela povedať niečo na mladých
         ľudí, pri dverách na tú a na tú slečnu, v druhej izbe na dámy a mladých ľudí vospolok, a
         pri bráne všetko rekapitulovala. Konečne o desiatej zavrela sa brána. Vrabcová so sviečkou
         v ruke sa vrátila, šomrajúc:
   </p>
   <p>
    „Chvalabohu, že som ju von dostala. Tá by i do rána mala čo hovoriť.“
   </p>
   <p>
    Pani Rafiková zasa zahalila sa do zamatovej bundy a šomrala:
   </p>
   <p>
    „Strašná osoba táto Vrabcová. Teraz nemôžem navštíviť pani Malinovú; nebudem vedieť nič.
         Keď sa raz rozhovorí, nedajbože prestať. Strašná osoba. ,Len ostaňte, len nechoďte ešte,
         ale poseďte si.‘ Teraz musím čakať do zajtrajška. Strašná osoba!“
   </p>
   <p>
    Ako vidno, pani Rafiková celkom zabudla, že sa vlastne k ševkyni bola vybrala.
   </p>
   <p>
    Zaželajme jej do zajtrajška dobrý odpočinok. Zaslúžila ho. Tak. A teraz pozrime, čo sa s
         tou Malinovou stalo.
   </p>
   <p>
    Prihodila sa celkom prostá udalosť. Z Dúbravy od stanice je ďaleko. Chodí sa na
         omnibusoch. Malinová nemala ani vraného, ani železného koníka, ani vlastnej ekvipáže.
    <sup>
     [
     <a class="footnote" href="#ftn.id2587765" name="id2587765">
      33
     </a>
     ]
    </sup>
    Musela sa viezť v omnibuse. Ledva sadla do neho, už tu akýsi mladý človek.
         Vysočizný, široký, celá ráňava. Asi tridsaťročný s belavými fúzmi. Líca červené, okrúhle.
         Na nose mal cviker.
   </p>
   <p>
    Nemo zdvihol klobúk a usadil sa oproti Malinovej.
   </p>
   <p>
    Ona pomkla sa do kúta omnibusa. Malou, v bielej rukavičke oblečenou rukou rýchle stiahla
         na bradu čierny závoj. Poševelila sa v bunde a pozrela bokom na cestu.
   </p>
   <p>
    — Vidí sa byť mladou, ale ju nezaujímam, pomyslel si, — trápne bude sedieť až do S. Viac
         ako dve hodiny. A mne by sa tak chcelo hovoriť. Aké tučné ruky má. Ostatne možno, že sú
         rukavičky primalé … Ale o tvár sa bojí. Vždy napráva ten závoj, nič nevidno.
   </p>
   <p>
    Vyňal cigaretu.
   </p>
   <p>
    — Akokoľvek, musím ju osloviť. Ale ak je… Čert po ňom. Oslovím ju. „Pardon!“ povedal
         nahlas, „dovolíte mi zafajčiť si?“
   </p>
   <p>
    „Nech sa páči,“ odvrkla.
   </p>
   <p>
    Uklonil sa.
   </p>
   <p>
    — Ako mašinálne to povedala. Celkom bez farby. Iste je odkvitnutá ruža. Bojazlivá
         veverička sotva bude.
   </p>
   <p>
    Vytiahol zápalky. Vietor tuho fúkal. Nemohol cigaretu zapáliť. Odhodil tretiu, štvrtú
         zápalku.
   </p>
   <p>
    „No, nezapálim,“ povrával, „na môj pravdu nezapálim. To je moc… Fatálna vec.“
   </p>
   <p>
    Chcelo sa mu zakliať, zmrviť v rukách škatuľku a šmariť do blata. Dáma ho zdržovala. Len
         fúkol nosom od hnevu.
   </p>
   <p>
    „Všetko je zlé na tomto svete, i zápalky,“ povedal pre seba, akoby sa chcel vyhovoriť,
         že si nevedel pripáliť.
   </p>
   <p>
    O chvíľu znova potriasol škatuľku a vyňal zápalku. Vietor zadúchol. Vytiahol druhú —
         vietor ju vyhasil.
   </p>
   <p>
    Malinová odrazu nahlas sa zasmiala.
   </p>
   <p>
    Nevrlo pozrel na ňu, no spamätal sa hneď.
   </p>
   <p>
    „Tiež do S. ráčite?“ spýtal sa s úsmevom, vytrhnúc cigaretu z úst.
   </p>
   <p>
    „Vy ma ani nepoznáte… Ja som len čakala.“
   </p>
   <p>
    Vyhrnula závoj. Zjavila sa krásna biela tvár Malinovej.
   </p>
   <p>
    Mladý človek zahľadel sa do jej veľkých belasých očú.
   </p>
   <p>
    „Nepoznávate, nepoznávate,“ opätovala a pokrútila hlavou, „nočná hudba v inštitúte… Ešte
         nie?… Pedel s červenými vlasmi?“
   </p>
   <p>
    Mladý človek ešte vždy hľadel ako vyjašený. Na tvár sa pamätal, lenže bola vtedy
         subtílnejšia, plecia užšie, ruky nie také plné. Kde to mohlo byť? Keď on neraz dával nočnú
         hudbu i v inštitútoch, i inde… Kde to bol ten červenovlasý pedel?
   </p>
   <p>
    „Ako chytro zabúdate vy mužskí. Stavme sa, že už neviete, čo je to ,legis actio per sacramentum
    <sup>
     [
     <a class="footnote" href="#ftn.id2587912" name="id2587912">
      34
     </a>
     ]
    </sup>
    ‘,“ a podávala ruku na stávku. „Ako výborne ste mi to odrectovali.“
   </p>
   <p>
    Chytil podávanú ruku. Spomienka na recitovanie razom osvietila obrázok bakfiša,
    <sup>
     [
     <a class="footnote" href="#ftn.id2587930" name="id2587930">
      35
     </a>
     ]
    </sup>
    padnutého niekam do hlbín duše. Vynoril sa znova z jej hlbín.
   </p>
   <p>
    „Slečna Elenka!“ vykríkol mladý človek a stisol jej ruku.
   </p>
   <p>
    „Oho, mýlite sa. Pozrite.“
   </p>
   <p>
    Rýchlo stiahla rukavičku a ukázala hrubú obrúčku.
   </p>
   <p>
    „Vy ste ešte bez obrúčky?“ spýtala sa.
   </p>
   <p>
    „Veru bez. Ale povedzte, prosím, svoje meno. Milosťpani Elena… Elena…“
   </p>
   <p>
    „Malinová. Rodená… no ako?“
   </p>
   <p>
    „A-damová,“ vpadol mladý človek.
   </p>
   <p>
    „A jednako ešte nič neviete. Neviete, čo je hlavné. Čo chybuje k úplnému zneniu môjho
         mena.“
   </p>
   <p>
    „Nejaké naďfaluši, kišfaluši?“
    <sup>
     [
     <a class="footnote" href="#ftn.id2587983" name="id2587983">
      36
     </a>
     ]
    </sup>
   </p>
   <p>
    „Nie.“
   </p>
   <p>
    „Máte diplom?“
   </p>
   <p>
    „Nie.“
   </p>
   <p>
    „Po druhý raz zasnúbená?“
   </p>
   <p>
    „Nie.“
   </p>
   <p>
    „Rozsobášená?“
   </p>
   <p>
    „Nie.“
   </p>
   <p>
    „Vdova.“
   </p>
   <p>
    „Dovtípili ste sa.“
   </p>
   <p>
    „Dovoľte, aby som vám ruku stisol. Viete, čo mi prišlo na um?“
   </p>
   <p>
    „Viem. Prišlo vám na um, že sa môže obnoviť naša stará známosť.“
   </p>
   <p>
    „Tak je.“
   </p>
   <p>
    Podali si po druhý raz ruky. Obidvaja si mysleli, že veď oni toto len so smiechom
         hovoria. Nezdá sa, že je to niečo vážneho. Ostatne, ak pravdu povedať, všetko to môže sa
         stať. Nie sú to zas také prázdne reči. Bolo im veľmi príjemne. Von v širokej prírode ani
         jedného veselého bodu. Nebo zakryté jedným sivým oblakom, z ktorého cedil sa chladný dážď.
         Monotónne čliapkal po rozbahnenej ceste. Na stromoch pri hradskej kde-tu trepotal sa ešte
         vo vetre osamelý žltý lístok. Z kolies fŕkalo blato. Ako je smutno von. Tu dnu smiech a
         veselá vrava. Zašlé sladké chvíle prichádzali na pamäť. Mladí ľudia znova cítili radosť.
         Poznovu blížili sa jeden k druhému a radovali sa, že sa tie chvíle môžu ešte vrátiť. Míňa
         sa na tomto svete všetko, ale časom sa opätuje. Nikto nebanuje, že vypil fľašu dobrého
         vína. Zajtra zasa môže sa napiť.
   </p>
   <p>
    Ani nezbadali, len keď prišli na stanicu. Odtiaľto ich už potom veľmi chytro preniesla
         železnica do Ľanového.
   </p>
   <p>
    Čo je pravda, to je pravda. Pravda je, že prišli o pol deviatej večer. Lenže sa to
         nielen nesvedčí, ale je to v Ľanovom hotový škandál.
   </p>
   <p>
    * * *
   </p>
   <p>
    Ako sa teda mohla zdržať Rafiková nemyslieť na to? Musela vedieť o všetkom. Musela ísť
         ku mladej vdove, aby ju podchytila a dozvedela sa o číro-čistej pravde. Len ako začne. Hej,
         o Vrabcovej, že si kúpila servis.
   </p>
   <p>
    „No, len si povážte, milostivá pani,“ hovorila medziiným. „Len si povážte! Hahaha!
         Vrabcová kúpila kávový servis. Servis pre dvanásť osôb! Nuž ale, kedyže tam bude dvanásť
         osôb! Kedy? V tých jej dvoch kotercoch ani šiesti nemôžu dobre dýchať, nie to dvanásti. Ona
         sa nazdá, že keď si kúpi servis, hneď bude taká pani, ako vy… Šálku nech si kúpi, pravda,
         veľkú ako krhla. Nedávno štyri šálky čaju vypila. No povážte!“
   </p>
   <p>
    „Veru je to mnoho!“
   </p>
   <p>
    „Ale pravdaže mnoho. Viac ako mnoho. A keby jej to pristalo. Nemá poriadneho obrusa.
         Stôl sa kolíše. Jest mi tu za pani!“
   </p>
   <p>
    A pani Rafiková hodila rukou.
   </p>
   <p>
    „No, a opováži sa to ešte špintať na vás. Keby ste vedeli, čo tá na vás nahovorila!
         Nikdy by ste nepozreli v tú stranu.“
   </p>
   <p>
    „Čo?“ dychtivo spýtala sa Malinová.
   </p>
   <p>
    „Nuž,“ počala tíško Rafiková, „že ste vraj prišli včera samučičká-sama s akýmsi
         advokátom v jednom omnibuse. Celou cestou ste sa len objímali a bozkávali.“
   </p>
   <p>
    Vdovička sa odvrátila a usmiala sa pre seba. Potom očistom vyskočila z divána a skríkla:
   </p>
   <p>
    „To vám povedala?“
   </p>
   <p>
    — Ale som ju pichla, — zaradovala sa v duchu Rafiková. — Nech má. To za tie šaty.
   </p>
   <p>
    „Celkom to. To isté vravela,“ povedala nahlas, „ja som to proste neverila. Hneď som i
         podotkla: To bude náhoda. Zišli sa náhodou a punktum. On bol drzý a nepredstavil sa, alebo
         čo. Nedala si povedať.“
   </p>
   <p>
    Pani podsudcová znížila hlas, otrčila pery, chcejúc napodobiť Vrabcovú:
   </p>
   <p>
    „Nie, nie. To nebolo tak. Veď som vari na vlastné oči videla.“ Zasa zvýšila hlas. „Ale
         to nemohla byť ona.“ Tu zasa znížila. ,Ona, keď vám hovorím.‘ „Teda sa nebozkávali,“
         povedala vysokým hlasom. ,Bozkávali,‘ riekla nízkym. Napokon sa poplietla a svoje vlastné
         reči hovorila nízkym hlasom s otrčenými perami a reči Vrabcovej vysokým.
   </p>
   <p>
    Malinová si nerobila mnoho z týchto rečí. Pokojne si zasa sadla na diván.
   </p>
   <p>
    — Aha, teda je to predsa pravda, — myslela si podsudcová.
   </p>
   <p>
    — Ani sa nevyhovára. Ani nespomenie, kto bol, čo bol, a či bol voľakto. Hneď idem k
         doktorovej. Poviem jej to. Ach, táto koketa. Musím ju ešte raz pichnúť.
   </p>
   <p>
    „A že ste vy o tom vedeli, že príde. I nové šaty ste si dali ušiť jemu kvôli.“
   </p>
   <p>
    Malinová zasa len pokojne šla do druhej izby a doniesla šaty. Hľa, celkom prosté. Na
         budúci koncert si ich chystá. Požiadali ju účinkovať. Nemohla odoprieť.
   </p>
   <p>
    Rafiková chytila driečik. Obzrela ho proti svetlu a dva razy mľaskla jazykom: „Utešené
         šaty! Niet krajších v celom meste. Ten vkus! To zostavenie. Ktože ich šil? Krása! Ale
         rukávy mohli byť vari užšie. Tak je v žurnáli? To je inšie!“
   </p>
   <p>
    Rafiková počala sa rozplývať v chvále. Šaty neboli také, ako má dcéra. Na týchto sú
         kvietky a krížiky. Skoro tlieskala rukami od radosti. Ako by i nie. Natrafila na škandál,
         mohla oklepať Vrabcovú, a šaty sú inakšie. Aká radosť!
   </p>
   <p>
    Prišiel likér na stôl. Rafiková chlipla z neho a nebolo lepšieho likéru. Akiste týmto ho
         častovala. Ochutnala i cukríky, a tie boli naozaj výborné. Odkrojila si z torty, torta
         nemala páru. Ak dovolí milosťpani, ona bude taká smelá prosiť si ešte kúsok.
   </p>
   <p>
    * * *
   </p>
   <p>
    Prišiel večer. Kdeže je Rafiková? Nikde inde ako u doktorky. Pani doktorka rada
         spoločnosť. Zišlo sa ich viac. Tu je i Vrabcová, i polesná, i pani advokátka i
         zverolekárka. Pani Vrabcová pletie pančuchu, pani polesná vyšíva, pani advokátka prezerá
         album a zverolekárka jej kibicuje; doktorka sa usmieva a pani Rafiková rozpráva o
         Malinovej.
   </p>
   <p>
    „Cukrovými praclíkmi ma núkala. Ledva som jeden zjedla — také obhorené. A tá torta! Až
         sa mi dvíhala v žalúdku, tak razila starým maslom.“
   </p>
   <p>
    Panie pokývali hlavami a škandalizovali sa.
   </p>
   <p>
    „A o tom advokátovi ste jej nehovorili?“ spýtala sa Vrabcová a poškrabala sa ihlicou nad
         uchom.
   </p>
   <p>
    „To sa rozumie. Sama sa podchytila. Ja len rozprávam, rozprávam, a tu ona: ,A toho
         nového advokáta poznáte?‘“
   </p>
   <p>
    „Nový advokát?“ začudovali sa panie. Odložili album a počúvali.
   </p>
   <p>
    „Ja, hovorím, nepoznám,“ pokračovala Rafiková. A vyrozprávala všetko, čo mohla
         vymyslieť. Rozprávala, ako sa objímali a bozkávali. Ako on prišiel k nej o desiatej a
         vyšiel o dvanástej — v noci. Strach! Dnes sa už na záhumní prechádzali. On ju držal takto
         oblapenú, ona jeho takto. „Nože milosťpani, dovoľte,“ a chytila polesnú okolo pása,
         položila jej na plece svoju hlávku a nežne pozerala na povalu. Potom zdvihla polesnej ruku
         a ovinula si ju okolo vlastného krku. „Celkom takto.“
   </p>
   <p>
    „Taká nehanebnosť! Toľká bezočivosť!“ zavzdychali panie.
   </p>
   <p>
    „Koketka. Hnusná koketka. Však je to len pokazený svet. Len ten mladý človek kto je? Aký
         je? Či nízky a či vysoký? Či tučný, či chudý?“
   </p>
   <p>
    „A ja som videla takého chudého, nízkeho, blond… Mal mäkký čierny klobúk, ,lila‘ kravatu
         a ,braun‘ kabát,
    <sup>
     [
     <a class="footnote" href="#ftn.id2588345" name="id2588345">
      37
     </a>
     ]
    </sup>
    “ vravela pani zverolekárka.
   </p>
   <p>
    „Ja som tiež stretla takého neznámeho. Nemal koziu bradu?“ pokračovala polesná.
   </p>
   <p>
    „Oj nie,“ povie zverolekárka. „Tento bol oholený až na fúzy.“
   </p>
   <p>
    „S cvikrom? S veľkými ušami?“ spytovali sa odrazu tri.
   </p>
   <p>
    Povstala taká vrava, ako v synagóge na súdny deň. Mohol si ty vedieť dvadsaťdva rečí,
         rozumel si len toľko, že ktokoľvek je ten záletník, je obluda. Uráža morálku, povesť,
         čistotu mesta.
   </p>
   <p>
    A keď sa utíšilo, počul si určitejšie: Rafiková ho privrzne do dverí, keď jej príde
         vizitu spraviť ako podsudcovej. Vrabcová by ho oparila, keby tak k nej prišiel. Doktorka mu
         odkáže, že neprijíma, ak príde. Polesná sama nevie, čo mu urobí; zverolekárka by mu — sanžén
    <sup>
     [
     <a class="footnote" href="#ftn.id2588396" name="id2588396">
      38
     </a>
     ]
    </sup>
    — chrbát ukázala, a na moj pravdu, nik nevie, čo mu nevykonajú a čo by mu
         nepovykonávali.
   </p>
   <p>
    — Musím ho srdečne prijať, — dumala domov idúc pani Rafiková. — Tie sa rozhodne hnevajú
         na neho. Uverili všetko. Ja si ho nakloním, zavolám na obedy. Nechám ho raz s Miluškou v
         salóne, etcetera, etcetera. — Zvábim ho a ak má niečo s tou Malinovou, nebude mať. Ech,
         budeže to závisti!
   </p>
   <p>
    Dr. Jaroslav Brveník medzitým, čo sa takto starali o neho, kúpil fľašu atramentu, sto
         hárkov papieru a otvoril advokátsku kanceláriu. To je predbežne dosť. Chýbalo mu teda len
         oprieť sa o lakeť a dívať sa na mosadznú kľučku dvier. Ale Brveník nebol taký. Obliekol sa
         do čierneho a chodil po izbe, pospevujúc si pritom.
   </p>
   <p>
    — Treba navštíviť advokátov. Potom pôjdeme k sudcom. Rozumie sa, zalichotíme im. Budú
         lepšie prisudzovať nákladky. Ak majú pekné dievčičky, pokurizujeme. A budeme dávať nočné
         muziky.
   </p>
   <p>
    Ale tu sa zastavil. Prišla mu na pamäť Malinová, ako vyhrnula závoj. Ako sa smiali jej
         belasé oči, beleli jej zuby. Mäkká ruka… Rozpomienky! Ona citovala jeho veršík k nej.
         Nezabudla ho, a on ho spravil a zabudol. — Musím ju navštíviť. — Len najprv oficiálne
         vizity. Popredstavovať sa. Ak bude kvitnúť kancelária, potom, no — ktovie, ako bude.
         Ostatne, prečo by nekvitla? S ľudom budem priateľský. Keď sa so sedliakom stretnem a on sa
         ma niečo spýta, neodvrknem. Podám mu ruku, potľapkám po pleci a poviem mu — báčik. — Keď
         príde ku mne, posadím ho na kanapu. Vznikne populárnosť a budeme prosperovať, pekne
         prosperovať.
   </p>
   <p>
    A dr. Jaroslav Brveník o chvíľu sedel na koči.
   </p>
   <p>
    „K sudcovi!“ zakričal.
   </p>
   <p>
    U sudcu bol za päť minút.
   </p>
   <p>
    „K podsudcovi!“
   </p>
   <p>
    Netrvalo pol minúty a už bol pred domom Rafikovej. Brveník zhodil zvrchník a už sa bral
         hore schodmi. Otvoril prvé dvere a vstúpil do pitvora. Tu postál na chvíľu a poobzeral sa.
         Videl pred sebou šestoro dvier. Všade ticho. Nikto nejde. Odrazu zazdalo sa mu, že napravo
         ktosi hovorí. Zaklopal a vstúpil. Akýsi veľmi elegantný pán vstal z fotela, uklonil sa
         domácej slečne, dcérke Miluške (lebo ona to bola), potom chytil nežne jej rúčku, trošku sa
         nahol, trošku ju zdvihol a bozkal samé nechtíky prstov. Nebolo mu na tom dosť: ešte raz sa
         majestátne poklonil a držiac pred sebou cylinder, počal spätkovať ku dverám. Tu postál a
         ešte raz spravil kompliment.
   </p>
   <p>
    Brveník nevedel, čo robiť. Stál za chvíľu neďaleko dvier a až sa pán vytratil z izby,
         priblížil sa ku slečne, povedal svoje meno a cieľ svojej návštevy.
   </p>
   <p>
    Milka ho premerala od hlavy do päty.
   </p>
   <p>
    „Mais il — il n’est pas chez soi… à la maison,
    <sup>
     [
     <a class="footnote" href="#ftn.id2588538" name="id2588538">
      39
     </a>
     ]
    </sup>
    “ povedala jachtavo a neurčite, a graciózne vyšla z izby.
   </p>
   <p>
    — Čo to bolo? — myslel si Brveník a zadíval sa na veľký biely kamín.
    <sup>
     [
     <a class="footnote" href="#ftn.id2588556" name="id2588556">
      40
     </a>
     ]
    </sup>
    Ale nemal času si otázku zodpovedať, keď vošla pani Rafiková a za ňou pán
         Rafika. Išli mu v ústrety a pán doktor podišiel oproti nim:
   </p>
   <p>
    „Dr. Brveník, advokát,“ predstavil sa, „bol som taký smelý svoju poklonu —“
   </p>
   <p>
    „Ach, poznáme, poznáme,“ pretrhla ho pani Rafiková, „celé mesto si len o vás povráva.
         Nech sa vám páči ďalej. Sem, sem. Tu obedúvame… Nepustíme vás. Budete s nami.“
   </p>
   <p>
    Prešli do druhej izby, veľkej, s parketami. Stôl bol už prikrytý. Prestreté bolo pre
         štyri osoby. Z položenej misy parila sa polievka.
   </p>
   <p>
    „Budete s nami,“ povedal podsudca za svojou polovičkou.
   </p>
   <p>
    „Budete s nami, musíte s nami,“ duplikovala pani Rafiková. „Sem nech sa vám páči.“
   </p>
   <p>
    Advokát darmo protestoval. Podsudca ho skoro pritlačil ku stoličke.
   </p>
   <p>
    „Miluška, Miluška, kdeže si? Ani nejdeš v ústrety hosťovi,“ volala domáca pani.
   </p>
   <p>
    „Kdeže si, kde?“ volal domáci pán.
   </p>
   <p>
    Prišla Miluška.
   </p>
   <p>
    „Toto je pán dr. Brveník,“ ukázala Rafiková na Brveníka.
   </p>
   <p>
    „Pán dr. Brveník,“ zopätoval podsudca.
   </p>
   <p>
    Miluška sa uklonila. Brveník chcel podať ruku, ale ona spravila krok nazad a opäť
         uklonila sa. Začervenal sa. Zlý, nepríjemný pocit ho ovládal. Najradšej by bol vybehol z
         izby a stratil sa, alebo ešte lepšie by bolo, keby sa mohol nepozorovane prepadnúť. Ale
         pritlačený sedel ako poslušné decko.
   </p>
   <p>
    „A teraz z tej polievočky. Nože ponúkni, Miluška,“ vravela pani Rafiková.
   </p>
   <p>
    Po päťminútovom boji musel si pán doktor prvý nabrať polievky. Až po ňom si vzali
         ostatní.
   </p>
   <p>
    „A pán doktor zaiste už pochodil celé mesto,“ rozhovorila sa pani Rafiková a chlipla
         polievky. „Videla som vás na koči.“ Zasa chlipla. „Pozerám, kto je to? Nevidela som ho
         nikdy, a to vy,“ tu tri razy chlipla jedno za druhým. „Spytujem sa, kto je to, — nik nevie.
         Idem k doktorke. Vraví: Doktor Brveník. Tu už bol predstaviť sa. Ej, ej, zlý doktor. Teda
         mňa vynechal, — myslím si. No počkaj!“ a pani Rafiková rozosmiala sa. Zdvihla tanierik a
         vychlípala ostatok polievky…
   </p>
   <p>
    „Až Miluška príde a vraví: tu je snúbenec Malinovej… Tak vás klebety predchádzajú… Nuž
         malé mesto… Všetci hovoria len o vás a o Malinovej… Gratulujem vám. Utešená vdovička,“ a
         pohrozila sa mu, akoby vedela nejakú tajnosť. „Aké je to len divné, že sa mužským len také
         koketky páčia, ktoré vedia očami blýskať, kuk sem, kuk tam a už sa hrnú… Nože toho mäska
         nech sa vám páči. Tak, tak. A z tých makarónčekov. A či neradi? Ak sa vám bude páčiť
         ugoriek, — máme. Alebo cvikličky. Čo rozkážete…“
   </p>
   <p>
    Brveník nestačil ani protestovať, že veď ešte nebol všade na vizitách, len u pána sudcu,
         že je on s Malinovou nie zasnúbený, že ju pozná len zo študentských čias a tá cesta bola
         iba náhoda, že má rád i makaróny i cviklu i ugorky… Pani Rafiková nemala dosť slov pre
         doktora. Po obede si vydýchol, keď odišla prizrieť čiernu kávu. Pán sudca šiel pre cigary a
         sebe nabiť do čibuka. V izbe zostal len on a Miluška.
   </p>
   <p>
    Bola chladná ako mramor. Držala hore hlavu a dívala sa pred seba.
   </p>
   <p>
    Nová ťažoba. Zas sa počal zadúšať. Nevedel, čo počať s touto peknou sochou.
   </p>
   <p>
    „Slečna, tak sa zdá, bola v Paríži,“ spýtal sa jej po malej pauze.
   </p>
   <p>
    „Bola.“
   </p>
   <p>
    „Musí to byť pekné mesto.“
   </p>
   <p>
    „Pekné.“
   </p>
   <p>
    „Hovoríte po francúzsky?“
   </p>
   <p>
    „Hovorím.“
   </p>
   <p>
    „Ach, to vám závidím. Môžete v pôvodine čítať… Akiste aj veľa čítate?“
   </p>
   <p>
    „Čítavam.“
   </p>
   <p>
    Raz nevedel, čo so slečinkou hovoriť. Ona ho odbavovala nakrátko, hrýzla si pery,
         usmievala sa, akoby sa tešila na jeho útrapách. Starí neprichádzali. — Keby sa len mohol
         prepadnúť, — myslel si, — neviditeľným sa stať, ujsť ako para komínom… A to ma tí vari
         schválne nechávajú s touto Francúzkou, — blyslo mu mysľou… Kde sú? Čo neprídu? Stará drkoce
         ako mlynské koleso… Aspoň vraví, a mne nič nepríde na um…
   </p>
   <p>
    Vytrhol ho ten istý elegantný pán, ktorého stretol pred obedom. Vošli aj starí.
         Vysvitlo, že elegantný pán je správcom hotelov v susednom kúpeľnom meste a chodí
         konverzovať s Miluškou, aby nezabudla po francúzsky. Je rodeným vikomtom,
    <sup>
     [
     <a class="footnote" href="#ftn.id2588778" name="id2588778">
      41
     </a>
     ]
    </sup>
    ale nerád, keď ho takto titulujú. Zovňajšok naozaj aristokratický a hovoril
         výlučne po francúzsky a len so slečnou.
   </p>
   <p>
    Brveník sa okolo štvrtej konečne von dostal. Pri rozlúčke stačila mu ešte pani Rafiková
         pošeptať:
   </p>
   <p>
    „Malinovej sa chráňte, pán doktor. Vyhodí svoje siete na vás a budete stratený. Škoda by
         bolo mladého človeka… Ak máte nejaké styky s ňou, pretrhnite ich. Ako priateľka vám to
         vravím.“
   </p>
   <p>
    Už ani nepočúval, len sa tratil. Dosť bolo parného kúpeľa. Cestou mu prišli na um belasé
         oči Malinovej, ako sa smiali. Biele zuby, mäkká ruka… Ako citovala jeho veršík, legis actio
         per sacramentum… Od tých čias ju ešte nevidel… A ako ju uráža tá rapotačka.
   </p>
   <p>
    Na druhý deň porobil aj ostatné návštevy a všade medzi hovorom panie spomenuli Malinovú
         v súvise s ním. Narážali na spoločnú cestu. Na jej koketstvo sa hnevali. Vystríhali ho pred
         ňou direktne a indirektne, krajším alebo zrovna urážajúcim spôsobom. Keď ju bránil i seba,
         vykrikovali, že je už tam, že sa mu už nedá pomôcť… Čo im len vykonala, — myslel si a tým
         väčšmi sa tešil, že sa stretne niekde s ňou a vyznačí ju… Keby sa nebál, že ju
         kompromituje, šiel by k nej. Veď i jej patrí návšteva… Rozpomienky volali. Dobre padne o
         pekných chvíľach rozprávať. Či koketka, či nekoketka. Hodila kus poézie do študentského
         života, za to večne treba zostať vďačným…
   </p>
   <p>
    * * *
   </p>
   <p>
    Jeden večer odhodlal sa a šiel. Zaklopal.
   </p>
   <p>
    „Doma?“ opýtal sa.
   </p>
   <p>
    „Doma,“ zaznel hlas Malinovej z kúta izby.
   </p>
   <p>
    Podišla k nemu.
   </p>
   <p>
    „To ste vy? Poďte,“ a podala mu ruku.
   </p>
   <p>
    V izbe sa nesvietilo ešte, len v peci blčalo.
   </p>
   <p>
    „O čom ste rozmýšľali, milosťpani Elenka?“ spýtal sa a potriasol jej ruku. — Mäkká
         rúčka, mäkkučká, — pomyslel si pritom. „A takto potme samotná. Ja som sa už nemohol zdržať.
         Chcel som vás vidieť. Odpustíte však, že teraz prichádzam.“
   </p>
   <p>
    Sadli si obďaleč pece. Malinová chcela zasvietiť. Nedovolil.
   </p>
   <p>
    „Načo? Takto je lepšie. A vidieť vás vidím. Viete, prečo som ešte prišiel? Ten veršík mi
         zasa vyšiel z pamäti. Ako je to?“
   </p>
   <p>
    Pritiahol fotel k nej a zdvihol hlavu.
   </p>
   <p>
    „No ako,“ opätoval, „povedzte. Budem si myslieť, že som študentom a vy Elenkou, tou
         Elenôčkou malinkou, prekrásnou.“
   </p>
   <p>
    Vravel so smiechom, ale jeho srdce ovládala nežnosť. Akýsi smútok vodral sa do jeho
         duše, ktorý aj bolí, aj radosťou ju naplňuje. — Nie, nemožno, že by bola Malinová taká, ako
         hovoria. Poviem jej to. Musím jej to povedať. Ako vie ten veršík… Kde treba, s citom vraví…
         — Malinová rectovala. Oheň, ktorý blčal v peci, hádzal svoje trasúce sa svetlo na jej sukňu
         a pol tvári. Brveník sa díval na ňu. Dokončila a pozrela do ohňa. Jej oči sa leskli pritom.
   </p>
   <p>
    „Elenka, vy ste naozaj zlá?“ spýtal sa zrazu a chytil ju za ruku… „Robil som návštevy a
         všetci na vás zle, že koketka, aby som sa vás vystríhal… Nemal som vám to vravieť…“
   </p>
   <p>
    Hodila rukou a usmiala sa:
   </p>
   <p>
    „Vy ste naivný. Veď to ony všetky jedna na druhú tak… Čo mne už o vás nahovorili! Ešte
         mi aj list písali o vás, a vraveli, bože!“
   </p>
   <p>
    „A čo? Ukážte.“
   </p>
   <p>
    Ukázala list, ktorý vyňala z vrecka. Bol celkom pokrčený. Obidvaja priblížili sa k ohňu
         a začali čítať. Hlavy sa im skoro dotýkali. Vlasy Malinovej šteklili jeho sluchy. Líca jej
         boli tak blízko…
   </p>
   <p>
    „To Rafiková písala,“ povedala. „Ale mám ešte jeden.“ Prešla ku etažériku a doniesla.
         „To isté písmo, lenže preinačené,“ vravela, „pozrite.“
   </p>
   <p>
    Zasa sa schýlili k peci. Brveník písmo ani nepozeral. Srdce sa mu chvelo v akejsi
         slasti, dávno nepocítenej. Akoby ho zvierala čiasi ruka, ktorú miloval. Vlásky šteklili,
         líca sa beleli. Nemohol odolať, natiahol krk a bozkal jej líce.
   </p>
   <p>
    „Ako predtým,“ povedal. „Veď sme sa my už bozkávali… Viete, čo mi prišlo na um?“
   </p>
   <p>
    „Viem.“
   </p>
   <p>
    „Čo?“
   </p>
   <p>
    „Neviem. Predsa by som sa mohla mýliť.“
   </p>
   <p>
    „Nie, nie, nemýlite sa.“
   </p>
   <p>
    „Že sa zhodneme, nie?“
   </p>
   <p>
    „Áno, a tým skôr, že sme takí zlí…“
   </p>
   <p>
    * * *
   </p>
   <p>
    Ó, sladké minúty lásky! Ako zriedka prichádzate a aké skúpe ste. Ak dáte niečo, dáte
         stebielko, kvietoček. Ó, sladké minúty lásky! Aké veliké ste jednako! Vo vás je celý svet.
         A predsa, ako ľahko vmestíte sa v jedno stisnutie rúk, v jeden bozk.
   </p>
   <p>
    Načo kalíte, prečo chcete rozbiť tieto chvíľky, milosťpani Serafína Rafiková? I vy ste
         ich možno zacítili a nemútil vám ich nik. Nerobte!
   </p>
   <p>
    Nuž ale darmo jej budeš rozprávať. Môžeš sa aj roztrhnúť…
   </p>
   <p>
    Vybrala sa po vizitách. Najbližšie bývala polesná. Zašla ta. A hľa, tu boli panie. Veľmi
         živo besedovali. Rafiková si myslela, že musí nejakú novinku povedať. Jej je to ľahko
         vymyslieť. Práve chcela oznámiť, že sa pán Brveník veľmi vtiera do ich domu a tak sa vidí,
         že myslí na Milušku, ale ju pani zverolekárka prekvapila:
   </p>
   <p>
    „Počuli ste, že si ten Brveník berie Malinovú?“
   </p>
   <p>
    „Jedenásteho má byť svadba,“ doložila doktorka.
   </p>
   <p>
    „Ba pätnásteho,“ napravila polesná.
   </p>
   <p>
    Rafiková zmiatla sa na chvíľu, no prišlo jej na um, že to budú iste klebety.
   </p>
   <p>
    „Kto to povedal,“ zasmiala sa, „to sú klebety. Brveník sa dnes osvedčil pred Miluškou,“
         zacigánila, „aj môjmu starému hovoril a starý mne… Čo to tí ľudia natárajú. Dnes bol u nás
         pred obedom vo fraku. Takéto povedať. Že vraj mu hrala ten nový valčík na cymbale… Ale,
         ináče nechce o ňom ani počuť… Jej snahy sú vyššie… Čože s advokátom sa trápiť…“
   </p>
   <p>
    „Vikomt,“ uštipla ktorási pani.
   </p>
   <p>
    „Správa hotelov,“ uštipla druhá.
   </p>
   <p>
    „Veru radšej,“ sekla pani Rafiková.
   </p>
   <p>
    Rozvinula sa debata. Do pol dvanástej trvala. Okolo polnoci sa panie rozišli. Rafiková
         cítila sa víťazom… Ako ich možno prekabátiť… Že Malinová a Brveník… To nedovolím. Rozbijem
         ich… Čo sa to má vydávať… Dcéru nahovorí, Brveníka zvábi… Ani nebude veľká práca.
   </p>
   <p>
    Prišla domov. Pozrela do Miluškinej izby. Tu bola tma. Zatajila dych, či ju počuje
         dýchať. Nepočula. Pošla k posteli. Posteľ prázdna.
   </p>
   <p>
    „Kde je to dievča? Dvanásť hodín a ešte je nie tu.“ Bežala k mužovi.
   </p>
   <p>
    „Starý, kde je Milka? Nevidel si ju?“
   </p>
   <p>
    Strhala ho zo sna. Zachvátila ju úzkostlivosť. Starý vypleštil oči a vyskočil z postele
         na rovné nohy.
   </p>
   <p>
    „Čo, čo?… A kde sú mi papuče?“
   </p>
   <p>
    „Mily niet doma. Kde je? Ty si bol doma.“
   </p>
   <p>
    „Pred polhodinkou som prišiel, neviem,“ povedal starý a sadol si na posteľ.
   </p>
   <p>
    „Obliekaš sa ho, ty starigáň!… Či nepočuješ?… Mily niet nikde… Poslal si ju niekde, či
         ti vravela, že ide preč?“
   </p>
   <p>
    Rafiková už po tretí raz prekutala izby. Zobudila slúžky, či nevideli „kišasonku“. Bola
         bez seba. Chodila, krútila sa. Zapäla starému traky na chrbte, pomáhala slúžkam hľadať
         sukne. Prevrátila krhlu s vodou, zlomila sviečku.
   </p>
   <p>
    „Chytro lampáše! Pôjdeme ju hľadať!“ kričala. Akési hrozné tušenie mala, že jej dcéra
         vyviedla niečo romantického. „Bože, bože,“ volala, „ak sa jej nešťastie prihodilo. Spadla
         do vody, železnica ju zadlávila!“
   </p>
   <p>
    Zobrali sa Milku hľadať. Išli k rieke. Rafiková ledva dýchala, ale šla. Starý sa
         potkýnal ustavične a utieral si zapotené hrdlo šatkou. Slúžky hompáľali lampášmi a jajkali.
         Od rieky odišli na železničnú trať, odtiaľto do „Veľkého Hotela“ a zas na železničnú trať.
         Takto prišli až ku stanici. Tu sa všetko vysvetlilo. Slečna Rafiková skutočne odišla s
         akýmsi elegantným pánom… Prišli spolu, odišli spolu. — Bohvie kam. A ešte francúzsky
         hovorili.
   </p>
   <p>
    Rafiková neriekla ani slova. Do hlavy padlo jej mračno. Prestala ponímať. Cit sa zasekol
         v jej srdci, akoby bol skamenel. Nemo pohliadla na muža, chytila ho za ruku a ťahala.
         Odišli…
   </p>
   <p>
    Noc bola jasná a studená. Vysoko na nebi medzi bielymi oblakmi plával mesiac a oblieval
         svojím svetlom celé spiace mesto a ďaleko zasnežené vrchy. Sneh škrípal pod krokmi. Lampáše
         horeli v jasnej noci a ich svetlá kolembali sa v rukách dievok. Zamĺkli všetci. Rafiková
         mašinálne kráčala, opierajúc sa o muža… Odrazu veľmi blízko zaznelo z cigánskych husieľ:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Dobrú noc, má milá, dobre spi,
      </em>
     </span>
     <br/>
     <span class="emphasis">
      <em>
       nech sa ti snívajú pekné sny!
      </em>
     </span>
    </p>
   </div>
   <p>
   </p>
   <p>
   </p>
   <p>
    Pesnička znela ticho, utlmeno, akoby nechcela rušiť prírodu. To bola nočná hudba pod
         oknami Malinovej. Obďaleč na ulici stál Brveník… Rafiková postála na chvíľu. Poznávala
         pieseň, krajšiu nad všetky čardáše a mazúrky. Pieseň, ktorá rovno dobíja sa k srdcu a kojí
         plačúcu dušu… Počúvala, počúvala. V jej duši pohýbalo sa niečo. Slzy jej vstúpili do očú.
         Oprela sa o múr a hlasno zakvílila:
   </p>
   <p>
    „Ach, Milka, Milka! Ako sa teraz ukážem na svet. Ako ja pôjdem medzi ľudí? Ach, Milka,
         Milka!…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2587222" name="ftn.id2587222">
        27
       </a>
       ]
      </sup>
      <span class="emphasis">
       <em>
        Flekvaser
       </em>
      </span>
      (nem.) — vodička na odstraňovanie škvŕn
     </p>
    </div>
    <div class="footnote">
     <p>
      <sup>
       [
       <a class="para" href="#id2587265" name="ftn.id2587265">
        28
       </a>
       ]
      </sup>
      <span class="emphasis">
       <em>
        Jej to deroguje
       </em>
      </span>
      — v nej to nevzbudzuje úctu
     </p>
    </div>
    <div class="footnote">
     <p>
      <sup>
       [
       <a class="para" href="#id2587285" name="ftn.id2587285">
        29
       </a>
       ]
      </sup>
      <span class="emphasis">
       <em>
        Perkál
       </em>
      </span>
      — husté bavlnené tkanivo, používané na domáce pracovné
               ženské šaty
     </p>
    </div>
    <div class="footnote">
     <p>
      <sup>
       [
       <a class="para" href="#id2587328" name="ftn.id2587328">
        30
       </a>
       ]
      </sup>
      <span class="emphasis">
       <em>
        Aspoň päťkonárikovú korunku
       </em>
      </span>
      — korunka bývala odznakom
               šľachtictva, počtom konárikov sa vyjadroval stupeň šľachtictva. Najnižšie šľachtictvo
               sa vyznačovalo korunkou o piatich konárikoch.
     </p>
    </div>
    <div class="footnote">
     <p>
      <sup>
       [
       <a class="para" href="#id2587514" name="ftn.id2587514">
        31
       </a>
       ]
      </sup>
      <span class="emphasis">
       <em>
        Siaha
       </em>
      </span>
      — stará miera, asi 1,8 m
     </p>
    </div>
    <div class="footnote">
     <p>
      <sup>
       [
       <a class="para" href="#id2587591" name="ftn.id2587591">
        32
       </a>
       ]
      </sup>
      <span class="emphasis">
       <em>
        Iba ak na puf
       </em>
      </span>
      — iba ak na dlh. Výraz „puf“ pochádza z
               viedenského žargónu.
     </p>
    </div>
    <div class="footnote">
     <p>
      <sup>
       [
       <a class="para" href="#id2587765" name="ftn.id2587765">
        33
       </a>
       ]
      </sup>
      <span class="emphasis">
       <em>
        Ekvipáž
       </em>
      </span>
      (fr.) — koč
     </p>
    </div>
    <div class="footnote">
     <p>
      <sup>
       [
       <a class="para" href="#id2587912" name="ftn.id2587912">
        34
       </a>
       ]
      </sup>
      <span class="emphasis">
       <em>
        Legis actio per sacramentum
       </em>
      </span>
      (lat.) — žaloba pre zrušenie
               prísahy
     </p>
    </div>
    <div class="footnote">
     <p>
      <sup>
       [
       <a class="para" href="#id2587930" name="ftn.id2587930">
        35
       </a>
       ]
      </sup>
      <span class="emphasis">
       <em>
        Bakfiš
       </em>
      </span>
      (nem.) — žubrienka, prezývka dospievajúceho
               dievčaťa
     </p>
    </div>
    <div class="footnote">
     <p>
      <sup>
       [
       <a class="para" href="#id2587983" name="ftn.id2587983">
        36
       </a>
       ]
      </sup>
      <span class="emphasis">
       <em>
        Nejaké nadfaluši, kišfaluši
       </em>
      </span>
      (maď.) — veľkoveský, maloveský,
               výsmešná narážka na zemianske mená
     </p>
    </div>
    <div class="footnote">
     <p>
      <sup>
       [
       <a class="para" href="#id2588345" name="ftn.id2588345">
        37
       </a>
       ]
      </sup>
      <span class="emphasis">
       <em>
        „Lila“ kravata a „braun“ kabát
       </em>
      </span>
      — lilavá kravata a hnedý
               kabát. Výrazy z dobového módneho žargónu.
     </p>
    </div>
    <div class="footnote">
     <p>
      <sup>
       [
       <a class="para" href="#id2588396" name="ftn.id2588396">
        38
       </a>
       ]
      </sup>
      <span class="emphasis">
       <em>
        Sanžeé
       </em>
      </span>
      (fr.) — bez hanby
     </p>
    </div>
    <div class="footnote">
     <p>
      <sup>
       [
       <a class="para" href="#id2588538" name="ftn.id2588538">
        39
       </a>
       ]
      </sup>
      <span class="emphasis">
       <em>
        Mais il — il n’est pas chez soi… a la maison
       </em>
      </span>
      (fr.) — Ale on,
               on nie je tu… doma.
     </p>
    </div>
    <div class="footnote">
     <p>
      <sup>
       [
       <a class="para" href="#id2588556" name="ftn.id2588556">
        40
       </a>
       ]
      </sup>
      <span class="emphasis">
       <em>
        Kamín
       </em>
      </span>
      (tal.) — kozub
     </p>
    </div>
    <div class="footnote">
     <p>
      <sup>
       [
       <a class="para" href="#id2588778" name="ftn.id2588778">
        41
       </a>
       ]
      </sup>
      <span class="emphasis">
       <em>
        Vikomt
       </em>
      </span>
      (fr.) — šľachtická hodnosť nižšia ako grófska, ale
               vyššia od barónskej
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2589251">
       </a>
       Koniec lásky
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bola nedeľa. Popoludnie. Čas nepríjemný — zimný. Sviežo napadlý sneh topil sa pod južným
         vetrom. Stromy a strechy domov sčernali. V plechových rúrach pri uhloch domu cengali kvapky
         roztopeného snehu. Smutný pohľad na malý kus popolavého neba, holú stenu susedného domu a
         cez nízke šindľové strechy na biele jednotvárne vŕšky, žltú dielňu s komínom naplňoval
         človeka ťažkým, oloveným citom.
   </p>
   <p>
    Mne bolo ťažko na duši. Odišiel som od spoločnosti v salóne. Tam mi bolo ešte ťažšie. Čo
         ma ona ustavične prenasleduje svojimi tajomnými pohľadmi? Mohla vycítiť, že je všetkému
         koniec. Tretí žúr, čo sa stránim, a ona nedajbože pochopiť…
   </p>
   <p>
    Priložil som do pece niekoľko polien a pritiahol fotel. Z tretej izby ozýval sa spev a
         smiech.
   </p>
   <p>
    A aký veselý som bol, keď som prišiel. Usalašil som sa pri nej, len tak, aby nebolo
         divným. Samý smiech a blahosklonnosť z jej strany. Nemal som si sadať. Čo, tuším ešte
         nejakú iskierku? Pozriem nejako zvrchu do jej tvári a možno, že sa mi zapáči? Uvidím na
         nej, čo som posiaľ nevidel? Sotva. Predsa sadám a chytám jej ruky. Chcem sa oľstiť a motám
         jej myšlienky… Neviem prehovoriť slovíčka s ňou. Hľa, s domácou slečnou ako ľahko by mi
         bolo hovoriť. Je zaujímavá. Aké má divné oči. Akési zvädnuté, akoby z jemnučkej,
         priehľadnej hmly. Neurčitej farby. Raz zdajú sa ti pivóniovými, raz málinko belasými, sťaby
         pretkávané tenučkými belavými nitkami, a raz čierne. Divné oči. Nešťastné obrvy, ako sa
         hovorí. Dlhé, skoro spojené jedna s druhou. Povedal by jej len: „Slečna, vy máte nešťastné
         obrvy!“ a rozhovor by sa rozpriadol… Dnes je naozaj pekná. Ako šikovne má prihladené tie
         čierne vlasy. Samé drobné vlnky v nich. V pravej sluche tenučká belasá žilka. Ta som si mal
         sadať.
   </p>
   <p>
    S Elenou nedajbože. Akási ľútosť ma nadchodí, alebo hlas svedomia. Kedy-tedy prázdne
         slovko.
   </p>
   <p>
    Zostal som jednako pri Elene a šepol jej do ucha pri hre:
   </p>
   <p>
    „Ja z mojej strany vám dávam Bradného. A či iného chcete?“
   </p>
   <p>
    „Nie, nie! Ja vám dávam seba. Dobre?“
   </p>
   <p>
    „Dobre.“
   </p>
   <p>
    Zľava som dostal zasa len Elenu. Nechal som ju plávať. Ona sa pritom začervenala a
         podržala si mňa. Trápno mi bolo. Tuším, že som sa začervenal aj ja. Čo si títo teraz
         pomyslia? bleslo mi hlavou. Ani čo by čítal v ich myšlienkach: Títo dvaja sa červenajú.
         Hľa, ako sa majú radi. Aká je láska, prezradí ťa. Hlupáci, keby vedeli…
   </p>
   <p>
    Zahrali kolospev. Domácu slečnu pojal mladý notár z blízkej dediny. Nízky, tučný
         blondín. Zavrtel sa s ňou v prostriedku utvoreného kruhu. Vidno bolo na ňom, že mu je nie
         pohodlne, ale chcel ukázať, že je i on veselý, galantný a smelý. Prečo by on nebol prvým v
         kruhu? Nevedel, ako sa má vrtieť so spoločnicou a v konfúzii
    <sup>
     [
     <a class="footnote" href="#ftn.id2589380" name="id2589380">
      42
     </a>
     ]
    </sup>
    spýtal sa slečny:
   </p>
   <p>
    „Akú si rozkážete?“
   </p>
   <p>
    „Ach, čo! Zaspievajme vašu.“
   </p>
   <p>
    „No teda!“
   </p>
   <p>
    „Začnite!“
   </p>
   <p>
    „Ja, s mojím hlasom!“
   </p>
   <p>
    Napokon domáca slečna začala:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Šuhajko, luterán…
      </em>
     </span>
    </p>
   </div>
   <p>
   </p>
   <p>
   </p>
   <p>
    Kruh sa pohol a zaspieval, pomaly hýbajúc sa napravo.
   </p>
   <p>
    — A ak mňa vyberú, — hútal som, — akú zaspievam? Len keby nie s Elenou. S inou
         ktoroukoľvek, len keby nie s ňou. Ona zaspieva vysoko, hlasno, tenučko. Počujú všetci, aký
         má nepríjemný hlas. Zadivia sa, ako ju ja môžem rád mať s takým hlasom. A keby len iskierku
         cítil v sebe… Ako ma ťahá… Ruku mi stisla… Nepríjemný hlas…
   </p>
   <p>
    Sloka odznela. Tí, čo sa v prostriedku krútili, pošeptali si niečo. Tušenie ma
         nesklamalo. Domáca slečna zvrtla mňa a notár Elenu. Stál som v prostriedku. No, čo
         zaspievať, čo? Chytro, chytro! Len smutnú nie! Hneď by hútali, čert vie, o čom.
   </p>
   <p>
    Nejakú veselú, veľmi veselú… Teraz ti práve nepríde na um, hľa! Aký som ja! Eh!
   </p>
   <p>
    <span class="emphasis">
     <em>
      Kameň na kameni
     </em>
    </span>
    , počal niekto v kruhu. Zachytil som tón a zakričal
         pokračujúc:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Na kameni kameň.
      </em>
     </span>
    </p>
   </div>
   <p>
   </p>
   <p>
   </p>
   <p>
    Salónom zaznela pieseň ťahavá, sentimentálna:
    <span class="emphasis">
     <em>
      a na tom kameni ešte jeden
            kameň.
     </em>
    </span>
    Dobrá príležitosť. Teraz prejdem na druhý koniec. Vyčkám, až ona
         vykrúti. Dostal som sa k domácej slečne. Elena celkom proti mne.
   </p>
   <p>
    „Ach, vy úbohý! Kam ste to prišli?“ privítala ma.
   </p>
   <p>
    „Konečne k vám!“ a poklonil som sa jej vážne, hlboko. Ona sa tiež uklonila.
   </p>
   <p>
    „A teraz vás nepustím,“ povedala, „hoci by ste radi takto čarovať…“
   </p>
   <p>
    „S kým?“
   </p>
   <p>
    „Aký svätý!“
   </p>
   <p>
    „No, povedzte. Vidíte, taký som rád, že som k vám prišiel.“
   </p>
   <p>
    „Ale!“
   </p>
   <p>
    „Celkom vážne. Vy neuveríte, ale ja som rád. Špeciálne vám som chcel dnes niečo povedať.
         Nič lichotivého, nemyslite si. Keby nás len nerozdvojili.“ A stisol som jej prsty, ťahajúc
         ju z kruhu a obracajúc sa k nej. Zasmiala sa.
   </p>
   <p>
    „Prečo práve mne?“
   </p>
   <p>
    „Vy na mňa dnes robíte dojem. Počkajte. Nazdáte sa, že vám tým lichotiť chcem? Konečne,
         tomu hovoríme, s kým sa nám hovoriť žiada. Vy ste narážali na niečo, ked ste chceli, aby
         som čaroval. Nazdali ste sa, že by som radšej s Elenou stál, alebo krútil sa. To vás mrzelo
         a povedali ste mi to. Mysleli ste si, že sa s vami necítim tak dobre, a vaša márnomysľenosť
         bola urazená, tým väčšmi, lebo nemáte, ako sa hovorí, stáleho gavaliera, hoci by ste si ho
         zaslúžili. Gavaliera, ktorý by vám ustavične venoval pozornosť. Nemusel by prehovoriť ani
         slova, len aby bol stály, — a čím viac by ich bolo, tým lepšie. Mohli by ste si vyberať.
         Nezávideli ste jej, keď ste narážali na moje gavalierstvo oproti nej? Musíte mi odpustiť,
         že som taký priamy…“
   </p>
   <p>
    „Až pripriamy! Prosím, nebuďte… No a potom?“
   </p>
   <p>
    Kruh sa zvrtol a točil sa naľavo. V prostriedku bola Elena s akýmsi úradníčkom. Nedívala
         sa na mňa, čím sa mi obľahčilo. Domáca slečna hľadela niekam nabok. Znova všimol som si
         vlniek vo vlasoch a jej bieleho líca s určitým profilom. Rýchlo obrátila tvár ku mne a
         opätovne spýtala sa:
   </p>
   <p>
    „A potom?“
   </p>
   <p>
    — Pekná si, — chcelo sa mi povedať, ale zas len prsty som jej stisol. „Viete, tá
         spoločenská lož je i tak špatná,“ povedal som nahlas, „no, tu jej niet. Tu sú len formy,
         spôsoby, ale dámy musia privykať nielen na poklony.“
   </p>
   <p>
    „Ach, poklony!“
   </p>
   <p>
    „Vy ste pekná. A aké vy ružové nechtíky máte. Oči raz belasé, raz čierne. Interesantné…
         Tie obrvy… Vidíte, toto všetko by som rád povedať, ale sa mi to protiví povedať tak, ako by
         sa patrilo — s citom. Cit len cítiť, nevysloviť ho, len v kútiku, kde nepočuje nikto a kde
         je tma, aby sa človek nezahanbil. Ba veď i tak sa hanbí, až príde do svetla. Hotový ,katzenjammer‘
    <sup>
     [
     <a class="footnote" href="#ftn.id2589624" name="id2589624">
      43
     </a>
     ]
    </sup>
    .“
   </p>
   <p>
    „Čo chcete vlastne povedať?“
   </p>
   <p>
    „Hneď… Kult žien je nie viacej v móde. Emancipácia,
    <sup>
     [
     <a class="footnote" href="#ftn.id2589643" name="id2589643">
      44
     </a>
     ]
    </sup>
    rovnoprávnosť; teda odpustíte, že som si dovolil troška rovnosti. Chcem radu.
         Nemusíte vravieť nikomu, že som vás o ňu pýtal… Prosím, povedzte mi spôsob, prestať byť
         gavalierom bez toho, žeby neurazil jej márnomyseľnosť a žeby sa iné neradovali. Ľutovať ju
         nebudú…“
   </p>
   <p>
    Prišiel mladý vysoký človek s cvikrom a zavrtel sa s domácou slečnou.
   </p>
   <p>
    „Potom poradíte!“ zavolal som ešte a chytil ruku mladého človeka. Mal ju veľmi chladnú.
         — Prečo ma ona dnes tak vábi, — dumal som, — videl som ju nie raz, nie dva, a dnes ma
         zrovna okúzlila. Skoro by som jej povedal, že ju rád. A tento hlupák musel prísť, aby nás
         rozdvojil. Keby neholdovala lži, vykrútila by ho a prišla naspäť… Á, á, — Elenka, ako sa
         milostne usmieva. Až hlavu naklonila a počúva. Keby len našla gavaliera, ako ľahko by bolo
         odísť bez urážky jej samolásky a márnomyseľnosti… Ako by som sa len mohol dostať ku
         domácej? …
   </p>
   <p>
    Doniesli pokrievku. Hostia si znova posadali a jedna dáma začala rozdávať mená. Mužským
         ženské a dámam mužské. Vedel som, že mne dá meno Elena a Elene Miloš. Tak sa aj stalo.
         Slečna zastala na chvíľku predo mnou a bez rozmyslenia povedala:
   </p>
   <p>
    „Vy budete Elena.“
   </p>
   <p>
    „Ale prečo?“
   </p>
   <p>
    „Vy viete.“
   </p>
   <p>
    „Dajte mi radšej Oľga.“
   </p>
   <p>
    „Nie, nie, vy budete Elena!“ a odišla.
   </p>
   <p>
    Nazdáva sa, že ju ešte rád vidím. Ale ku domácej, tak sa mi vidí, už sa nedostanem.
         Škoda. Najmä dnes by som rád hovoriť s ňou.
   </p>
   <p>
    Slečna, čo rozdávala mená, zastala pred Elenou a počul som, ako ju nazvala Milošom. Ona
         so smiechom prikývla hlavou, akoby jej to bolo veľmi kvôli.
   </p>
   <p>
    Ešte vždy prechováva nejaké nádeje. Zle je dívať sa na to. Musím jej konečne rozpovedať,
         aby netrápila seba i mňa. Len ako? Celé mesto hovorí o vážnom pomere, o tajných sľuboch, a
         teraz odrazu jej to poviem. Najlepšie by bolo stratiť sa niekam a mlčať tam, kým nezabudnú
         všetci. Teraz mi každý vraví Elena, Elena — vždy Elena, — všade Elena. Že ich to toľko
         zaujíma. Musím sa rozhodnúť, tak alebo tak. Jej na každý spôsob treba oči otvoriť… A veď to
         musí cítiť, len myšlienku odháňa, ako osu, ktorá by mohla poštípať. Myslí si: to nemôže
         byť, — som taká, ako pred dvoma mesiacmi — a vtedy poslal mi ruže.
   </p>
   <p>
    Krásny jesenný deň bol a prišlo mi na um, ako som zháňal portýra v hoteli, kto by tú
         kytku odniesol. Ako sa jej musela zaradovať a ako som sa jej radoval ja, keď som kytku
         videl na jej prsiach. Teraz mi je to skoro smiešne. Toľká naivnosť, toľko citu a slabosti!
   </p>
   <p>
    „Elena!“ zakričal niekto.
   </p>
   <p>
    Jej hlas bol, a bežne, nedbalo pozrel som na jej stranu. Pokrievka sa vrtela v
         prostriedku. Nikto nebežal ju zodvihnúť, až padla.
   </p>
   <p>
    „Záloh, záloh!“ zakričali. Slečna prišla s klobúkom ko mne. Len teraz mi prišlo na um,
         že veď ja som mal dvíhať.
   </p>
   <p>
    „Prosím záloh, zamyslený pane!“
   </p>
   <p>
    Stiahol som si prsteň, ako záloh.
   </p>
   <p>
    „Ale vy ste naozaj zamyslený,“ povedala domáca, nahnúc sa cez susedu. Sedela tretia odo
         mňa.
   </p>
   <p>
    „Čakám na radu, neviem si poradiť.“
   </p>
   <p>
    „Ja vám neporadím. Musíte si sami klbko rozmotať.“
   </p>
   <p>
    „Vy ste nemilosrdná.“
   </p>
   <p>
    „Ako vy. Podpálite a necháte horieť. Čo, pekné svetielko? Páči sa vám?“
   </p>
   <p>
    „Nezohrieva.“
   </p>
   <p>
    „Zahasiť ho a neihrať sa s ním. To je naozaj špatne.“
   </p>
   <p>
    „I to by som vám vysvetlil, ale niet príležitosti. Vy, keby ste sa neklonili starým
         formám, povedali by ste mi: no poďte do bočnej chyže a vysvetlíte. No nie, slečna?“ obrátil
         som sa i ku susede, cez ktorú sme hovorili, „keď sami od seba nepomôžeme slečne obliecť
         kabátik, nech vyzve sama. Veď vďačne poslúžime, ale očakávať vždy tú pozornosť nepristane.
         Nech vyzve sama. Ak sa jej chce hovoriť s mladým človekom, nech povie: pane, poďte sem ku
         kamínu, chcem sa s vami pozhovárať. Nie? Máme také drevené spôsoby. Na to poviete, že sa to
         dáme nesvedčí. Hľa, staré, nemoderné rúcho…“
   </p>
   <p>
    „Elena!“ ozvalo sa znova v salóne.
   </p>
   <p>
    Lenivo som vstal a zodvihol pokrievku. Pozrel som dookola. Elena práve sedela. Ona ju
         zavrtela. A opäť mi bolo akosi odporne okolo srdca, ale hneď som sa zaradoval. Zavolám
         slečnu, čo medzi nami sedí a dostanem sa ku domácej.
   </p>
   <p>
    „Jozef!“
   </p>
   <p>
    „Konečne dostal som sa k vám,“ prehovoril som, sadajúc, a bolo mi veselo, ale netrvalo
         dlho, zavolali ma zasa. Až keď bola pauza, dostal som sa ku nej. Sedela pri klavíri a
         hrala:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Nebanovala bych, keby nemusela…
      </em>
     </span>
    </p>
   </div>
   <p>
   </p>
   <p>
   </p>
   <p>
    Sadol som si k nej a díval sa na jej ruky a do blýskavej politúry klavíra. Tam bolo
         vidno dlhé skomolené prsty, ružové a belasé hýbajúce sa body rukávov. Niekoľko dám prišlo
         bližšie, medzi nimi aj Elena. Mala karty v rukách.
   </p>
   <p>
    „Červený túz bude láska,“ vravela a pozrela pritom na mňa.
   </p>
   <p>
    „Však červený túz najlepšie zodpovie láske?“ spýtala sa ma.
   </p>
   <p>
    „Rozhodne,“ potvrdil som.
   </p>
   <p>
    — Čo je len s ňou a čo je so mnou? — myslel som si v duchu, — veď takou nikdy nebola.
         Predtým taká tichá a ostýchavá. Len áno a nie, a teraz sa neprestáva smiať. Vždy ju počuť.
         Hľa a zasa má tie svoje ustavičné belasé šaty, s veľkými, smiešnymi stužkami… Na hrdle sa
         jej odopäl háčik. Aká je odporná — a vždy sa na mňa pozerá.
   </p>
   <p>
    „Teda: sedmička, dolník…“ začala vykladať, „kráľ, zelený túz, deviatka…nijako nejde,“ a
         zasmiala sa zasa.
   </p>
   <p>
    Vstal som zo stoličky, aby som odišiel. Pomaly odďaľoval som sa, kým ona vykladala,
         kladúc karty na malý filigránsky stolíček s albami a pohľadnicami… Nie je gustiózna, keď sa
         smeje. Vysoko dvíha peru a všetky zuby jej vidno… Ale prečo som to dnes zbadal a predtým
         nikdy? Ako socha so smutnou tvárou by bola krajšia. Čierne šaty, k tomu kytku voňavých
         fialiek. Ale ani tak, ani tak. Mne sa ona viacej nepáči. Ustavične na mňa pozerá a hľadí,
         aby sa ku mne dostala.
   </p>
   <p>
    „Pán Krátky, pán Krátky! Počkajte!“ zakričala Elena za mnou, „to sa práve vás týka a
         mňa.“
   </p>
   <p>
    Negalantne staval som sa, akoby som nepočul a priblížil sa ku mladým ľuďom, ktorí v
         kútiku salóna stojac, fajčili a zhovárali sa potichu. Tam som postál za chvíľu a nezbadane
         zašiel do tretej izbičky.
   </p>
   <p>
    Tma sa pomaly spúšťala do dvora, do okien, do izby. Vo veľkých črepových kachliach blčal
         oheň a hádzal cez dvierka svetlo na podlahu a stenu. Tak dobre bolo sedieť v mäkkom foteli
         a rozmýšľať. Ťažká, nepokojná, ustavičná myšlienka… Všade mi zavadzia. Nepohodlne mi je pri
         nej a namanie sa ti v najkrajších minútkach. Ona sa ešte vždy nazdáva, že ju rád. To je to
         trápne, že ju musím prebrať zo snov. Tak sa mi aspoň patrí. A prečo sa to od istého času
         tak zvrtlo? Ani čoby bol niekto chytil moje srdce a prevrátil ho, že sa z neho všetko
         muselo vysypať. Ale to sa nestalo odrazu. Pomaly začali sa tratiť city, až s prázdnym
         srdcom dlho chodil som popri nej, chcejúc si nanútiť niečo, čo sa nedá nanútiť: lásku k
         nej. Dosť neskoro som sa zbadal. Ďalej pretvarovať sa nesmiem, kvôli nej a kvôli sebe.
         Musím jej to ukázať — musím. Teraz ma hatí pri každom kroku. Potom ma nebude. Len kde je
         príčina zmeny? Veď som ju rád videl. Premenila sa? Veď predtým bola tá istá, lenže tichšia,
         bojazlivejšia… A ja som si ju predstavoval, aká bola predtým. Vždy po kútikoch, bez smiechu
         a kriku. Načúvala, ako druhé hovoria, smejú sa, koketujú a klebetia. Ona nikdy. Videl si
         jej len dobré, veľké oči, ktorými nikdy nepozrela na teba. Skrývala ich, akoby sa bála
         pozrieť do svetla, že ju popáli. To ma vábilo. Pozrieť do duše nevinného decka, ktoré
         začína už aj duševne cítiť. Predstavil som si svoj zamilovaný obrážtek. Sladko mi bolo
         okolo srdca. Ešte i teraz ho rád vidím. Ach, a tie tichučké scény citu. Prichádzali mi na
         um jedna za druhou. Kam sa podela ich vrúcnosť. Ani uhlíka po nich… Kráča dolu ulicou.
         Okrúhly klobúčik s červenými pásmi, závoj s čiernymi punktami, brnavý kabátik. Ani čoby som
         ju videl. Stretám sa s ňou. Chce vážnou byť, ale vidno, že by sa rada usmiať a že jej je
         nepríjemne. Podáva ruku a červená sa. Ideme spolu a ja som rád, že môžem s ňou ísť. Ani
         nehovorím o ničom, len som rád. Divné chvíľky to boli. Hľa, a pri bráne znova skormútil som
         sa, ani čoby som ju posledný raz videl.
   </p>
   <p>
    „Kedy vyjdete, Elenka?“
   </p>
   <p>
    „Ak nebude zima, večer.“
   </p>
   <p>
    „Prejsť sa?“
   </p>
   <p>
    „Áno.“
   </p>
   <p>
    „Ale vyjdite iste.“
   </p>
   <p>
    Také prosté slová a ona predsa musela vycítiť z nich, že budem veľmi rád, keď vyjde.
   </p>
   <p>
    „Ak neprídete, poďte ešte teraz trošíčku.“
   </p>
   <p>
    „Vyjdem.“
   </p>
   <p>
    „No, aspoň dvadsať krokov teraz.“
   </p>
   <p>
    „Nie. Zbohom!“
   </p>
   <p>
    Podal som jej ruku a bolo mi ťažko, smutno. Niesol som ju v myšlienkach so sebou a či
         ona niesla moje myšlienky. Nazdáva sa, myslel som si, že by sa prehrešila bohvie proti
         čomu, keď je už doma a dala by sa nahovoriť, aby prešla s mladým človekom ešte dvadsať
         krokov.
   </p>
   <p>
    Raz pýtal som si fotografiu.
   </p>
   <p>
    Sľúbila, ale za mesiac ju vždy zabudla doma.
   </p>
   <p>
    „Vidíte, aká ste zábudlivá.“
   </p>
   <p>
    „No, zajtra iste.“
   </p>
   <p>
    „Zabudnete.“
   </p>
   <p>
    „Nie.“
   </p>
   <p>
    A nepriniesla ju. Napokon povedala:
   </p>
   <p>
    „Viete, to ani nemožno. Videli by ju u vás iní. Čo by si pomysleli?“
   </p>
   <p>
    „Nevidí ju nikto.“
   </p>
   <p>
    „Nuž tak ju donesiem.“
   </p>
   <p>
    Nedoniesla.
   </p>
   <p>
    „Bola mama doma a pred ňou som nemohla.“
   </p>
   <p>
    „Nemohla!“ povedal som s výčitkou. „Vy mi ju nechcete dať, to je všetko.“
   </p>
   <p>
    „Čožeby. Ale keď ju aj vezmem, ako vám ju oddám?“
   </p>
   <p>
    „Ó, bože, ako! Veď sa na nás každý nedíva… Pôjdeme do spevokolu, alebo na próbu.
         Šuchnete do vrecka.“
   </p>
   <p>
    „No, tak ju donesiem, ale to sa jednako nesvedčí ísť do vrecka.“
   </p>
   <p>
    „Dáte mi ju do ruky. Alebo najlepšie, vezmite ju zajtra. O pol siedmej pôjdem i ja dolu.
         Vtedy je už tma. Oddáte. Dobre?“
   </p>
   <p>
    „Dobre.“
   </p>
   <p>
    Až raz ju predsa doniesla a oddala. Ťažko ju vynímala z vrecka kabátika. Papier
         zašuchotal na nej. Skoro sa naľakala… Ako som vtedy mrhával čas, a nikdy mi to na um
         neprišlo. Bolo treba prejsť do nejakého obchodu. Pred nosom cesta rovná. Pätnásť krokov, už
         si tam. Nie, nešiel som rovno, ale dookola popri ich dome. Možno, že ju uvidím v okne.
         Otvorí okno a ja jej podám ruku, pozriem do očú a počujem jej hlas.
   </p>
   <p>
    Kamene pred ich domom som poznal. I teraz viem, aký je každý z nich. Jeden je vyšúchaný,
         z jedného chýba polovička, dva sú červenkasté. Na jednom je veľká škvrna. Má podobu Afriky.
         Na druhom je viac menších, červených škvŕn. Bránu majú tmavozelenú s veľkými vyrezávanými romboidmi.
    <sup>
     [
     <a class="footnote" href="#ftn.id2590212" name="id2590212">
      45
     </a>
     ]
    </sup>
    Kraje sú pozlátené na nich. Levy s obručami v nozdrách sú veľmi veselé a nie
         rovnaké. Kľučka veľká, mosadzná. Koľko ráz som prešiel vedľa, vždy mi prišlo na um: túto
         kľučku aj ona chytá. Za bránou sú dvere naľavo, za nimi je izba. Tam býva ona. Čo robí? —
         Idem tak neraz ulicou a proti mne uteká psík. Ona ho neraz hladkáva. Volám na neho, aby som
         ho pohladkal. Taký pekný psík… Dymí sa z komína. To je ich komín. Kúria. Možno, že je i ona
         doma.
   </p>
   <p>
    Jeden večer boli próby na koncert. Sedel som na schodkoch, vedúcich do garderóby. Ona
         pri mne na stoličke. Hrajúci rectovali, iní počúvali. Samé roztratené grupky. Nik nás
         nevidel. Svetlo z dosák ledva siahalo do nášho kúta. Osvecovalo slabučko jej bielu tvár a
         ruky. Sedela ticho, akoby načúvala reči hráčov a tajené smiechy za kulisňami. Ja nahol som
         sa odrazu k jej lícu. Odchytila hlavu. Rýchlo vstala a odišla. — Čo, ešte vždy sa ma bojí?
         — pomyslel som si. Nechce prezradiť zo svojho citu nič. Uteká, lebo som sa sklonil ku nej.
         Čo tají, čo sa bojí? Vidím ti na očiach, že ma rada máš, v každej vete ti to znie a ty
         utekáš, hoci by si rada zostala. Vtedy mi neprišlo na um, že to tak musí byť. Chcelo sa mi
         potrestať jej bojazlivosť. Umienil som si, že nepozriem na ňu. Čo má utekať predo mnou? Je
         to len smiešne… Tam je slečna Žela. A išiel som ku slečne Žele. Pamätám sa, že ona začala
         hovoriť.
   </p>
   <p>
    „A čože vy takto? Zunoval sa vám tmavý kútik pri schodoch?“
   </p>
   <p>
    „Prečo sa spytujete? Mám i ja svoje túžby,“ odpovedal som s pózou, veľkým pátosom a
         vážne. „Celý život má pozostávať zo sedenia v kútiku?“
   </p>
   <p>
    „Ale prečo nie? Veď je to príjemne.“
   </p>
   <p>
    „So slečnou Elenou, však?“
   </p>
   <p>
    „No áno.“
   </p>
   <p>
    „Poďme, slečna Žela, do toho kútika. Možno, že nám bude príjemne.“
   </p>
   <p>
    „Vám — so mnou?“
   </p>
   <p>
    „Pravda.“
   </p>
   <p>
    „A láska?“
   </p>
   <p>
    „Ozaj, láska! Ó, láska, ty cit vznešený! Poď!“ zavolal som nahlas, urobiac rečnícke
         gesto.
   </p>
   <p>
    „Pssst! Čo sa vy smejete? Vy ste v nej, že vám ani ušú nevidno. Nemáte práva vysmievať
         sa.“
   </p>
   <p>
    „No a vy ste o nej presvedčená?“
   </p>
   <p>
    „Ešte nie, ale vidím ju.“
   </p>
   <p>
    „Kde?“
   </p>
   <p>
    „Aj na vás.“
   </p>
   <p>
    „Vidíte, ako sa mýlite. O láske vravieť je vec smiešna, a ešte v tom zmysle vznešené,
         krásne, duševné. Vy ste ma videli už aj víno piť, alebo karty hrať. Ako radi víno pijeme,
         karty alebo biliard hráme, tak milujeme ženy. Za kartami ideme, lebo nám napnú nervy,
         zaujmú myseľ a rozprúdia krv. Tak ideme za slečnami, slečna. Krv, ale nie duša…“
   </p>
   <p>
    „Ale tak by sme potom každého radi videli. To je nie tak.“
   </p>
   <p>
    „Ani v tom nehrá duša ani najmenšiu rolu. Pozrime holuby. Ich charakter je, že si
         vyhľadajú páry. Tak aj ľudia. Lenže my holdujeme predsudkom, akýmsi fixným ideám,
    <sup>
     [
     <a class="footnote" href="#ftn.id2590354" name="id2590354">
      46
     </a>
     ]
    </sup>
    spoločenskej hypochondrii.
    <sup>
     [
     <a class="footnote" href="#ftn.id2590365" name="id2590365">
      47
     </a>
     ]
    </sup>
    Obhrýzame koštiaľ, ktorý nám nechali minnensängri a trubadúri
    <sup>
     [
     <a class="footnote" href="#ftn.id2590377" name="id2590377">
      48
     </a>
     ]
    </sup>
    a nazdáme sa, že sme zaľúbení, nemôžeme žiť bez nej. Ale to je nič iné, ako
         rozčúlenie. Ukazovať sa takýmto je komické a neestetické. Vy slečny máte viac estetického
         citu v sebe a preto vy to verejne veľmi ťažko ukazujete, ale skrývate, pokým možno. O láske
         hovoriť a ukazovať sa zaľúbeným v dobrej spoločnosti je práve tak, ako hovoriť o špatnej
         veci a ukázať sa v opilom stave. To sa nesmie stať.“
   </p>
   <p>
    Tak som táral, mysliac ustavične pritom, kde je ona, lebo som ju nevidel… Iste odišla do
         druhej izby. Chce, aby šiel za ňou… Aha, tam jej vidno sukňu za kulisňami. Hovorí s kýmsi a
         sem ani nepozrie. Ani ja nepozriem na ňu, nech robí, čo chce. Nepozriem, nepozriem,
         nepozriem…
   </p>
   <p>
    „Spievať!“ zakričal sbormajster odrazu, vychádzajúc na dosky s partitúrou v ruke.
   </p>
   <p>
    „Prosím soprán, soprán!“ volal.
   </p>
   <p>
    „A čo sa bude spievať?“ spýtala sa jedna vysoká, čierna dáma.
   </p>
   <p>
    „Zimné kvety. Knižky sú v druhej izbe,“ odpovedal sbormajster. „Prosím, nech sa páči!
         Nemáme času!“
   </p>
   <p>
    „O tomto sa môžeme ešte pozhovárať,“ povedala mi Žela, „nemáte pravdu.“
   </p>
   <p>
    A odišla. Vyšiel som za ňou na dosky. Pozrel som ku schodíkom a videl som, že tam sedí
         Elena s vážnou tvárou. Pozrela na mňa a ja som išiel zasa len ku nej. Bol som vtedy naozaj
         komický. A potom ešte… Na vychádzkach, koncertoch a plesoch. Vždy s ňou s plným, zaľúbeným
         srdcom. Neraz nad ránom, pri mládeneckých lumpačkách bral som Cigánov, ukázal okná a
         vravel, aby zahrali. Hrali smutné i veselé, a mojou dušou rozlieval sa žiaľ túhy. Tak
         nahnúť sa k jej svetlej hlave, zodvihnúť ju nežne a bozkať… Brieždilo sa… Hudba umĺkla a ja
         som šiel domov bledý a s radosťou, že ju na druhý deň uvidím, s tým som zaspával…
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Ej duby, duby, zelené duby,
      </em>
     </span>
     <br/>
     <span class="emphasis">
      <em>
       zelená dubina…
      </em>
     </span>
    </p>
   </div>
   <p>
   </p>
   <p>
   </p>
   <p>
    znelo v salóne. V izbe, kde som sedel, bola už úplná tma. — Pôjdem do salónu k nej.
         Možno, že sa mýlim, že je ona i teraz tou tichou, nežnou Elenou s bojazlivými očami.
   </p>
   <p>
    „Tu ste?“ vytrhol ma Elenin hlas.
   </p>
   <p>
    Ona prichádza… Mám jej povedať, že som tu, či mlčať? Ale, veď mi vidí nohu vo svetle z
         pece.
   </p>
   <p>
    „Tu,“ povedal som.
   </p>
   <p>
    „Čo sa ma tak stránite?“
   </p>
   <p>
    „Čo by sa stránil?“
   </p>
   <p>
    Povstal som z miesta a Elena podišla ko mne. Aby som videl, pohol som sa a otvoril
         dvercia na peci. Hľa, ona žiada, a to hlasne, aby sa jej nestránil, aby bol vždy pri nej.
         To je to, čo mi ju sprotivilo… Nie, ja ju nerád… Aká je dlhá! Všetko na nej je dlhé a
         tenké. Tvár, hrdlo, driek, ruky, dlane, prsty. I jej hlas je zdĺhavý a plačlivý. Belasá
         toaleta so stužkami… Načo prišla?…
   </p>
   <p>
    „Ja sa nerada hrám,“ povedala, „povedzte rovno! Všetci zbadali, že sa ma tak stránite.
         Čo som vám urobila?“
   </p>
   <p>
    „Čo ste mi urobili? Nič.“
   </p>
   <p>
    — Ako hovorí, ani čoby ja musel vždy pri jej boku stáť! — prelietlo mi mysľou. — Nerada
         sa hrá! Nároky vidno. Ech, musím jej povedať všetko… Keby sa teraz tak nahol ku jej tvári.
         Neušla by, mohol by to urobiť, neušla by.
   </p>
   <p>
    Ale ja som jej vtedy ani ruku podať nemohol. Čosi ma odstŕkalo. Stála predo mnou a ja
         som sa díval popri jej hlave niekam do kúta, chladno, bez rozochvenia.
   </p>
   <p>
    „Neberte ma vážne,“ riekol som ticho a vrátil sa ku peci.
   </p>
   <p>
    — Teraz je koniec všetkému, — myslel som si.
   </p>
   <p>
    Zazdalo sa mi, že sa jej oči zakalili. Pozrel som ešte raz v jej stranu. Odišla. Ja som
         tomu potom neveril. Pre mňa by ona zaplakala? Je mladá a pekná. Nájdu sa iní. U nej je tak,
         ako u ostatných.
   </p>
   <p>
    Na obloky fŕkal hnusný zimný dážď. Von všetko skryté v tmavej, nepriehľadnej noci, ani
         jedinkého svetlého bodu. Smutne i tam, i tu… Ani čoby nič nezaujímalo dušu. Svet prázdny,
         bez radosti… Kde si, tichá, bojazlivá Elena so svetlými vlasmi a smutnými očami? Kde je
         tebou vyčarovaný svet nezapomenuteľných pocitov? Strácaš sa ako vták na jasnom nebi,
         letiaci do diaľky, vždy menší a menší…drobný bod…i on mizne… S tebou sa viacej nestretnem.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2589380" name="ftn.id2589380">
        42
       </a>
       ]
      </sup>
      <span class="emphasis">
       <em>
        Konfúzia
       </em>
      </span>
      (lat.) — zmätok
     </p>
    </div>
    <div class="footnote">
     <p>
      <sup>
       [
       <a class="para" href="#id2589624" name="ftn.id2589624">
        43
       </a>
       ]
      </sup>
      <span class="emphasis">
       <em>
        Katzenjammer
       </em>
      </span>
      (nem.) — mačacina, pľuštenie po hýrení
     </p>
    </div>
    <div class="footnote">
     <p>
      <sup>
       [
       <a class="para" href="#id2589643" name="ftn.id2589643">
        44
       </a>
       ]
      </sup>
      <span class="emphasis">
       <em>
        Emancipácia
       </em>
      </span>
      (lat.) — oslobodenie, tu sa rozumie oslobodenie
               žien
     </p>
    </div>
    <div class="footnote">
     <p>
      <sup>
       [
       <a class="para" href="#id2590212" name="ftn.id2590212">
        45
       </a>
       ]
      </sup>
      <span class="emphasis">
       <em>
        Romboid
       </em>
      </span>
      (gr.) — kosoštvorec
     </p>
    </div>
    <div class="footnote">
     <p>
      <sup>
       [
       <a class="para" href="#id2590354" name="ftn.id2590354">
        46
       </a>
       ]
      </sup>
      <span class="emphasis">
       <em>
        Fixná idea
       </em>
      </span>
      — utkvelá predstava
     </p>
    </div>
    <div class="footnote">
     <p>
      <sup>
       [
       <a class="para" href="#id2590365" name="ftn.id2590365">
        47
       </a>
       ]
      </sup>
      <span class="emphasis">
       <em>
        Hypochondria
       </em>
      </span>
      (gr.) — sklon namýšľať si choroby
     </p>
    </div>
    <div class="footnote">
     <p>
      <sup>
       [
       <a class="para" href="#id2590377" name="ftn.id2590377">
        48
       </a>
       ]
      </sup>
      <span class="emphasis">
       <em>
        Minnensängri a trubadúri
       </em>
      </span>
      — stredovekí potulní rytierski pevci
               a básnici. Minnensängrami sa nazývali v Nemecku, trubadúrmi v Provenci (južné
               Francúzsko)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2590601">
       </a>
       Štvorylka
      </h2>
     </div>
    </div>
   </div>
   <p>
   </p>
   <p>
    (Epizóda z malého mesta.)
   </p>
   <p>
   </p>
   <p>
    Do nášho mesta prišli vojaci. Kto by si to bol pomyslel? K nám prídu! Richtár nemá kde
         bývať. Nový doktor už pol roka hľadá byt. Nový advokát sa procesuje, že mu vypovedali. A tu
         ti príde odrazu batalión vojska. Jednoduchí, bez hviezdičiek, v úzkych nohaviciach a
         vysokých čiapkach. Jednoduchí s hviezdičkami, v takých istých nohaviciach a čiapkach. Nie
         jednoduchí, so zlatými hviezdičkami v pantalónoch, bez koní, nie jednoduchí s koňmi a jeden
         celkom nejednoduchý so zlatým golierom, v čižmách a na koni. A to ešte v sobotu! V nedeľu
         si rozhodne nepoznal mesto, začadené krčmy a cukráreň. Všetko akosi blýskalo.
   </p>
   <p>
    Starí páni vytiahli svoje najlepšie háby. Pozeral si, pozeral. Ale, reku, toto by bol
         náš pán richtár? Veď ten vždy nosí tie obdrané kockované nohavice, či v nedeľu, či v
         robotný deň. A teraz, ľaľa: nohavice čierne, kabát čierny. Ešte i metál si vylepil,
         vyčistený, jagajúci sa. Pozri, pozri, veď on nechodí do krčmy, a teraz rovno ta mieri. Tam
         je aj advokát Ježný a diškurujú o vojne:
   </p>
   <p>
    „…viete, to nebolo nič. Keď sme my tiahli Bosnou…“
   </p>
   <p>
    Pán sudca na to:
   </p>
   <p>
    „Eh, čo Bosna, ale keď sme my ležali v Itálii…“
    <sup>
     [
     <a class="footnote" href="#ftn.id2590669" name="id2590669">
      49
     </a>
     ]
    </sup>
   </p>
   <p>
    „Itália je nič. Čo Itália,“ pokračoval Ježný, „ale Bosna! Bosna, viete, to je kraj! Samé
         skaly, bralá! Itália!“ zasmial sa.
   </p>
   <p>
    „Slnce sa ti smeje, všetko vonia, ale Bosna! — Raz, pamätám sa, bola strašná hmla…“
   </p>
   <p>
    Ľudí si nepoznal. Samá vojna. A ešte panie! Doktorova žena obliekla si napríklad svoju
         čiernožltú toaletu.
    <sup>
     [
     <a class="footnote" href="#ftn.id2590705" name="id2590705">
      50
     </a>
     ]
    </sup>
    Na spodku žltý hodváb, na vrchu čierne čipky. Krásna! Raz bola v nej pred dvoma
         rokmi na bále. Klobúk prepichnutý veľkým strakatým perom. Elegantná. Pani advokátka česala
         sa zasa celé dve hodiny a obliekla si belasé hodvábne šaty, pretkávané akýmsi bielym,
         lakové črievičky, hodvábnu spodnú sukňu a lorňon. Pani inžinierka svoj dlhý, elegantný
         kaftan so zamatovým golierom. A všetky šli do kostola o pol desiatej. Ako by aj nie. Môže
         ich stretnúť ten celkom nejednoduchý so zlatým golierom. Akože by šli len tak proste? Treba
         sa ukázať.
   </p>
   <p>
    Slečny, tie vyšli už o deviatej ráno… Tiež do kostola. Slečna Meluzínka mala zrovna
         atlasové topánočky na sebe. Slečna Zuzanka si vzala do kostola vejár s perami na zlatej
         retiazočke. Slečna Viera sa blýskala ako slnce, od diamantov na ušiach, hrdle a ručičkách.
         Odrazu svornosť zavládla medzi nimi. Prv si závideli perá na klobúkoch, alebo keď niektorej
         vyšlo na klinčeku, že ju on miluje. Teraz išli jedna druhú poohlasovať do kostolíka. Bol to
         utešený rad. Srdce ti pišťalo.
   </p>
   <p>
    O slúžkach ani nehovoriť. Ani jednu si nevidel v nedeľu predpoludním bez, ako sa to
         hovorí, „pigľajzne“, alebo kefy. Tá, čo u doktorov slúžila, sedem ráz si prepigľovala šaty
         a ešte sa jej pokrčenými videli. Slúžka u sudcu zabudla nakŕmiť svine, lebo neprestala
         viksovať topánky. Podsudcova slúžka ukradla pani podsudcovej parfumu a ešte povedala k
         tomu, že sa nemá kedy ani učesať. Dnes poobede ide na prechádzku, čokoľvek budú hovoriť.
   </p>
   <p>
    Ale toto všetko bolo by sa dalo odpustiť vojakom, keby neboli prišli práve pred letnou
         zábavou, ktorá mala byť v utorok. Takto nemôže byť. Vrútia sa vojaci, i čo ich nepozveš.
         Pomútia hlavy slečinkám. Namyslia si a nebudeš môcť s nimi ani pozhovárať sa. Vieme, im len
         čiapočka vojenská, šablička, gombičky. To sa blyští. Za tým budú lipnúť, ako nočné komáre
         za svetlom. Môže sa stať nešťastie. Posiaľ ako dobre bolo. Vždy si videl príjemný poriadok.
         Samé páriky, a také stále, verné páriky. Každá dáma mala svojho gavaliera, každý gavalier
         svoju dámu. Vždycky. Šiel si ráno do úradu, na ulici samé páriky. Šiel si na obed z úradu,
         zasa. Šiel si sa po večeri prejsť, zasa si sa len stretol so samými párikmi. Išli jeden za
         druhým, ako sluky. Tak sladko, potichučky štebotali jedno s druhým, že si nepočul iné, len
         „ssssss“, alebo „cccccc“. Alebo neštebotali, len sa dívali jeden druhému do očú, tými
         dlhými pohľadmi lásky. Naozaj, naše mesto bolo údolím lásky a poézie. Nuž a pri takýchto
         okolnostiach musel potriasť príchod vojakov srdcami zaľúbených gavalierov. Pozrie niektorá
         na takého nie jednoduchého s hviezdičkami a pantalónmi, pozrie i druhá i tretia, a
         gavalieri budú nešťastní. Môže sa veľmi ľahko stať, že banka zostane bez úradníkov, fiškáli
         bez pomocníkov a kancelárie bez fiškálov, pozemková kniha s civilným súdom bez pána
         podsudcu a pisárov. Všetko vhrnie do seba rieka, čo tečie pri meste.
   </p>
   <p>
    „Treba odročiť bál!“ vydali heslo niektorí aranžéri.
   </p>
   <p>
    „Áno, odročiť!“ chytili iní.
   </p>
   <p>
    A mesto zaplnilo sa strašnou zvesťou, že sa bál odročí. Poradu treba zvolať do kaviarne,
         na kedy?
   </p>
   <p>
    O tom dopočula sa pani doktorka.
   </p>
   <p>
    „Ešte čo!“ podotkla celkom nahnevane. — Nuž a komu potom ukážem svoju čiernožltú toaletu
         a svoje krásne žlté vlasy? — myslela si.
   </p>
   <p>
    „Pravdaže nie!“ potvrdila advokátka. „To je netaktičnosť od mladých ľudí. Vôbec, oni
         nevedia, čo sa patrí. U nás sú mladí ľudia celkom inakší.“ — Pritom si myslela: Všetci sú
         driečni, tí oficieri. Vidia moju toaletu. Krajšia, veru, ako doktorkina. Budú dvoriť. A až
         vidia, ako viem pozerať cez lorňon, direktne ich obájim. Muž bude žiarliť.
   </p>
   <p>
    To isté povedala a myslela si pani sudcová. To isté všetky dievčatá. Manželky povedali
         mužom, ako čo. Pán sudca advokátom, advokáti svojim pomocníkom. Doktori sú aj tak obyčajne
         pod papučami. Na porade bol podsudca prvý, čo povstal proti odročeniu.
   </p>
   <p>
    „Nemožno odročiť,“ vravel s krikom. „Ináče sa poďakúvam z hlavného aranžérstva,“ a
         búchal pritom na stôl. „Veď, prosím, ako by to bolo? Pozvánky rozposlané, plagáty
         vytlačené, ako by to bolo?“
   </p>
   <p>
    Civilný súd s pozemnou knihou prisvedčil hneď. Keď pán podsudca tak, i my tak. Nuž,
         pravda, ako by to bolo…
   </p>
   <p>
    „Nemožno, nemožno,“ kričali jedným tónom.
   </p>
   <p>
    „Všetko v poriadku.“
   </p>
   <p>
    „Dámy pripravené.“
   </p>
   <p>
    „Kytky objednané.“
   </p>
   <p>
    „Sála vyleštená.“
   </p>
   <p>
    „Oleandre prichystané.“
   </p>
   <p>
    „Vejáriky vypožičané.“
   </p>
   <p>
    „Muzika tu.“
   </p>
   <p>
    „Muzika tu.“
   </p>
   <p>
    Kričali s pisármi i pomocníci advokátski.
   </p>
   <p>
    „Teda sa neodročí?“ opýtal sa podsudca opätovne.
   </p>
   <p>
    „Nie,“ zahrmelo kaviarňou.
   </p>
   <p>
    „Ďakujem.“
   </p>
   <p>
    A bolo skončené. Ajhľa, tiež vidno, aká znamenitá svornosť panovala v našom meste. Lenže
         úprimne treba vyznať, pánu podsudcovi bolo dobre. Bol tiež zaľúbený, ale šťastne a iste.
         Vedel si zariadiť veci, k čomu dopomáhalo mu i to, že i telom i duchom svojím veľmi sa rekomendoval.
    <sup>
     [
     <a class="footnote" href="#ftn.id2590935" name="id2590935">
      51
     </a>
     ]
    </sup>
    Blondín s veľkým účesom na pravý bok začesaným. Na veľké oblé jeho čelo
         poeticky padali vlasy. Oči belasé a tvár jemnú, útlu, uzučkú, s ľahkým rumencom. Ináče
         svalnatý. Fúzy červenkasté, ale silné, okrúhle. Slovom, driečny. A ešte jeho duchaplnosť.
         Pritom ako sa vedel obliekať. Iní nosili len letné šaty, on biele flanelové. Iní chodili
         bez rukavíc, on s jemnými, hodvábnymi, riedučkými rukavicami. Iní nosili hrubé palice, on
         tenučkú, ako malíček. Iní hovorili „pardon!“ bez nosovky, on pekne po francúzsky nosom.
         Znamenitá família k tomu, meno na štvrťhodinu a korunka na každom ručníčku, tabatierke,
         paličke a pančuškách. Ešte i cigarety mávali u neho korunky. Skrátka, mohol sa cítiť
         šťastným, mal všetko. Každý ho chcel imitovať, ale sa ani jednému nedarilo. Náhle niekto
         mal podobnú mašľu, už si objednal nejakú extra. Náhle videl, že niekto nosí tenkú palicu,
         už mal takú ani hrubú, ani tenkú. Myslel si niekto: no, tento kabát je znamenite šitý, tak,
         ako podsudcov. Uvidel ťa v ňom, a prvé čo bolo?
   </p>
   <p>
    „Ktože vám šil tento kabát? V Pešti robený, však?“
   </p>
   <p>
    „Áno.“
   </p>
   <p>
    „Vidno, i tam sú už fušeri. A u ktorého krajčíra?“
   </p>
   <p>
    „Čuray.“
   </p>
   <p>
    „Babrák. Celkom nemódne rukávy. Gombice. Ach, perlmutky. Kto to slýchal? Ale čo vy idete
         k Čuraymu? Pozrite, toto robil Mezey. Elegantné futro, vrecká zdnuky, rukávy. Obzrite!“
   </p>
   <p>
    To isté hovoril i o nohaviciach a znosil všetko. Odišiel si smutný. Kúpil si si
         tabatierku. Vyňal si ju pred podsudcom a on už zbadal, že je nová.
   </p>
   <p>
    „Akú to tabatierku máte!“
   </p>
   <p>
    „Prečo?“
   </p>
   <p>
    „No, dosť pekná.“
   </p>
   <p>
    „Prečo?“
   </p>
   <p>
    „Troška mäsiarska, ale dosť pekná. Pozrite moju, pravá krokodília kožka. Pravda, stála
         osem zlatých, ale si ju obzrite. Pritisnite tu. Otvorí sa. Tu na cigary, tu na cigarety.
         Jeleňou kožou futrovaná; obzrite.“
   </p>
   <p>
    Rozgurážil si sa v kaviarni. Bol tam i podsudca a chcelo sa ti zaimponovať.
   </p>
   <p>
    „Fľašu šampanského!“ skríkol si na sklepníka.
   </p>
   <p>
    „Akéže píjavate?“
   </p>
   <p>
    „Törley.“
   </p>
   <p>
    „Ako to môžete, preboha!“
   </p>
   <p>
    „Prečo?“
   </p>
   <p>
    „Radšej mláku. Vôbec tu nedostať dobrého a dobré je aj zriedkavosť. My sme píjali doma
         znamenité. Keby tak z toho. Ale aj bol mok! Niečo klasického. Bohovia na Olympe
    <sup>
     [
     <a class="footnote" href="#ftn.id2591057" name="id2591057">
      52
     </a>
     ]
    </sup>
    ho nepili.“
   </p>
   <p>
    Znosil všetko a každého. Akože by si nebol podmanil celé mesto! Každý ho zbožňoval, a
         dámy najviac, najmä slečna Olinka. Ach, slečna Olinka! Musíš povzdychnúť pri jej mene. Aká
         to bola krásavica! Prvá krásavica. Vysoká a súmerná. Vlasy, na ktoré sa povie, že sú zlaté.
         No krásavica! Líca, človek by neuveril, červené a nie mäkké, mdlé, ale temer pukajúce sa od
         zdravia. Pery, šija, všetko, akoby uliato do najkrajšej formy. Krása! A aká nevinná a
         nedotknuteľná. Probovali už mnohí ľudia dostať sa do jej srdiečka, ale nadarmo. Na nežné
         slovo nemala inej odvety, len:
   </p>
   <p>
    „Ale choďte.“
   </p>
   <p>
    Povedali ste jej:
   </p>
   <p>
    „Aká ste vy krásna, slečna!“
   </p>
   <p>
    „Ale choďte,“ bola jej odpoveď.
   </p>
   <p>
    „Také zúbky máte ani perly.“
   </p>
   <p>
    „Ale choďte.“
   </p>
   <p>
    „Ja vás milujem.“
   </p>
   <p>
    „Ale choďte.“
   </p>
   <p>
    Taká bola nedotknuteľná a nevinná. Bože, a milá!
   </p>
   <p>
    Prišli ste ku jej tatinkovi. Bol stoličným fiškusom
    <sup>
     [
     <a class="footnote" href="#ftn.id2591137" name="id2591137">
      53
     </a>
     ]
    </sup>
    na odpočinku. Nepočul dobre a vravel veľmi potichu. Tu bola vždy na pomoci.
   </p>
   <p>
    „Čo hovoríte?“ spytuje sa starý pán.
   </p>
   <p>
    „Tatinko sa spytuje, čo ráčite hovoriť.“
   </p>
   <p>
    „A ako sa máte?“
   </p>
   <p>
    „Tatinko sa spytuje, ako sa ráčite mať.“
   </p>
   <p>
    „Chcete borovičky?“
   </p>
   <p>
    „Tatinko sa spytuje, či rozkážete koňaku.“
   </p>
   <p>
    „Prečo by som si nevypil?“
   </p>
   <p>
    A slečna Olinka už donáša buteľku s hviezdami a nalieva a núka.
   </p>
   <p>
    „Ráčteže, prosím, ráčte. Ešte jeden… Ale ešte jeden.“
   </p>
   <p>
    Taká bola milá. Do takého dievčaťa sa musel každý, ako sa to hovorí, zaľúbiť. Tak aj pán
         podsudca, a to tým viacej, lebo býval u pána fiškusa. S Olinkou stretával sa každé ráno, na
         obed a večer. Spočiatku i jemu vravela na všetko: „ale choďte, nech sa páči, ako sa máte,“
         atď., ale láska nestojí. Je ako lavína. Z hrudky povstane, tá hrudka sa pustí, naberá na
         seba, väčší, šíri sa a letí, letí ohromná guľa dolu a znova rozdrobí sa na kúsky. I pán
         podsudca spočiatku len za tým túžil, aby sa mohol za minútku pozhovárať s ňou, potom
         zatúžil za dvoma minútkami, potom za troma. Zbadal biele ruky Oľgine a tak sa mu ich
         žiadalo dotknúť. Len dotknúť, nič viacej. Keď sa ich dotkol, túžba jeho nezastavila sa.
         Jemu chcelo sa tie drobné, tenké pršteky stisnúť, potom celú dlaň, potom tú dlaň podržať v
         ruke za minútku, za dve minútky, za tri minútky, potom ju nikdy nepustiť, večne ju držať,
         večne cítiť ten šťastný elektrický prúd. A keď sa mu to pošťastilo, keď nechávala svoju
         ruku v jeho ruke, cítiac a mlčiac, nezastala láska. Pán podsudca zatúžil za lícami
         Olinkinými…
   </p>
   <p>
    *
   </p>
   <p>
    Bol príjemný septembrový večer. Branecký vyšiel na lavičku do sadu. Tak ticho a milo
         bolo okolo všade. Zdalo sa mu, že všetko láskou dýcha, že je všetko jemu naklonené. Cit sa
         mu rozšíril v prsiach, a tak mu bolo, akoby aj on všetko miloval. Hľa, domáci drozd tak
         protivne pískava. Zlostí sa naň, a prečo sa vlastne zlostí? Boží hlas. Drozd vie iba
         pískať, nuž píska. Alebo husi, ako protivne gagocú, a veď je to celkom nie protivné. Musia
         gágať. Čo sa na ne hnevá?… Len kedy vyjde už Oľa…
   </p>
   <p>
    Nečakal dlho. Olinka vyšla. Takto sa stretávali náhodou. Oľga vychádzala pred večerou na
         hodinku do záhrady, on tiež — teda museli sa zísť.
   </p>
   <p>
    „To ste vy, slečna?“ spýtal sa.
   </p>
   <p>
    „Ja.“
   </p>
   <p>
    „A kam?“
   </p>
   <p>
    „Prejsť.“
   </p>
   <p>
    „Dovolíte?“
   </p>
   <p>
    „Prosím.“
   </p>
   <p>
    Išli spolu. Boli si tak blízko, a predsa pánu podsudcovi zdalo sa, že je od nej ďaleko.
         Vytiahol ruku z vrecka a nežne chytil jej ruku. Stisk. Elektrika.
   </p>
   <p>
    „Ako som ja predsa ďaleko od vás.“
   </p>
   <p>
    „Prečo?“
   </p>
   <p>
    „Cítim diaľku medzi nami.“
   </p>
   <p>
    „I teraz?“
   </p>
   <p>
    „Áno.“
   </p>
   <p>
    „I teraz?“
   </p>
   <p>
    A ona dotkla sa svojím plecom o jeho. Taká je láska, keď ju cítime, necítime ju len v
         srdci, ale všade, v každej žilôčke, v každom úde, prste, lakti, pleciach a všade. Tak bolo
         i s pánom podsudcom a Olinkou.
   </p>
   <p>
    „I teraz?“ spýtala sa ešte raz.
   </p>
   <p>
    „Áno.“
   </p>
   <p>
    „A kedy nie?“
   </p>
   <p>
    Pán podsudca pritiahol jej ruku ku svojim perám. Naklonil sa, bozkal ju.
   </p>
   <p>
    „Vy viete,“ povedal a nepustiac jej ruku, pritiahol celé dievča k sebe. Sklonila hlavu a
         hľadela nabok.
   </p>
   <p>
    „Ako vás ja rád. Vy to viete a spytujete sa. Slečna Oľga, vidíte… Také pekné pery máte…
         Vidíte,“ vravel bez zmyslu, nechápajúc sám, čo vraví. Nahol sa a bozkal ju na líca. „Oľa,“
         povedal ešte a viac nemohol. Srdce mu trepalo, zadúšalo dych.
   </p>
   <p>
    Ó, bozk! Ako objímajú sa v tebe malom, polminútovom, večne skrývanom dve duše plné lásky
         a oddanosti. Koľko je moci v tvojej sladkosti. Ľudia a celý svet tratia sa v nej a sám pred
         sebou mizne človek. Čo more vied, umenia, čo sláva a sila! Všetko je malicherným, slabým,
         nezaujímavým pri tebe. Tvoja minúta je jedine sladká, drahá, skvostná, nezapomenuteľná. Ty
         spravíš cenným i najsmutnejší život a odhodený lákavým. Ty, keď ideš zo srdca plného lásky,
         ako je srdce pána podsudcu a Olinky!
   </p>
   <p>
    Prešlo niekoľko minút, kým sa ich srdcia utíšili. Neďaleko bola lavička, ta si sadli.
   </p>
   <p>
    „Olinka,“ počal podsudca, „ja by mal ku vám prosbu.“
   </p>
   <p>
    „A čo?“
   </p>
   <p>
    „Prvý čardáš, keby ste tak mne dali.“
   </p>
   <p>
    „No, bože, prečo nie.“
   </p>
   <p>
    Znova zatíchli, chytiac si ruky. Hodina večere sa blížila. Čas plynul. O štvrť na
         deviatu bozkali sa druhý raz a znova sa im srdcia roztrepotali, že museli zatíchnuť na pár
         minút.
   </p>
   <p>
    „Olinka, mám ešte jednu prosbu.“
   </p>
   <p>
    „A čo?“
   </p>
   <p>
    „Prvú štvorylku mi dajte.“
   </p>
   <p>
    „No, bože, prečo nie.“
   </p>
   <p>
    O pol deviatej sa už dva razy jedno za druhým bozkali. Pán podsudca poprosil o druhú
         štvorylku a ju aj dostal. O tri štvrte na deväť bozkali sa tri razy a pán podsudca dostal supéčardáš,
    <sup>
     [
     <a class="footnote" href="#ftn.id2591420" name="id2591420">
      54
     </a>
     ]
    </sup>
    tretiu štvorylku. O deviatej vstali a šli na večeru. Cestou sa mnoho ráz
         bozkali a pán podsudca dostal predposledný čardáš, ostatný čardáš a čardáš do rána.
   </p>
   <p>
    Nuž jemu ľahko bolo proti odročeniu. Šťastný gavalier, ktorý má zabezpečenú tanečnicu
         podľa srdca.
   </p>
   <p>
    Ale medzitým vojsko hralo prvú úlohu v salónoch a kuchyniach, na hlavnej promenáde a v
         každom sádku, v cukrárni a krčmách. Tá slečna bola šťastná, ktorej prihovoril sa taký
         nejednoduchý so zlatými hviezdičkami. Očká zažiarili, ústa sa usmiali, srdiečko
         zatrepotalo. Je to radosť počúvať takého oficiera. Počnete o fatamorgáne, a on hneď o
         koňovi, alebo regrútoch… Že tak a tak, nahneval sa a dal svojmu buršovi
    <sup>
     [
     <a class="footnote" href="#ftn.id2591462" name="id2591462">
      55
     </a>
     ]
    </sup>
    zaucho. Hehehe… Spravili sme päťdesiat kilometrov. Ľudia sa krčili, čo
         nevládali. Zrovna štvornožky šli, bledli, kamarát, a keď sme prišli domov, kamarát, vidím:
         akási sviňa nedrží krok. Halt! komandujem. Vieš, aké mám komando? Plukovník pochválil. Kompánia
    <sup>
     [
     <a class="footnote" href="#ftn.id2591482" name="id2591482">
      56
     </a>
     ]
    </sup>
    stojí. Links front! Pred nosmi, kamarát, močarina. Nieder! zarevem. Kompánia
         padá do blata. Auf!
    <sup>
     [
     <a class="footnote" href="#ftn.id2591495" name="id2591495">
      57
     </a>
     ]
    </sup>
    Nieder! A ešte raz, kamarát. Ľudia nevládali. Hehehe… Ako by ti neimponoval
         taký oficier? Toľká moc a toľké hehehe. — A ešte dáme! Zdvihne si tú šabličku. Šablička
         zablysne, portepé sa rozkolembá a blýska. Gombičky sa ligocú, hviezdičky sa trblietajú,
         čiapka so zlatými šnúrami sa jasá. Ostrohy taktiež. Akože by taký oficier dáme neimponoval.
         A potom ten manýr! Podá vám ruku civil, to je také hrubé, také neelegantné. Oficier sa
         hlboko nahne a ešte aj nohou pokýva, aj usmeje sa, aj stačí pri tom všetkom svoju bielu
         rukavičku stiahnuť. S civilom idete — musíte sa báť, že vám na nohu stúpi. Oficier vždy v
         dištancii a vždy tak hladko a nežne sa ku vám približuje. Ach, oficier je oficier. A tá
         myšlienka k tomu, že nás on bráni od nepriateľov, je vystavený guliam, nebezpečenstvám,
         ohňu! Akože ho nemilovať. Ako odoprieť, čo si on zažiada. Ach, oficier! Civil je nič, ale
         oficier, oficier, oficier! Nie div teda, že naše dámy s túhou očakávali bál a tú túru, keď
         príde niektorý z nich, ukloní sa a pojme so sebou do tanca.
   </p>
   <p>
    *
   </p>
   <p>
    Prišiel deň bálu. Celkom inakší deň ako ostatné dni. V deň bálu zobudíš sa včaššie, ideš
         včaššie do úradu. V úrade ti je fádne, pero sa ti nechce chytiť do ruky. Veď je dnes bál. O
         jedenástej ideš na pivo, veď je dnes bál. Prečo by si nezašiel? Po obede len čo nakukneš do
         kancelárie. Treba sa obliekať — veď je bál. Akože si ukrátiť čas? Prejdeš do kaviarne a
         zahráš preferans. Treba by bolo sedieť v úrade, ale veď je dnes bál.
   </p>
   <p>
    Ale čo len deň! Večer bol ozaj už inakší ako ostatné večery. To bolo vidno i na starých
         pánoch. Už o šiestej sedeli v kasíne. Prečo by nevyšli včaššie ako iný raz, veď je bál.
         Titul. I upiť si môžu viacej, nik sa ich nespýta, koľko pili, veď je bál. I prehrať viacej,
         i smelším byť v kartách, i neskoršie odísť domov, veď je bál. Ak sa ťa opýtajú doma, kde si
         bol? povieš, že na bale. Á, na bále, to je iná vec. Prečo by si si teda nezahral a
         neprišiel neskoršie domov? Ach, bál, bál, potrasieš ty srdcami, potrasieš. I staršie dámy
         sa rozohrejú pri tvojom tlaku. Budeme sa prizerať a náš duch zalietne do minulosti a bude
         tancovať s naším Ondriškom, Paľkom, Janíčkom. Prídu na um staré, krásne časy… Prečo som
         nešla za neho? Láska bola… Ach, keby sa tá mladosť vrátila, aby neutiekla tak, ako utiekla…
         Ale prečo? Veď sa bude moja dcérka zabávať. Driečne dievča a dostane niečo. — Aká radosť i
         pre starých mládencov. A ak sa pritrafí ešte stisnúť niektorú rúčku a rozveseliť sa v
         srdci. Možno, blesne nejaká nádej a možno, keby to dal boh… nebudem musieť slaninu držať za
         oknom v mastnom papieri a piškótové cesto sám si robiť pre kanárikov. Dal by boh! O mladých
         ani nehovoriť. Tam bude moja Marienka, tam bude môj Janko. Dnes jej poviem, vo štvorylke,
         myslí si on, že ju rád. Ach, dnes mi iste povie, že ma rád, myslí si ona. Radosť, radosť.
         Kto by sa bálu netešil?
   </p>
   <p>
    A predsa, predsa!
   </p>
   <p>
    Už o ôsmej jagali sa okná sály a bolo počuť hudbu. Sála, vyčečinovaná a lampiónmi
         dekorovaná, bola plná. Dámy sedeli pri stenách na červených remenných laviciach. Tak
         roztomile oblečené, s kytkami a ručičkami v lone. Každý by bol rád počul už hudbu pod nohy,
         ale ešte nebolo možno. Dva plyšové fotele pre lady patronesu neboli ešte okupované. Znak,
         že sa ešte nemôže tancovať. Pri vchode, baldachýnom ozdobenom, bolo vidno aranžérov v
         čiernych kabátikoch alebo frakoch, v prostých čiernych topánkach, alebo v topánkach
         lakových, s okrúhlymi malými klobúkmi, alebo s klakmi.
    <sup>
     [
     <a class="footnote" href="#ftn.id2591616" name="id2591616">
      58
     </a>
     ]
    </sup>
    Každý mal červenú ružu v dierke už ako aranžér, len hlavný aranžér mal bielu.
         Dvaja z nich na tácničkách ponúkali tanečné poriadky s belasými kystkami, dvaja odoberali
         karty. Ostatní vnášali tanečnice usmiati a zdvorilí.
   </p>
   <p>
    „Napravo, či naľavo, milosťslečna?“
   </p>
   <p>
    „Len rovno.“
   </p>
   <p>
    „Teda rovno.“
   </p>
   <p>
    „A či oficieri prídu?“
   </p>
   <p>
    „Nemôžem slúžiť. Možno.“
   </p>
   <p>
    Slečna sa posadila. Obapolná poklona. Šlo sa po druhú vchádzajúcu.
   </p>
   <p>
    „Akože chcete, slečna. Naľavo, napravo, či rovno?“
   </p>
   <p>
    „Ako vám je najpríjemnejšie.“
   </p>
   <p>
    „Rada by som neďaleko fotelov.“
   </p>
   <p>
    „Teda neďaleko fotelov.“
   </p>
   <p>
    „A čo, oficieri prídu?“
   </p>
   <p>
    „Iste.“
   </p>
   <p>
    Zasa vzájomná poklona a išlo sa po tretiu vchádzajúcu. Tie isté slová. Tá istá otázka a
         odpoveď o oficieroch. A mladí ľudia ponosovali sa jeden druhému, že každá len o oficieroch.
         Prídu — nevieš? Radšej keby neprišli. Ostatne, ja mám tance zabezpečené, a ty? Aj ja… Ty
         tiež? Tiež. Tiež? Tiež. No teda nech prídu, ale je to nepríjemné počúvať, vždy oficier,
         oficier. Nie? No pravda. A najmä dámam sa nesvedčí opytovať sa. Prídu. Dobre. Neprídu.
         Dobre. Neopytujem sa, ale čakám. No nie? Pravdaže. Pomaranče. Nevedia, že s tým urážajú
         nás. Ja si síce z toho nerobím nič, ale potom nech nehovoria o dobrom tóne: „Mladí ľudia sú
         negalantní!“ „Mladí ľudia si mnoho dovolia!“ „Mladí ľudia nevedia, čo sa patrí!“ „Mladí
         ľudia nevedia, čo je dobrý tón!“ A potom takto. Čo ony vravia o dobrom tóne. No, nemám
         pravdu?
   </p>
   <p>
    O deviatej večer zjavila sa matka bálu. Manželka pána sudcova. Vlasy v krásnej vysokej
         frizúre sčesané, zapudrované. V očiach ligotanie, na tvári úsmev. Pekná pani. Elegantná
         svetlo-žltá hodvábna toaleta. Vôňa fialkového parfumu a ružičiek, čo mala na prsiach a
         kytke. Cigáni spustili marš a krv vo všetkých ožila. Akoby bol prešiel elektrický prúd cez
         údy každého. Sála rozhýbala sa, tanečnice dupkali nožičkami a kývali hlávkami napravo i
         naľavo. Vidno bolo chuť do tanca. Rad aranžérov sa rozdvojil. Naklonili svoje hlavy. Niekto
         hlbšie, niektorí hlboko, niektorí nie hlboko. Niektorí pošeptali pozdravenie, niektorý
         pozdravil hlasnejšie. Každý sa usiloval, aby bol voľný priechod pre matku a jej
         sprievodčieho, pána podsudcu.
   </p>
   <p>
    Pán podsudca naklonil sa ku sudcovej a šeptal čosi.
   </p>
   <p>
    Pani sudcová sa zasmiala.
   </p>
   <p>
    Zasa šepot.
   </p>
   <p>
    Zasa smiech a pán podsudca s poklonou usadil sudcovú. Zahrali čardáš. Pán podsudca sa
         zasa uklonil, pani sudcová vstala a ples bol otvorený. Páriky sa vyhľadali. V čardáši si
         tak blízko a tak dobre dá sa hovoriť a pozerať do očú a zavzdychnúť. Pomocník Ježného už
         šúchal nohami so svojou. Pozemná kniha so svojou, úradníci z banky so svojimi. Kasír zo
         sporiteľne so svojou. I pán podsudca zo päť ráz otočil sa a ďakoval, aby Olinka nesedela.
         Taký je už cit lásky: volá, volá, privolá.
   </p>
   <p>
    „Ach, slečna, Oľa, s vami, vidíte, ja najradšej,“ prehovoril a počal šúchať nohami.
   </p>
   <p>
    „Tak sa vidí, je animo.
    <sup>
     [
     <a class="footnote" href="#ftn.id2591786" name="id2591786">
      59
     </a>
     ]
    </sup>
    “
   </p>
   <p>
    „O áno. A vy sa ako cítite? Dnes pri obede ste boli divná.“
   </p>
   <p>
    „Prečo divná?“
   </p>
   <p>
    „A ja viem?“
   </p>
   <p>
    „Ani som nebola.“
   </p>
   <p>
    „Vy… vy…“
   </p>
   <p>
    „No čo?“
   </p>
   <p>
    „Viete čo ste?“
   </p>
   <p>
    „Čo?“
   </p>
   <p>
    „Šelmička,“ a zvrtli sa zo tri razy odrazu a potom naspäť tri razy a zasa začali šúchať
         nohami.
   </p>
   <p>
    „Vy ste šelma,“ povedala Olinka.
   </p>
   <p>
    „Vy ste.“
   </p>
   <p>
    Niekto za chrbtom zakričal s hudbou: „Ejejejej!“ Druhý sa mu ozval a zakričal: „Ťu!“ A
         všetko sa vrtelo a odrazu, akoby na povel, Cigáni začali akosi potichu… „Pssss“ ozval sa
         ktosi a za ním druhí v takte: „ct, ct, ct“. Počul si len šúchanie nôh a nôtu, peknú nôtu,
         čo rozprúdi krv, roznieti cit, že musíš cítiť, a čo si nikdy necítil.
   </p>
   <p>
    „Teraz nevieme, kto je šelma,“ začal pán podsudca potichu.
   </p>
   <p>
    „Nuž vy.“
   </p>
   <p>
    „Ba vy.“
   </p>
   <p>
    „Vy, a ľaľa, oficieri,“ zvolala odrazu Olinka a zadívala sa ku dverám.
   </p>
   <p>
    „Oficieri,“ zvolala suseda.
   </p>
   <p>
    „Oficieri,“ zvolala tretia.
   </p>
   <p>
    Nad tichým, citným čardášom zasipelo slovo oficieri. Súzvuk v dušiach rozptýlil sa ako
         dym. Nové túžby skrsli v srdciach. Smútok zavládol srdcami gavalierov. Dámy sa zaujímali o
         iných, nie o nich.
   </p>
   <p>
    Naozaj do sály prišli ôsmi nejednoduchí so zlatými hviezdičkami a pantalónmi. Bez šablí
         a ostrôh. Vidno, chcú tancovať. Všetci vyparádení, s vysokými čistými goliermi, manžetkami
         a rukavičkami. Pošli ku tancujúcim a tam sa rozostavili. Rozložili nohy a skrižovali ruky
         na prsiach, ako Napoleon robieval. Z každého môže byť Napoleon. Prečo by oni nekrižovali
         ruky, ako Napoleon? Imponujúca póza. A ten ich vábiaci smiech. — Budú s nami tancovať, budú
         s nami tancovať, — dumali dievčatá. — Protivní, ako sa rozostavili, — mysleli mladí ľudia a
         znechutili sa, znechutili. Čardáš ešte raz zavreskol, potom tíchol, až umĺkol. Tanečníci
         zaviedli tanečnice na miesta. Vytiahli svoje ručníčky a utierali spotené hlavy. Každý
         zašiel do susednej chyže občerstviť sa. Niektorí pohárikom piva, niektorí dvoma pohárikmi a
         pokúriť si. Taký je už u nás zvyk.
   </p>
   <p>
    Medzitým oficieri okupovali najkrajšie grupy dám. Bolo šťastie s nimi prechádzať sa po
         sále. Hľa i tu sa hneď ukázalo, čo je oficier. Teplo ti je a chceš sa ochladiť vejárom, už
         ti ho oficier berie z ruky a sám chladí a tak mäkko, nežne. Spomenieš, že si smädná, už sa
         oficier rozbehne. Sklepník prináša limonádu. Ach, keby tak niečo sladkého bolo,
         zavzdychneš. Už máš mrazené. Takí ľudia. Prechádzaš sa s nimi. Im je studno bokom ísť popri
         tebe. Obrátia sa ti tvárou a chrbtom idú, a tak šikovne! Keď nie inde, ale na bále naozaj
         si ich musíš zamilovať. Im odoprieť niečo bolo by hriechom.
   </p>
   <p>
    Zahrali vals. Po valsi nastalo ešte väčšie obájenie. Ako tí tancujú! Páperom sa cítiš.
         Nebežíš, letíš. Ach!
   </p>
   <p>
    „Prosím, zadávať sa na štvorylku!“ zakričal po valsi hlavný aranžér, pán podsudca.
         Cigáni dva razy zahrali vstup. Bolo treba kričať.
   </p>
   <p>
    „No a ty čo netancuješ?“ spýtal sa hneď pomocníka Ježného.
   </p>
   <p>
    „Ale,“ vrkol a šiel ku dverám.
   </p>
   <p>
    „Zadávať sa, zadávať,“ pošepol pozemnej knihe, potľapkajúc ju po pleci.
   </p>
   <p>
    „Čert ma po všetkom.“
   </p>
   <p>
    „Prečo?“
   </p>
   <p>
    „Ale…“
   </p>
   <p>
    „Čo sa ti stalo?“
   </p>
   <p>
    No nečakajúc na odpoveď, pobral sa za jedným úradníkom z banky.
   </p>
   <p>
    „Čížik!“ zavolal.
   </p>
   <p>
    „Čo je?“
   </p>
   <p>
    „Tancovať!“
   </p>
   <p>
    „Tancujte si,“ a pošiel preč.
   </p>
   <p>
    Pán podsudca sa zadivil, ale poznove zatľapkal rukami a zakričal:
   </p>
   <p>
    „Prosím zadávať sa na štvorylku!“
   </p>
   <p>
    Niekoľko nepatrných párov sa zozbieralo. Inteligencia sedela. Pri každej inteligentnej
         ružičke oficier. Pán podsudca sa rozhľadel. Hľa, i pri jeho Olinke, — a rozbehol sa ku nej:
   </p>
   <p>
    „Prosím teda, slečna.“
   </p>
   <p>
    „Odpusťte, pane, ale tento tanec budem s pánom lajtnantom.“
   </p>
   <p>
    „Ale, veď ste mne…“
   </p>
   <p>
    „Odpusťte, ale…“
   </p>
   <p>
    — Čo to má znamenať? Košík? Opovrhnutie? — pomyslel si a mráz mu prešiel po chrbte. Ako
         sa zadržať? Cigáni zahrali po štvrtý raz vstup. Hlavný aranžér musí mať tanečnicu. Prešiel
         ku slečne Zuzanke.
   </p>
   <p>
    „Prosím, ak možno.“
   </p>
   <p>
    „Odpusťte,“ zahovorila rýchlo, „ja som túto štvorylku sľúbila pánu notárovi, ale ma tuto
         pán lajtnant požiadal, nuž už len s ním.“
   </p>
   <p>
    Srdce mu zhorklo.
   </p>
   <p>
    Prešiel ku slečne Marienke.
   </p>
   <p>
    Poklona.
   </p>
   <p>
    „Odpusťte, ja som túto štvorylku vlastne…“
   </p>
   <p>
    „Pánu Čížikovi?“
   </p>
   <p>
    „Áno, ale tuto pán oberlajtnant.“
   </p>
   <p>
    Poklona.
   </p>
   <p>
    Prešiel ku Žofke, prešiel ku ostatným dámam. Tá istá odpoveď. Všade pôvodne doktor,
         kasír, Čížik, pozemková kniha, ale ona chce túto štvorylku s pánom lajtnantom,
         oberlajtnantom. Nuž dobre. Čert ma po vás. Riaďte si ju sami. Idem za ostatnými. — V
         kaviarni ich našiel.
   </p>
   <p>
    „I ty si tu?“
   </p>
   <p>
    „Sláva!“ zakričali mu.
   </p>
   <p>
    Bolo ich osem. Všetci oklamaní v láske. Všetci rozhorčení nad potupením. Všetci poučení
         o nestálosti žien. Ó, žena, žena! Ty vzala si nám raj pre jedno jablko. Život zhorkol, tvár
         zapotila sa a predsa ťa milovali a milujú. — Ó, osem krásavíc nášho mesta! Zabudli ste na
         cítiace srdcia, na lunné noci a tiché nočné hudby pod vašimi oknami. Nazdali ste sa, že
         ľúbite a pre niekoľko hviezd na krágliku zabudli ste na tie ľubozvučné tóny, ktoré udierali
         do okien vašich, osvetlených tichým, chladným svetlom mesiaca. Mysleli ste si, nezabudnete,
         a zabudli ste, zabudli. A predsa vás milujú tí ôsmi gavalieri. I oni chcú zabudnúť a
         nemôžu. Treba im vína, vína, vína. To osladí najhorkejšiu chvíľu, to vráti stratenú vôľu a
         raj.
   </p>
   <p>
    Zapili si. Usilovali sa hovoriť, ale nešlo. Hudba znela zo susednej izby. Eh, všetko
         uletí, ako ten tón, všetko, a my sa trápime, že uletí. Bojíme sa, trasieme. Smutne im bolo
         a predsa sa chceli smiať. Vína, vína. Nazdar! Prosit!
    <sup>
     [
     <a class="footnote" href="#ftn.id2592146" name="id2592146">
      60
     </a>
     ]
    </sup>
   </p>
   <p>
    V dvorane boli už pri kolóne.
   </p>
   <p>
    „Kolón,“ zakričal jeden so štyrmi hviezdičkami. Tak sa zdá, oberlajtnantami ich menujú.
   </p>
   <p>
    Dva rady sa pochytali za ruky.
   </p>
   <p>
    „Dva razy vopred!“
   </p>
   <p>
    „Dámy eté!“
   </p>
   <p>
    Zrazu bolo čuť trúbu. Pod samými oknami zavreskla. Neúprosne, strašne znela v harmónii
         cigánskej hudby. Nemilosrdne potriasol tablice okien jej hlas a niesol sa sálou do každého
         ucha. Cigáni prestali hrať. V sále utíchlo všetko, načúvajúc.
   </p>
   <p>
    „Alarma!“ zavolal oficier-aranžér a načúval ešte chvíľu.
   </p>
   <p>
    „Alarma!“ opätoval a pustiac ruku svojej dáme, behom sa pustil z dvorany.
   </p>
   <p>
    „Alarma! Alarma!“
   </p>
   <p>
    Ôsmi oficieri zmizli.
   </p>
   <p>
    Osem tanečníc zostalo stáť.
   </p>
   <p>
    Cigáni opätovne zahrali.
   </p>
   <p>
    Hanba!
   </p>
   <p>
    Osem krásavíc zostalo bez tanečníkov a bez sprievodu vrátili sa na svoje miesta.
   </p>
   <p>
    „Chaine anglaise,“ prevzal komando pisár v civilnom súde.
   </p>
   <p>
    „Tour des dames!“
    <sup>
     [
     <a class="footnote" href="#ftn.id2592229" name="id2592229">
      61
     </a>
     ]
    </sup>
   </p>
   <p>
    Osem tanečníc sadlo si na miesta.
   </p>
   <p>
    Osem tanečníc sedelo.
   </p>
   <p>
    Do rána.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2590669" name="ftn.id2590669">
        49
       </a>
       ]
      </sup>
      <span class="emphasis">
       <em>
        Keď sme my tiahli Bosnou… Eh, čo Bosna, ale keď sme my ležali v
                  Itálii
       </em>
      </span>
      — posledná vojna Rakúska s Talianskom bola roku 1866, rakúska
               okupácia Bosny bola r. 1878. Jesenský tým zosmiešňuje zastaralé vojenské skúsenosti
               svojich malomeštiackych figúr.
     </p>
    </div>
    <div class="footnote">
     <p>
      <sup>
       [
       <a class="para" href="#id2590705" name="ftn.id2590705">
        50
       </a>
       ]
      </sup>
      <span class="emphasis">
       <em>
        … obliekla si napríklad svoju čiernožltú toaletu
       </em>
      </span>
      — čiernožltá
               farba bola odznakom Rakúska a preto bola veľmi nepopulárna v Uhorsku, ktoré sa
               usilovalo o nezávislosť.
     </p>
    </div>
    <div class="footnote">
     <p>
      <sup>
       [
       <a class="para" href="#id2590935" name="ftn.id2590935">
        51
       </a>
       ]
      </sup>
      <span class="emphasis">
       <em>
        Rekomendovať
       </em>
      </span>
      (lat.) — odporúčať
     </p>
    </div>
    <div class="footnote">
     <p>
      <sup>
       [
       <a class="para" href="#id2591057" name="ftn.id2591057">
        52
       </a>
       ]
      </sup>
      <span class="emphasis">
       <em>
        Bohovia na Olympe
       </em>
      </span>
      — podľa starogréckej mytológie mali ich
               bohovia sídlo na Olympe tesalskom, vrchu vyše 3000 m vysokom, jedli ambróziu a pili
               nektár, čo im dávalo nesmrteľnosť.
     </p>
    </div>
    <div class="footnote">
     <p>
      <sup>
       [
       <a class="para" href="#id2591137" name="ftn.id2591137">
        53
       </a>
       ]
      </sup>
      <span class="emphasis">
       <em>
        Stoličný fiškus
       </em>
      </span>
      — v Uhorsku volený súdny obžalobca, a to pri
               stolici (župe) alebo v okrese
     </p>
    </div>
    <div class="footnote">
     <p>
      <sup>
       [
       <a class="para" href="#id2591420" name="ftn.id2591420">
        54
       </a>
       ]
      </sup>
      <span class="emphasis">
       <em>
        Supéčardáš
       </em>
      </span>
      (nem.-maď.) — prvý čardáš po polnočnej prestávke
               na večeru. Tancúva sa s osobami, ktoré chce tanečný partner vyznačiť.
     </p>
    </div>
    <div class="footnote">
     <p>
      <sup>
       [
       <a class="para" href="#id2591462" name="ftn.id2591462">
        55
       </a>
       ]
      </sup>
      <span class="emphasis">
       <em>
        Burš
       </em>
      </span>
      (nem.) — dôstojnícky sluha
     </p>
    </div>
    <div class="footnote">
     <p>
      <sup>
       [
       <a class="para" href="#id2591482" name="ftn.id2591482">
        56
       </a>
       ]
      </sup>
      <span class="emphasis">
       <em>
        Kompánia
       </em>
      </span>
      (fr.) — stotina
     </p>
    </div>
    <div class="footnote">
     <p>
      <sup>
       [
       <a class="para" href="#id2591495" name="ftn.id2591495">
        57
       </a>
       ]
      </sup>
      <span class="emphasis">
       <em>
        Links front! Nieder! Auf!
       </em>
      </span>
      (nem.) — povely: vľavo bok! Dolu!
               Hore!
     </p>
    </div>
    <div class="footnote">
     <p>
      <sup>
       [
       <a class="para" href="#id2591616" name="ftn.id2591616">
        58
       </a>
       ]
      </sup>
      <span class="emphasis">
       <em>
        Klak
       </em>
      </span>
      — vysoký klobúk, ktorý sa dal podľa potreby stlačiť do
               pagáčovitej podoby. Nosieval sa výlučne ku fraku.
     </p>
    </div>
    <div class="footnote">
     <p>
      <sup>
       [
       <a class="para" href="#id2591786" name="ftn.id2591786">
        59
       </a>
       ]
      </sup>
      <span class="emphasis">
       <em>
        Animo
       </em>
      </span>
      (tal.) — dobrá nálada
     </p>
    </div>
    <div class="footnote">
     <p>
      <sup>
       [
       <a class="para" href="#id2592146" name="ftn.id2592146">
        60
       </a>
       ]
      </sup>
      <span class="emphasis">
       <em>
        Prosit!
       </em>
      </span>
      (lat.) — Na zdravie!
     </p>
    </div>
    <div class="footnote">
     <p>
      <sup>
       [
       <a class="para" href="#id2592229" name="ftn.id2592229">
        61
       </a>
       ]
      </sup>
      <span class="emphasis">
       <em>
        Kolón, éte, chaîne anglaise, tour de dames
       </em>
      </span>
      — francúzske
               povely k jednotlivým figúram štvorylky
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2592259">
       </a>
       Otroci
      </h2>
     </div>
    </div>
   </div>
   <p>
   </p>
   <p>
   </p>
   <p>
    Elena vošla do svojej izby. Tam bola tma, len čo sa niekoľko svetlých pásikov dralo cez
         spustené žalúzie z osvetlenej ulice. Podišla k oknu a otvorila ho. Na ulici ešte svietili
         lampy v plnom svetle. Akoby dve dlhé reťaze, pozostávajúce z veľkých zlatých ohnív, ktoré
         tam ďalej menšili a spájali sa jedna s druhou v úžiaci sa zlatý pás. Dlhé rady stojacich
         číslovaných kočov s drobnými svetielkami nehybne stáli obďaleč. Ďalej dolu v priečnej ulici
         neprestajne prebehúvali koče a mihali sa ľudia, zaliati prachom svetla, kúriaceho sa a
         vystupujúceho nad temné vysoké budovy.
   </p>
   <p>
    Elena posadila sa do okna a pozrela si na prsty. Od týždňa to často robievala a zakaždým
         zdalo sa jej akýmsi neuveriteľným, že je to na tom prste ozajstná obrúčka. Snubná obrúčka
         zo zlata. S dátumom. Teda sa bude vydávať. Neobišlo ju šťastie… Zasmiala sa. Šťastie! S
         ním! Aký je on protivný človek. Veľká, vždy spotená figúra s veľkými fúzmi a guľatými
         očami. Samý úsmev a ochotnosť. „Elenka, Elenka! Tieto ružičky na znak lásky…“ Čo vraví
         ustavične o Elenke? Prečo nepovie Elena? Prečo ružičky? Prečo nepovie ruže… A ako potriasa
         nohou. Nemôže pokojne postáť. Trasie sa na ňom všetko, i plecia i hlava i bukréta. Hneď mu
         vystúpi znoj na čelo a utiera sa bielou šatkou. Jeho oči dívajú sa nežne, sladko. Vidno,
         rád vidí. Do nevystátia rád vidí. Vo všetkom je po vôli. I fúzy by si ostrihal kvôli nej.
         Odporný. Nenávidí ho…
   </p>
   <p>
    Jej prichádzajú na myseľ zasa slová toho chudobného študenta Čudráka… Aký je to celkom
         inakší človek, tento Čudrák. Nedávno prechádzali sa v mestskom parku. Len čo zmrklo. Ten
         večer jej nevymizne z pamäti. Akoby včera bola videla ten bledožltý západ. Nad ďalekým
         pahorkom začali sa zjavovať bledé hviezdy. Jedna druhú zapaľovali. Za pol hodiny žiarili
         všetky. Medzi vetvami kvitnúcich gaštanov, z ktorých viala vôňa a naplňovala stromoradie,
         ukázala sa veľká guľa mesiaca. V svetle zapálených lámp tmolilo sa prechádzajúce
         obecenstvo. Blýskali cylindre a toalety dám, šuštiacich hodvábom, nechávajúc po sebe vôňu
         nejakého ťažkého parfumu. Tuho pritiahnuté sukienky, tvary tela, pančušky, drobné topánky,
         vyleštené, tenké vysoké opätky vábili nazrieť do bielych tvárí s tuhočervenými perami,
         čiernymi obočiami a blýskavými očami. Zmyselná nervóznosť opanúvala všetky tie páriky,
         smejúce a túliace sa jeden k druhému, všetkých tých ojedinelých, pozerajúcich za párikmi a
         túžiacich po páre. I jej, Elene, zachcelo sa niekomu ruku stisnúť, povedať, že tiež rada má
         a že ho bude rada vidieť… A pri nej bol študent, chudobný študent Čudrák.
   </p>
   <p>
    Stratili sa rodičom. Odrazu on čosi povedal, čo bola pravda a čo dávno cítila, ale
         nevyjadrila si to zreteľne.
   </p>
   <p>
    „I vy ste otrokyňa.“
   </p>
   <p>
    „Ako?“
   </p>
   <p>
    „Otrokyňa vašich pánov rodičov a spoločenského zvyku. Tak, ako sú všetci ľudia otroci.“
   </p>
   <p>
    „Ako to?“ spýtala sa skoro prestrašená, „ale, prosím vás, dajte mi rameno,“ podotkla,
         „strkajú.“
   </p>
   <p>
    Čudrák chytil ju pod ruku a pritiahol k sebe.
   </p>
   <p>
    „Neviem, či môžem voľne rozprávať?“
   </p>
   <p>
    „Starí známi. Prečo nie?“
   </p>
   <p>
    „Nenahneváte sa?“
   </p>
   <p>
    „Nie.“
   </p>
   <p>
    „Ostatne, prečo by ste sa hnevali. To je pravda. Tak, ako milión iných, i vy ste
         otrokyňa. Vydávate sa za človeka, ktorého nemáte rada. Bohatý je, dobrý, ale vy ho nemôžete
         vystáť. Povedali ste to aj otcovi, aj matke. Pán otec sa chytil za hlavu, bledol a
         pripomenul smrť. ,Do hrobu ma privedieš, Elena,‘ povedal vám. ,Vieš, že mám nanič srdce. To
         musí byť.‘ A mamička sa zrovna na posteľ vrhla a plakala, že jej dych zastavovalo…“
   </p>
   <p>
    „Vy máte fantáziu,“ pretrhla ho Elena.
   </p>
   <p>
    „Asi tak to bolo, keď aj nie celkom. Mamička až kričala v plači, že azda chcete zostať
         starou pannou. Kamarátky sa vám povydávali. Len vy nie. Veď máte už dvadsaťdva rokov. Ešte
         tri, — pomysleli ste si vy na to — a zostanem starou slečnou. Úžasné čosi: stará slečna!
         Všetok posmech ľpie na takej. Vlečie ho so sebou ako vlastnú vlečku. Len si predstaviť takú
         chudú kostnatú dámu so špicatým nosom a vysadlými lícnymi kosťami, okolo očú vrásky. Púder,
         mašličky, maľovanie. — A ja, — tak ste si pomysleli, — iste by takou bola, lebo sa vy
         nazdáte, že ste chudá. I malú bradovičku máte pod ušami. Tá by sa stala veľkou. Strach!“
   </p>
   <p>
    „Strach,“ zopätovala Elena a zasmiala sa.
   </p>
   <p>
    „Teraz sa smejete, lebo ste hneď bežali k zrkadlu a presvedčili ste sa, že ste ešte
         celkom pekná. Ba, môže sa povedať, krásna. Vlasy čierne. Hľa, až sa jagajú. Prirodzený
         lesk. Vrkoče husté, veľké, hrubé, zvinuté, až vám ťahajú hlavu naspäť. Tú peknú hlavu…“
   </p>
   <p>
    Čudrák zabudol, že filozofuje, pritisol k sebe útle Elenino rameno. Ani nezbadala, ba
         sama pritiahla sa k nemu.
   </p>
   <p>
    „Na čele ani vrásky,“ pokračoval Čudrák, „a ani okolo očú. A keby nebolo čiernej pleti,
         iste by ste mali ružové líca. Najmä toto červené vám sluší.“
   </p>
   <p>
    Čudrák ukázal na červený golierik blúzy a na klobúk. „Zamatový červený golierik na
         čiernej blúzke a červený klobúčik… A keď sa zasmejete. Zuby biele, dobré a dosť drobné.
         Tých niekoľko, čo ste si dali plombovať, nevadí. To je iba pekné. Aha, tamtá zlatá plomba.
         Nijako nešpatí. Básne by mohli písať o takom zúbku… Tretí. Ten, čo je za mliečnym.
         Napravo.“
   </p>
   <p>
    „Ale, vy ste! Vy mi aj do úst pozeráte,“ zasmiala sa zasa Elena, „chcete ma otrokyňou
         spraviť a aby sa nehnevala, strúhate poklony.“
   </p>
   <p>
    Čudrák protestoval a vravel, že item
    <sup>
     [
     <a class="footnote" href="#ftn.id2592514" name="id2592514">
      62
     </a>
     ]
    </sup>
    ďaleko je do tej starej slečny. No predsa. Je to strašné tak nevydať sa.
         Kamarátky sa povydávali. Ešte dve-tri, a naozaj sa nájde medzi mladými dievčatkami,
         bakfišmi. Pôjde na bál a uvidí samé neznáme tváre. Všetko bude veselé, smejúce sa, naivné…
         Krútiť sa to bude v tanci bezstarostne a ona bude hľadať seberovnú priateľku, s ktorou si
         niekedy zdieľala svoje tajnosti. A nevidí. Tie široké, čo sedia, už len štvorylky tancujú.
         Ony boli jej kamarátkami. Ty si najstaršou, pomyslí si. Aj tebe by sa patrilo len sedieť a
         najviac nejakú štvorylôčku. Lenže ty si slečna. Ty sa ešte vrtieť musíš, hopkať a vábiť. A
         na duši máš hroznú ťažobu. Prichádzaš si samotnou, opustenou a smiešnou… A tak to ide ďalej
         v žúroch, koncertoch a divadlách. Vôbec v spoločnosti. Vždy musíš k mladým dievčatkám a
         nepatrí sa ti. Čo z toho, že sa každá stará slečna mohla vydať? Možno, že iba čakala na
         lásku svojho srdca. Možno, že ju zradil vyvolený, alebo neprišiel. Nehodila sa prvému do
         náručia, — lebo nebola otrokyňou. Darmo rozprávať. Zostala si. To je faktum a svet sa
         vysmeje. Sprosták. Treba sa vydať, čo ako. Hoci za nenávideného. Svet sa vysmeje! Ako sa
         vôbec smeje nad najkrásnejšími cnosťami.
   </p>
   <p>
    „Tak aj nad láskou,“ končil Čudrák akosi nepokojne a rozochvene. „Povedzme, že ja žijem
         láske. Ja jej aj žijem,“ zopätoval ticho. Elene zazdalo sa, že mu to srdce hovorí.
         „Rozplývam sa. Nehanbím sa, že milujem, a ukážem ju pred ňou, pred vami, pred celým svetom.
         Nehrám sa s citom, ale ho cítim a posievam ním svoju zamilovanú. Iný pre mňa neexistuje.
         Kde je nie ona, nemôžem zostať. A tak ďalej. Nebudem smiešnym? Povedzte, nebudem smiešnym?…
         A prípadne je dievča chudobné a mohol by mať bohatú. Nepovedia, že som hlupák? Že, hľa,
         mohol mať tisíce, ale on, blázon, len tú chudobnú. Tú bedač. Môžu ma len preto znenávidieť.
         Keď nie iní, ale rodina rozhodne. Tá ma prekľaje. A ja počúvam a som otrokom. Nuž a či sa
         teraz vôbec vydávajú alebo ženia z lásky? Je to stará téma, ale, keď sme v tom, darmo je,
         povieme si. Sú a či bývajú akési duševné emócie pred svadbou? Horkýže. Slečny sa vydávajú,
         to jest slečny vydávajú, lebo sa patrí vydať sa a či patrí sa ich vydať. Aby nezostali.
         Taký je poriadok. Tovar, ako predtým, ako u divých národov. Otrokyne…“
   </p>
   <p>
    Elena chcela protestovať, ale Čudrák ďalej hovorí. Cítila, že je to všetko preto, lebo
         sa vydáva. A bohvie, sympatia k tomuto človeku, medzi týmito stromami, v svetle lámp a
         mesiaca narástla za pol hodinky. Pritiahla sa k nemu inštinktívne a myslela, aký je to
         človek silný a spravodlivý, čestný a zaľúbený — do nej, do nej.
   </p>
   <p>
    „Vy tiež počkáte na lásku?“ spýtala sa ho, „len potom…“
   </p>
   <p>
    „Nepočkám.“
   </p>
   <p>
    „Prečože?“
   </p>
   <p>
    „Darmo by čakal.“
   </p>
   <p>
    Vravel tvrdo. Elena cítila, že sa pretvaruje. Darmo preto, že sa ona vydáva… Ale či sa
         musí vydať? Zasnúbenie je iba dohovor na kontrakt, ako jej to Čudrák už raz povedal a čo si
         zapamätala.
   </p>
   <p>
    „Prečo darmo?“
   </p>
   <p>
    Zašli na bočný chodník už dávno. Ani nebadali. Tu bolo už tmavšie. Len malé lampy mihali
         svetielkami pomedzi listy stromov a krovia, vrhajúc biele škvrny na chodník a na trávu.
         Vôňa gaštanov stala sa intenzívnejšou. Na dlhú tablu lúky obďaleč lial svoje svetlo mesiac
         a ostriebril listy mladých líp a štíhle biele pne briez a osík. V čipkovanom ráme nad
         hlavou tiahol sa hviezdnatý pás neba. Prechádzajúcich ani nebolo.
   </p>
   <p>
    Čudrák neodpovedal na otázku Eleninu. Len po chvíli, akoby musel niečo povedať, riekol
         ľahostajne:
   </p>
   <p>
    „Lebo som nešťastný.“
   </p>
   <p>
    „V láske?“
   </p>
   <p>
    „Áno. To jest, aby vám povedal všetko, slečna Elena…“ Tu sa mu hlas zatriasol. „Nepatrí
         sa mi to povedať. Poviem. Vás som mal rád. Aj teraz. Aj potom.“
   </p>
   <p>
    Zatíchol. Nemohla sa rozpamätať, čo povedala ona. Len toľko vie, že znelo jej to ako
         akási sladká hudba, na ktorej človek ľpie celou dušou vnímavou, zaľúbenou, celým svojím
         zrakom vlažným, rozradosteným, celým svojím sluchom čujným a pozorným. Sťaby sa všetko
         premenilo v srdci na tóny, patriace ku tej sladkej melódii, najzvučnejšej, najšťastnejšej,
         najtichšej, nezapomenuteľnej nikdy, v celom krátkom, hlučnom, alebo tichom ľudskom živote.
         Potom šli domov skoro bez slova. Čudrák podal jej ruku a odišiel.
   </p>
   <p>
    Akosi si vtedy umienila, že nebude otrokyňou. Nevydá sa. Čakať bude. Konečne rok, pol
         druha, a Čudrák príde. Divná vec. Čudrák ju prenasledoval od toho večera vždycky a nemohla
         sa predsa s ním zísť. Jeho úzka a bledá tvár s bočnou bradou a silným nosom, belasými,
         prenikavými očami ukazovala sa jej a nedajbože odvrátiť sa od nej. Často vychádzala z domu
         v nádeji, že sa postretne. Chodila asfaltom a pozerala. Všetko cudzie tváre. A doma, keď
         prichádzal jej snúbenec, ako túžievala, keby to radšej ten druhý. Ten by nikdy nepovedal:
         „holubička moja, dušička drahá“. Ani by sa neuklonil tak. Ten by ju rovno pritiahol k sebe
         a ona cítila by teplotu, ako vtedy. Jeho ruku horúcu, jeho reči precítené. A tento. Ako
         drevená bába sa hýbe. Ustavične nejaká pozornosť. Treba odniesť balíček — hneď je hotový.
         Spadne ručník — hotový je biť sa, aby ho zodvihol. A nebadá, že ho nenávidí, že mu to
         nemôže povedať, ale že je tomu tak.
   </p>
   <p>
    Raz vychádzala z divadla aj so snúbencom. Vo foyeri tmolilo sa obecenstvo. Usmiate,
         veselé. Na ústach ešte hudba počutej operetky. Dámy v bielych toaletách, bundičkách a
         šáloch okolo hlavy. Čakajúci kočiši a portýr vo vysokých červených čižmách, plášti a
         huňatej baranici, vykrikujúci mená a čísla fiakristov… Elena pozrela dookola a odrazu vidí
         známe belasé prenikavé oči. Smejú sa. Vysmievajú. Akoby sa jej všetky myšlienky pomútili v
         hlave. Chce presvedčiť, že sa bez príčiny vysmievajú. Nie je pravda, že by otročila. Či sa
         svedčí, či nie. Vymyká sa spod pazuchy snúbenca a usmiata podáva ruku Čudrákovi.
   </p>
   <p>
    „Človeče, kdeže ste vy? Nikde vás nevidno.“
   </p>
   <p>
    „Tmolím sa ustavične.“
   </p>
   <p>
    „Ani v divadle som vás nezazrela.“
   </p>
   <p>
    „A ja som vás videl,“ zasmial sa, „v prvom akte ste sa nudili, v druhom na začiatku ste
         si šuškali s maminkou, potom ste kukerovali toho bohatého diplomata v pravej lóži. Pri
         vstupe Cingitta ste sa veľmi, veľmi smiali. Nie pravda?“
   </p>
   <p>
    „Svätá. A ja som vás nevidela.“
   </p>
   <p>
    „Čože ja. Máte sa na čo dívať.“
   </p>
   <p>
    „Nie je pravda. Ja vás…“ Zasekla sa a rýchlo, potichu sa spýtala: „Kde by vás tak
         videla? Keby ste tak zajtra v parku o desiatej predpoludním. Zbohom!“
   </p>
   <p>
    Podala mu ruku. Potom ešte raz sa obzrela. Keď vystupovala do koča, ešte raz. Čudrák
         stál pri východe a díval sa za kočom.
   </p>
   <p>
    „Škoda toho dievčaťa. Stratilo sa mi.“
   </p>
   <p>
    Pošiel zdĺhavým krokom tým smerom, kadiaľ odbehol koč. Na druhý deň sa lialo. Nemohla
         ísť do parku. Čudrák to vedel. Ani sa nešiel presvedčiť.
   </p>
   <p>
    Prišli na pretras aj ohlášky. Snúbenec súril. Elena sa vzoprela.
   </p>
   <p>
    „Nie, nie ešte. Času dosť.“
   </p>
   <p>
    „Nuž ale, čo chceš?“ spýtal sa otec.
   </p>
   <p>
    „Nechcem ešte. Ja nechcem,“ povedala skoro s hnevom. Celá sa začervenala. „Prečo tak
         náhlite? Myslím, že nebudete mať proti tomu nič, pane,“ obrátila sa k snúbencovi.
   </p>
   <p>
    „Božechráň! Ako sa páči,“ povedal.
   </p>
   <p>
    Raz, keď snúbenec odchádzal, nechcela ho ísť ani odprevadiť. Zostala pri prikrytom
         stole. Rodičia našli ju zhrbenú s dlaňou na očiach. Dlho nechcela odtrhnúť ruky od očú.
         Napokon nasilu pustila ruku. Oči jej boli zaliate slzami. Drali sa cez dlhé mihalnice do
         kútikov a tiekli dolu lícami, trasúc sa na svetle, nad ústami zastavovali sa na chvíľu a
         ďalej tiekli.
   </p>
   <p>
    „Čo ti je, dievča?“
   </p>
   <p>
    „Čo je, Elenka?“
   </p>
   <p>
    „Dajte mi pokoj. Pokoj!“ vyhŕklo z nej. „Ja sa nevydám, nevydám. Nenávidím ho. Ani nech
         nepríde.“
   </p>
   <p>
    „Nuž ale ako? Zasnúbení ste.“
   </p>
   <p>
    „Vrátim mu prsteň. Ja nechcem.“
   </p>
   <p>
    „Aká myšlienka!“
   </p>
   <p>
    „Nevydám sa ešte. Za dva roky.“
   </p>
   <p>
    „Hlúposti,“ zahundral otec, „aká je to romantika zasa. Choď spať. Vyspíš sa a uznáš, že
         to musí byť. Nezostaneš starou dievkou. Dva roky! Pravá stará dáma! Potom môžeš čakať s tým
         venom, čo máš.“
   </p>
   <p>
    Tresol dvermi a vyšiel.
   </p>
   <p>
    „Elenka, vidíš, nerob,“ začala matka, „celkom poriadny človek. Postavenie, rang. Čo sa
         ti robí?“
   </p>
   <p>
    „Nechcem,“ protestovalo dievča, „nevydám sa.“
   </p>
   <p>
    * * *
   </p>
   <p>
    Druhý raz, na akýchsi domácich večierkoch ona ustavične hľadala očami Čudráka. Sadala k
         nemu a dlho sa zhovárali. Zrovna povedala, aby šiel do bočnej neosvetlenej izby.
   </p>
   <p>
    „Nemožno, slečna, vidia.“
   </p>
   <p>
    „Prosím vás!“ Prosebne pozrela na neho.
   </p>
   <p>
    „Dobre. Ale to by ste vari aj tu mohli povedať.“
   </p>
   <p>
    „Nie, nie. Ja chcem niečo urobiť. Chcem sa kompromitovať. Aby odstúpil. On odstúpil. Aby
         rodičia nepovedali na mňa.“
   </p>
   <p>
    Dotkla sa mu ruky. Jej ruka triasla sa od rozčúlenia a bola chladná ako ľad. Nemohla
         dlhšie posedieť. Srdce zvieralo jej niečo ako strach pred tým, čo sa má stať. V pravde
         nevedela ešte, čo urobí. Chcelo sa jej byť len osamote s týmto chudobným študentom, ktorý,
         hoci ju rád mal, usiloval sa byť chladným a vzdialeným od nej. Nijako nemohla posiaľ zvábiť
         ho k prehrešeniu proti zdvorilosti a taktu. Čo len jej prsty stisnúť. Čo len nahnúť sa k
         jej lícam a pošepnúť niečo pekného, čakaného, citného, že ju rád, že ju neopustí. Tam v tej
         tmavej izbe možno, že sa odváži a povie. Pohladí jej vlasy. Vezme jej ruku do svojej. Ju
         rozčuľovala myšlienka o tomto. Rýchlo vstala od neho a rovno šla do izby.
   </p>
   <p>
    Čudrák nešiel hneď.
   </p>
   <p>
    — Nemožno, — myslel si, — aká je Elena, urobí naozaj niečo, čo hodí na ňu tieň. A ja sa
         viazať nemôžem, aby ju rozviazal so snúbencom. Bojuje proti otroctvu tak, ako mnohé
         nebojujú.
   </p>
   <p>
    Lenže, čo má bojovať, keď môže rovno povedať: „Nenávidím ťa. Choď!“ Pre rodičov? Tí by
         boli nešťastní za chvíľu. Hromžili by na ňu za týždeň. A bolo by. Pre ten hlúpy prsteň? Nie
         je toľkým hriechom zrušiť sľub, ako luhať kvôli sľubu. Nie, nie. Robí to kvôli rodičom.
         Pánom nad otrokom. Akí divní ľudia sú na svete…
   </p>
   <p>
    Hútal ešte o mnohom a šiel za ňou. Pred samými dvermi sa vrátil.
   </p>
   <p>
    Nepôjdem. Čo ja chcem? Mám odoberať, keď nemôžem nič poskytnúť? Pol druha roka má čakať?
         A keby potom bolo niečo hotové u mňa, ale práve takým bedárom budem ešte aj vtedy. Dívať sa
         budem do života s roztreštenými očami, hotový do práce. A ak práca nepríde? Zostane mi
         komora s jedným oknom a bielym ohobľovaným stolíkom. Čo ja chcem? A čo ona? Veď je ona
         práve taká biedna ako ja. Potom bude ešte biednejšia…
   </p>
   <p>
    „Otroctvo! Otroctvo!“ prehovoril sám ku sebe skoro nahlas. „Vytýkam jej, že je otrokyňa,
         a sám som otrokom. Inakším ako Elena, ale otrokom. Otrokom ešte hnusnejším. Otrokom strachu
         pred životom, otrokom vlastnej komócie, peňazí. Fuj!“
   </p>
   <p>
    A znova sa obrátil a šiel pomaly za Elenou.
   </p>
   <p>
    Ona bola už netrpezlivá.
   </p>
   <p>
    „Čo tak opozdene?“ spýtala sa a podala mu ruku. Už bola teplá, ale triasla sa v jeho
         prstoch. Podňal ju k ústam. Dovolila.
   </p>
   <p>
    „Elena,“ počal, „prečo to vy robíte? Vráťte sa.“
   </p>
   <p>
    „Vrátim sa, ale chcem vám niečo… Sadnite si, prosím vás. Sem do fotela. Do tohoto.“
   </p>
   <p>
    V izbe bola polotma. Cez polootvorené dvere padal pás svetla na koberec a ten osvetľoval
         trošku. Z dvora, cez okno, mdlým svetlom blinkotali dva lampáše, zavesené niekde nad
         stajňou, ďalej vo dvore. V salóne hrali na klavíri starý nemecký valčík:
    <span class="emphasis">
     <em>
      Du, du,
            du nur allein…
     </em>
    </span>
    <sup>
     [
     <a class="footnote" href="#ftn.id2593046" name="id2593046">
      63
     </a>
     ]
    </sup>
    Ktosi pospevoval pritom. Tak sa zdalo, že čuť šuchot, akoby niekto tancoval,
         veselo schválne šuchajúc nohami v tanci. Niekedy zaštrngali poháre zo susednej, kde sa pilo
         a fajčilo.
   </p>
   <p>
    „Tam už tancujú,“ podotkla mechanicky Elena.
   </p>
   <p>
    „Áno.“
   </p>
   <p>
    Zamĺkli, ale po chvíli Elena chytila ho zasa za ruku.
   </p>
   <p>
    „Prosím vás,“ vravela mäkko, „máte vy mňa rád?“
   </p>
   <p>
    „Povedal som. Veď viete.“
   </p>
   <p>
    „A vzali by ste si mňa za ženu?“ pokračovala rýchle, „ja by vás rada videla. Dobrou
         ženou by bola. Vždy a všade poslušná, tichá, ľúbiaca… Vždy, všade…“
   </p>
   <p>
    Slzy jej nedovolili viac povedať.
   </p>
   <p>
    Čudrák sa nemohol opanovať. Schytil jej hlavu do náručia. Nešikovne, hrubo priložil si
         svoju tvár k jej horiacim lícam a hladkajúc jej vlasy rukou, celkom nepovedome šeptal:
   </p>
   <p>
    „Len vás… jedine vás, slečna Elena… Kto by vás nerád? … Vždy… Od začiatku do konca…
         Neplačte… Iba vás.“
   </p>
   <p>
    Srdce mu zamieralo v radosti nikdy posiaľ necítenej. Oči sa mu privreli. Hlas slabol.
         Celá sila vrhla sa do ramien. Vziať toto nešťastné dievča do náručia a nikdy ho nepustiť,
         držať večne tak — tou prirodzenou, veľkou silou lásky…
   </p>
   <p>
    * * *
   </p>
   <p>
    Ulica temnela. Lampy posťahované a pozhasínané. Zlatá reťaz svetiel zmizla. V priečnej
         ulici prestala premávka, len kedy-tedy prebehol koč. Zdola zďaleka čuť bolo dunenie basy a
         niekedy slabučký cengot električky. Potom akési hrčanie, piskot, kroky blížiace sa a opäť
         zanikajúce. Elena dívala sa oknom, ale nič nevidela, ani nepočula. Jej bolo iba smutno.
         Smutno, že má obrúčku, že sa vydá za nenávideného človeka. Ten, ktorého rada má… Bože!
         Ťažko pomyslieť. Študent. Ešte pol druha roka. Prísahu rušiť, sľub nezadržať… Rodičia…
         Tovar… Otroctvo… Akože sa ona môže hýbať? Akože ona môže mať svoju vôľu? Čo chce ten pekný
         predmet v rodičovskom dome? … Ech, život je mrzký, poriadok zlý a čo by dobrým chcelo byť,
         vykorbáčujú zo sveta…
   </p>
   <p>
    * * *
   </p>
   <p>
    Pravda je, že sa Elena vydala. Neviem, ale vravia, že je aj šťastná a že sa obidvaja
         radi majú.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2592514" name="ftn.id2592514">
        62
       </a>
       ]
      </sup>
      <span class="emphasis">
       <em>
        Item
       </em>
      </span>
      (lat.) — tiež, práve tak
     </p>
    </div>
    <div class="footnote">
     <p>
      <sup>
       [
       <a class="para" href="#id2593046" name="ftn.id2593046">
        63
       </a>
       ]
      </sup>
      <span class="emphasis">
       <em>
        Du, du, du nur alein
       </em>
      </span>
      (nem.) — Len ty, ty, ty jediná… začiatok
               sentimentálnej piesne
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2593173">
       </a>
       Bozk
      </h2>
     </div>
    </div>
   </div>
   <p>
   </p>
   <p>
   </p>
   <p>
    (List z denníka.)
   </p>
   <p>
   </p>
   <p>
    Sedel som s ňou v letníku sám. Dookola záhrada, tichá, nehybná, obliata slnečným
         svetlom, ktoré hrialo veľmi v povetrí bez vánku. Murovaná, zavápenená ohrada záhrady až
         slepila svojou belosťou. Sklené gule nad okrúhlymi hriadkami kvetov žiarili lúčmi
         slnečnými. Kvety a listy stromov lenivo viseli. Cez sinavé, tenkou, priehľadnou hmlou
         zaliate nebo neprelietol vták. Zaiste všetci skryli sa v tieňoch. V samom letníku bola
         tôňa, ale dosť sparno, tak, že potilo sa čelo bez akýchkoľvek pohybov.
   </p>
   <p>
    V ľahučkých bielych šatách, opretá lakťom o malý jedľový, na bielo farbený záhradný
         stolík, maľovala akýsi obrázok podľa druhého menšieho obrázka. Bolo ticho, len niekedy
         vrzgla pod ňou ľahká biela pletená stolička.
   </p>
   <p>
    Díval som sa na ňu dlhšie. Často dvíhala tvár a pozerala do záhrady, prižmurovala oči,
         klonila hlavu a ani raz nepozrela na mňa.
   </p>
   <p>
    Hneval som sa sám na seba a na ňu, že tu sedím a že ju to ani najmenej nezaujíma.
         Poznova mi prišla myšlienka, že nie je vstave zaujímať sa nielen o mňa, ale o nikoho na
         svete, najviac o seba samú. Kedykoľvek stretával som sa s ňou, hladko a pomaly spúšťala a
         dvíhala svoju hlavu na poklonu. Hovoril som s ňou a ona zrovna nedávala odpoveď na otázky.
         Sama nenadpriadala rozhovor, len niekedy opýtala sa niečo, čo nijako nesúviselo s mojou
         rečou, akoby vždy premýšľala o čomsi osobitnom, výlučne jej známom. Nevidel som ju nikdy
         nadchnutú, oduševnenú. O ničom nehovorila s láskou, nikdy neukázala, že by niečo rada
         videla. A jej tvár! Bože, aká to bola tvár! Malá, biela a krásna tvár, mnoho, mnoho
         čiernych vlasov dookola a veľké čierne oči. Čosi zlého bolo v jej lícach. Nie dobrá, ale
         pekná tvár. Nemohol som vystihnúť, či je to blazeovanosť,
    <sup>
     [
     <a class="footnote" href="#ftn.id2593260" name="id2593260">
      64
     </a>
     ]
    </sup>
    či akýsi zatvrdnutý smútok. Zdalo sa mi niekedy, akoby hriech bola spáchala,
         ktorý trápi jej dušu a nedovolí, aby sa pravým, úprimným, srdečným smiechom rozveselila.
         Líca nehybné, vždy jednaké, biele. Nezačervenali sa a nezbledli nikdy. Boli ako tabuľa z
         mramoru. Pozeral si do jej očú a videl si, že sú čierne, veľké. Nie tak, ako tvár, ony
         ustavične hýbali sa a pozerali na všetky strany. Okrem týchto očú nič koketného nebolo na
         nej, ani reč, ani držanie. Sama bola tichá, ale oči jej pozerali, pozerali a ligotali sa
         každému, akoby každý pohľad chceli zachytiť, zaslepiť, podmaniť a zaujať. Blýskali sa, ale
         ako ľad. Nebolo v nich ani tepla, ani mäkkosti. Mne zakaždým zazdávalo sa, že svieti v nich
         jej napolo odžitá, chladná duša. Jej oči vábili, ale ani nepritúlili, ani neodsácali.
   </p>
   <p>
    I mňa iba tieto oči zlákali. Pre ne zblížil som sa k nej a poznal sa s ňou. Potom začala
         ma lákať otázka, či môže byť mäkkou a teplou. Chcelo sa mi presvedčiť seba samého, že je
         nie bezcitná, ale že skrýva sa v nej hlboký cit a raz vybuchne z nej dlho tajená náruživosť
         oproti jednému človeku. Rád by som bol býval, keby som tým človekom bol ja. Presvedčený som
         bol, že ak to vidím, budem ju veľmi rád vidieť.
   </p>
   <p>
    Chodieval som ta často, vždy s akousi trémou pred ňou samou. Tak nevie hovoriť, taká je
         tichá a ten pocit, že ju ja nemôžem zaujímať, prekážal mi vždy, kedykoľvek kládol som ruku
         na kľučku. A jednako som chodil. Ťažko mi bolo s ňou, trápil som sa — a predsa som šiel,
         kedykoľvek naskytla sa príležitosť. Ako nastali pekné májové dni, nachádzal som ju temer
         vždy v letníku. Tak i vtedy. Ten deň nezabudnem nikdy.
   </p>
   <p>
    — A nepozrie, nepozrie, schválne nepozrie, — myslel som si. — Kto ozaj z nás prvý
         prerečie? Ja budem ticho.
   </p>
   <p>
    Mlčal som dlho, i ona. Odrazu veľká mucha počala bzučať okolo jej hlavy. Ustrašene
         popozerala okolo, pričom dotkla sa pohľadom i môjho čela, ale hneď odvrátila hlavu a
         stopovala bzučiacu muchu.
   </p>
   <p>
    „Nie je nebezpečná,“ prehovoril som. „Nebojte sa … A už odlietla.“
   </p>
   <p>
    A akoby som bol dostal smelosti od toho bzukotu, nahol som sa nad obrážtek, čo maľovala.
   </p>
   <p>
    „Na čo to bude?“ spýtal som sa, zabudnúc, že som vlastne nechcel nadpriasť rozhovor.
   </p>
   <p>
    „Len tak. Pre seba maľujem,“ povedala sucho a zasa len nepozrela na mňa.
   </p>
   <p>
    „Toto tu je lopúch, nie?… Pravdaže lopúch a veď je veľmi krásny na origináli, čo ho
         zhľadúvate tam niekde v záhrade? Vždy pred seba pozeráte …“
   </p>
   <p>
    Hlbšie naklonila hlavu k obrázku a neodpovedala.
   </p>
   <p>
    „Zas nedávate odpoveď.“
   </p>
   <p>
    „A čo vám povedať?“
   </p>
   <p>
    Nepozrela na mňa.
   </p>
   <p>
    „Príčinu!“ povedal som podráždene.
   </p>
   <p>
    „Načo? …“
   </p>
   <p>
    — Ale či ma ona naozaj nemôže vystáť? — pomyslel som si. — Som jej natoľko odporným, že
         sa so mnou nechce púšťať do rozhovoru? Či je to len lenivosť a či sa robí zaujímavou a chce
         dráždiť? Či ma považuje za nehodného preriecť so mnou slovíčko?
   </p>
   <p>
    Zamĺkol som opätovne a umienil som si zasa, že budem čušať. Odtiahol som stoličku ďalej
         od nej a počal som si krútiť cigaretu. Veď len prehovorí, musí. Ak bude mlčať, odídem. Ale,
         veď jej je to jedno. Len troška záujmu keby som videl, troška teploty oproti mne, ako rád
         by som ju mal! Aspoň keby pozrela. Inokedy pozrie, dnes ani to. Čože chce?
   </p>
   <p>
    „Akú mienku máte vy o mne?“ spýtala sa ma odrazu.
   </p>
   <p>
    Otázka ma prekvapila.
   </p>
   <p>
    „Pozrite sem, ak chcete počuť…“
   </p>
   <p>
    „Ale veď ja očami nepočúvam.“
   </p>
   <p>
    „Lepšie počujete.“
   </p>
   <p>
    „No teda takto?“
   </p>
   <p>
    Dívala sa na mňa celkom vážne. Svetlo v jej očiach sa triaslo, ako v prizme, čo lomí a
         farbí lúče, ale nemožno cez ňu nič vidieť.
   </p>
   <p>
    „Tak. A otvorte lepšie oči, aby som mohol dnu nazrieť. Nože, prosím vás, odstrite tú
         farbistú záclonu, tak vám poviem…“
   </p>
   <p>
    Bolo mi veselšie, keď som videl, ako usiluje sa lepšie otvoriť oči, dvíha obrvy a mraští
         čelo.
   </p>
   <p>
    „Vidíte lepšie?“ spýtala sa.
   </p>
   <p>
    „Nevidím vo vašich očiach, čo by som chcel vidieť, a to dušu. Povedzteže, čo vás vlastne
         zaujíma na tomto božom svete?“
   </p>
   <p>
    „A vás?“
   </p>
   <p>
    „Mňa napríklad vy. Ale vás, vás, vy zatvorená kniha so zámkou bez kľúča?! Nedajbože
         riadka prečítať…“
   </p>
   <p>
    Oprela sa o operadlo stoličky, založila si nakríž ruky a dívala sa mi na ústa. Vždy taká
         pekná, chladná a zlá tvár.
   </p>
   <p>
    „Maľovanie vás nezaujíma,“ pokračoval som, „hra na klavíri tiež nie. Všetko robíte z
         nudy, aby vám čas prešiel. Aspoň tak si myslím. Knihy neviem, či čítate, a keby ste ich aj
         čítali, zaiste veľmi málo zaujímavých kníh by ste našli pre seba. A predsa vás zaujíma
         niečo. Zaujímate sa jedine o seba. Náramne ste márnomyseľná. Vždy a všade máte pred sebou
         len seba samú. I teraz, keď ste pred seba pozerali, mysleli ste na seba. Márnomyseľnosť. V
         každej bálovej toalete ste odfotografovaná, z tvári, zboku, polobraz, celý obraz, od
         chrbta, s takým a takým účesom, v kostýmoch, v národnom kroji… Rozhodne márnomyseľnosť…“
   </p>
   <p>
    „Ďalej, ďalej.“
   </p>
   <p>
    „Pozoroval som vás, keď ste vchádzali do izieb, kde bolo mnoho ľudí. Tie vaše oči, bože
         drahý! Samá gymnastika. Nemohli ste niektorého mladého človeka nevyznačiť pohľadom. Ľadovým
         síce, ale predsa. Len aby bol efekt, aby ste sa páčili.“
   </p>
   <p>
    „Nepomyslíte na nikoho, len nakoľko sa to vašej krásy týka… Aká som, aká budem, čo mi
         pristane, takýto driek, takáto blúza… Vy chcete, aby všetko hľadelo na vás, zaľúbilo sa do
         vás. A vy svojimi očami zvábite. Ľudia idú a búši do nich chladná vlna, až sa strasú od
         zimy, lebo vy — možno, že neviete, a možno, že nechcete — nekoketujete ďalej. Pre známeho
         vy akoby ste prestali byť márnomyseľnou. Známeho nepovažujete za hodného, aby ste sa pred
         ním ďalej blýskali. Nemôžete rada vidieť jedného. Všetkých áno, ale jedného nie, a i tých
         všetkých len kvôli vlastnému efektu, ako som povedal. Akoby ste chceli byť všeobecnou a
         nikdy nie špeciálne pre jedného. Všetko robíte bez srdca, všade len tá márnosť, tá hýbe
         vami. Vy ste bezcitná, tuším ani krvi nemáte…“
   </p>
   <p>
    Zamĺkol som. Dívala sa na mňa ešte chvíľku, očakávajúc, že ešte poviem niečo.
   </p>
   <p>
    „Takou sa mi zdáte,“ končil som. „Je to síce obrázok všetkých krásavíc, ale iné majú k
         tomu i citu, a tento vám chybuje. Iné sú vytrvalejšie, nakoľko neprestávajú pri jednom
         človeku, a vy, náhle zjaví sa len jeden — už je koniec.“
   </p>
   <p>
    „Pekný obrázok máte o mne. Ďakujem. Vy ste ho maľovali.“
   </p>
   <p>
    A akoby urazená, chytila štetec, namočila koniec do pohára s vodou a poznovu naklonila
         sa k obrázku.
   </p>
   <p>
    „Nie je tak?“ spýtal som sa.
   </p>
   <p>
    „Tak je,“ odvrkla.
   </p>
   <p>
    „Ale nepovedzte, že je tak. Povedzte, že je nie tak. Ukážte sa inou.“
   </p>
   <p>
    „Ako možno, keď som takou?“ povedala mi chladno a podoprela si rukou hlavu.
   </p>
   <p>
    Videl som len malé ucho bez náušnice, biely nahnutý krk a tenké, chudé prsty jemnej
         podlhovastej ruky s belasými žilkami.
   </p>
   <p>
    Pritiahol som si stoličku k nej.
   </p>
   <p>
    „Vy teraz trestať chcete, slečna. Neuznávate a prisviedčate. Chápem, že dáma musí
         skrývať svoje pocity a myšlienky. Ale drobná iskra v oku, nerv v lícach, prednesenie
         jedného slova prezrádza ju ustavične. A vidíte, ako vás znám, vaša tvár a oči sú vždy
         jednaké, hlas rovnako znie, oči jednako svietia a vždy ako ľad pri každej príležitosti.
         Mnoho ráz som vás pozoroval — viem. Nielen oproti mne. Nenazdajte sa. Rád by som vidieť u
         vás teplotu, ale hnevať sa na vašom chlade nesmiem. Oproti každému jednotlivcovi ste,
         tuším, taká. Ako vyvesený obraz; kedykoľvek pozriete naň, vždy tie isté farby.“
   </p>
   <p>
    „Tak je, tak je,“ prisvedčila s takým prízvukom, akoby to nebola pravda. „A vás čo
         donáša ko mne?“ spýtala sa. „Len samoláska a tiež márnomyseľnosť. Chceli by ste horúcu
         lásku odo mňa? Veď vy sám nemáte ani troška citu v srdci ko mne, vy máte jedine akési
         predsavzatie vzbudiť vo mne náklonnosť, slabosť, a keby ste ma videli horúcou, i tak by ste
         mi neverili. Neverili by ste mi…“
   </p>
   <p>
    Robila mokrým štetcom čiary po stole a dívala sa ponadeň do jedného kúta letníka.
   </p>
   <p>
    — Naozaj, veď ja som jej posiaľ nepovedal, že ju rád vidím, — prebleslo mi hlavou. — Ale
         či to treba povedať? Vidí, že sa zaujímam, chodím…
   </p>
   <p>
    „Nie, slečna,“ počal som celkom ticho a chytil som ju za ruku. „Len troška citu keby som
         videl, troška citu… Málinko… Ja by som vás rád mal a veril…“
   </p>
   <p>
    Vlastného hlasu som si všimol, tak divno znel, taký tichý bol, ale bez nežnosti. Zadivil
         som sa. Veď moje srdce akoby utíchlo a nebúchalo tuhšie. Pritiahol som jej ruku k svojim
         ústam. Neodťahovala ju. Priložil som pery k jej tenkým prstom. Odvrátila hlavu a bola
         ticho.
   </p>
   <p>
    „Áno, len málinko citu,“ hovoril som. „Ja by som vás rád videl, slečna… Ale takto sa vás
         bojím… áno, bojím… vidíte.“
   </p>
   <p>
    A mne naozaj počalo byť úzko okolo srdca. — Prečo si neodťahuje ruku? — namanula sa mi
         otázka. Nevidel som posiaľ na nej, že by ma rada mala. Pritiahol som stoličku k nej.
         Vstala. Divno, ale akoby som sa bol potešil, že vstáva. — Iste chce odísť, — myslel som si.
         — Ale čo si ruku necháva v mojej? Divno.
   </p>
   <p>
    Vzala do ruky obrážtek, čo maľovala. Vstal som i ja, a zdá sa mi, že celkom nepovedome,
         možno, v zadivení som vstal a držiac ešte vždy jej prsty v ruke, pristúpil som celkom
         blízko k nej. Neodstúpila, ba práve podňala obrážtek pred moju tvár. Jej čierne vlasy
         dotýkali sa mojich a šteklili ma po sluche.
   </p>
   <p>
    „Čo myslíte, aký je tento obrázok?“ spýtala sa.
   </p>
   <p>
    „Pekný,“ povedal som.
   </p>
   <p>
    Obrátila sa tvárou ku mne a zadívala sa na mňa. Čo sa tak díva na mňa? Čaká voľačo odo
         mňa? Nejakú otázku? Vidno.
   </p>
   <p>
    Znepokojil som sa ešte väčšmi.
   </p>
   <p>
    Čože jej povedať? Prečo neodstupuje? Iná by sa takto nepriblížila. Ona ma jednako nemá
         rada. Nič nevraví, len čaká.
   </p>
   <p>
    Ľahučko pritiahol som ju za ruku ešte bližšie k sebe.
   </p>
   <p>
    Povolila. Jej oči, ústa, líca boli celkom blízko mojej tvári. Počul som, ako dýcha.
         Úzkosť, ktorú som pocítil, väčšila sa. Pritom srdce akoby sa stalo kameňom. Čo nebúcha, čo
         nebúcha? A líca sú mi chladné. Čo je to? Vždy sa mi zdalo, keby trošku citu… Ale veď ona
         necíti. Čo to robí? Je i teraz chladná a takto blízko. Ja sám cítim len duševný nepokoj…
         Čaká niečo. Je tichá. Zas pozrela. Čaká. Čože jej povedať. A veď musím niečo povedať,
         urobiť. A akoby len zo zdvorilosti ovinul som jej hlavu a pritisol k svojim ústam. Chladné
         líca. Aj pery. Ako inokedy. Tichá, nerozcítená. Keby len troška rada mala, teraz by bola
         teplejšia… Bože drahý! Zložila svoju hlavu na moje plece. Akoby sa jej bola ta skotúľala…
         Čo jej povedať? Veď necíti, necíti, — to ja vidím a cítim. A veď treba niečo. Ak sa jej
         spýtam, či ma rada a povie áno, čože ja urobím? Veď ma nemiluje. Ja by jej to teraz naozaj
         neveril. Tak odrazu sa zradiť a pritom chladným byť. Nie, nie! Mne samému sa srdce nehýbe.
         Mal by som byť rozčúlenejším, ale akoby bol mŕtvy. Prekvapila, zarazila ma. Akási otázka
         moce sa mi v hlave. Prečo to urobila? Odpoveď hľadám a nenachádzam. Nemotorným, dreveným sa
         stávam.
   </p>
   <p>
    Voľačo zašramotilo v záhrade. Ona prvá zdvihla hlavu a šla ku schodíkom pozrieť. Potom
         sa vrátila a sadla na stolec, ako iný raz.
   </p>
   <p>
    „Čo to šramotilo?“ spýtal som sa.
   </p>
   <p>
    „Nič,“ povedala a pozrela na mňa.
   </p>
   <p>
    Odrazu rozjasnilo sa mi všetko v myšlienkach. Našiel som odpoveď, ktorú už dávno pri
         bozku pocítilo srdce, len hlava nemohla do odpovede zobrať. Nie som ani prvým, ani
         posledným. Necení si svojich úst a líc. Pred mnohými si necenila, ani predo mnou si necení.
         Dala sa bozkať, ako aj iným. Nie som sám. Pritom necíti už. Vyžitá, vyžitá duševne celkom.
         Tí mnohí gavalieri posnímali jej duševný žiar a či ho ona porozosievala. Prichádzali k nej
         s chválou na ústach, s túhou v duši zaujať jej pozor. Krútili sa okolo nej, ako kolieska v
         hodinkách okolo rubínov. Rubín sa zodral, koliesko prestáva sa krútiť… Čožeby zvláštna
         dáma! Celkom obyčajná a zamrznutá k tomu na veky. Jej duša viac dojmov neprijíma. Bozk mi
         vysvetlil všetko.
   </p>
   <p>
    Krásna, bledá dáma, ktorá ma predtým tak vábila, nevzbudila vo mne viac ani najmenšieho
         záujmu. Cítil som len hnev nad tým, že som hľadal niečo vyššieho, krajšieho,
         neobyčajnejšieho a našiel som každodenné, prosté, obyčajné.
   </p>
   <p>
    „Vidíte, že neveríte,“ preriekla po chvíli.
   </p>
   <p>
    „Čo neverím?“ opýtal som sa, ani nevediac, čo sa spytujem.
   </p>
   <p>
    Chcelo sa mi preč ísť a viac sa nevrátiť.
   </p>
   <p>
    „Neveríte mi.“
   </p>
   <p>
    „Čo, čo?“
   </p>
   <p>
    „Že vás rada…“
   </p>
   <p>
    „Veď vy to sama neveríte…“
   </p>
   <p>
    O štvrťhodinky som odišiel a bol som presvedčený, že sa viac nevrátim.
   </p>
   <p>
    Posiaľ som sa nevrátil.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2593260" name="ftn.id2593260">
        64
       </a>
       ]
      </sup>
      <span class="emphasis">
       <em>
        Blazeovanosť
       </em>
      </span>
      (fr.) — presýtenosť, otupenosť
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2593875">
       </a>
       Maškarný ples
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo to v zime, vo februári. Prišiel som domov z univerzity na vianočné prázdniny a
         potom sa mi nechcelo do veľkého mesta. Malomestská lieň akosi sadla na mňa. Sedel som celý
         deň doma a čítal romány, veršíky, hoci som bol juristom. Nič ma nerozčuľovalo, iba škriepky
         s bratom, ktorý prichádzajúc zo školy, vždy prinášal problémy. Tvrdil vždy hlúposť a ja
         hlúpe vyvracal som všetko, nazdávajúc sa, že to prichádza s mojím juridickým povolaním.
         Pritom mysleli sme, že bohvie ako múdre hovoríme k veci. Matka, vlastne macocha, asi
         tridsaťpäťročná horúcokrvná Viedenčianka, nás obyčajne počúvala a ku komu sa pridala, ten
         bol víťazom.
   </p>
   <p>
    Ináče bolo naozaj nudne. Bol by som rád počul o nejakej udalosti, ktorá by prevrátila
         mesto hore nohami.
   </p>
   <p>
    A tá udalosť prišla.
   </p>
   <p>
    Brat prišiel domov zo školy celý rozjarený. Hodil knihy a začal s novinou:
   </p>
   <p>
    „Viete, čo nového?“
   </p>
   <p>
    „Čo?“
   </p>
   <p>
    „Bude maškarný ples.“
   </p>
   <p>
    „Maškarný ples? Kedy?“
   </p>
   <p>
    „Koncom fašiangov.“
   </p>
   <p>
    „Zvedavý som, aké vy môžete mať maškarné plesy. Zaiste je to len chýr.“
   </p>
   <p>
    Nebol to chýr, lebo celé mesto bolo naozaj naopak obrátené. Päť stolíc rozhovorilo sa
         odrazu o našom plese a samým mestom ozývalo sa, hučalo: „Bude maškarný ples!“
   </p>
   <p>
    Utíchli „politici“ v krčmách o turecko-gréckej vojne.
    <sup>
     [
     <a class="footnote" href="#ftn.id2593970" name="id2593970">
      65
     </a>
     ]
    </sup>
    Starí páni pili síce vínečko, ako obyčajne, ale diškurovali o maškarnom plese.
         Hromžili na mládež, že sa baví a tĺkli pritom tuhšie pri preferansi. Zasa koľký výdavok!
         Mladí ľudia brali hodiny, ako treba štvornožky chodiť, duby váľať, na jednej nohe vrtieť
         sa, chodiť na rukách, hlúposti hovoriť a študovali kostýmy. Dámy na spevokolných hodinách
         hľadali kútiky a hovorili tíško, potajomne. Tu i tu hovorili nahlas o vlastných
         skúsenostiach. Aká ona bola vtedy a vtedy. „A ja som mala takú špatu vo štvorylke. Odrazu
         demaskovanie — a tu Rudo.“
   </p>
   <p>
    Skrátka, mesto bolo hore nohami.
   </p>
   <p>
    Mne sa ešte vždy zdalo divným, že by sa ten bál uskutočnil. Ale prišlo to i v novinách.
         Uveril som a vážne počal som sa starať o toaletu. So mnou bolo zle. Študent na univerzite
         všetko nechá, keď príde na Vianoce domov. Veď v malom meste napríklad netreba rukavíc.
         Ľudia považujú to za luxus a chodia v lete bez kabáta a v zime v kapcoch. Kto nosí riadne
         rukavice, to je márnotratník a márnomyseľník. Čert vie prečo, — uznám svoju vinu, — ja som
         bol trochu márnomyseľný a rád som sa blýskal. Nemohol som sa od toho odučiť. Preto
         rukavičiek som mal vyše práva. Ale už takzvané lakovky nechal som na univerzite. Doma
         prehliadol som všetky kasne. Nemohol som nájsť topánok bez príštepkov. Tu podošva zlá, tu „cúgy“
    <sup>
     [
     <a class="footnote" href="#ftn.id2594046" name="id2594046">
      66
     </a>
     ]
    </sup>
    zlé, tu opätky povykrivované. Dal som si spraviť nové. Rád mám aj módny frak.
         Ale môj zostal zasa len na univerzite. Treba si ho bude vypožičať u krajčíra. A klak? A
         tvrdá košeľa ku fraku? Ku fraku nejde jágerský klobúčik. K vystrihnutej veste, k lakovkám
         nehodí sa červená vyšívaná košeľa. Starostí som mal toľko, že už-už zriekol som sa bálu,
         keď tu doniesli novučičký-nový klak. Mama ho kúpila, a kúpila i dve krásne košele, pre mňa
         a pre brata. Rozdiel medzi mnou a bratom bol len ten, že on mal byť čertom a ja španielskym grandom.
    <sup>
     [
     <a class="footnote" href="#ftn.id2594083" name="id2594083">
      67
     </a>
     ]
    </sup>
   </p>
   <p>
    Kostým by som bol už mal, ale čo ma veľmi trápilo, bola peňažná otázka. Brat v predvečer
         bálu mal dvadsaťpäť zlatých a ja len sedem. Veľký rozdiel. Z toho ešte rukavičky, vstupné a
         polnoc. Akože sa budem baviť? A už predstavil som si v duši smutné dialógy: „Pekná maska,
         poznám ťa.“ — „Hm.“ — „Budeš so mnou večerať?“ — „Aha.“ — Sedem zlatých a večerať! Nemožno.
         Choďte vy moje hodinky, choďte! Vysloboďte ma! Ony šli a pätnásť zlatých prišlo. Srdce sa
         mi rozveselilo.
   </p>
   <p>
    Prišiel večer bálu. Krásny zimný večer. Bolo jasne a ticho. Stromy, plné osuhle, nehybne
         stáli. Srieň sa ligotal. Cvengot zvoncov s tichými saňami ozýval sa každých päť minút.
         Vržďanie kolies, brechot psov, hvízdanie učňov bolo kedy-tedy počuť. Naše sane zastali pred
         vchodom budovy, kde odbavoval sa ples. Dve veľké lampy horeli nad bránou. Na stenách vchodu
         zelenela sa čečina a roznášala svoju vôňu. Dlhý, červený koberec vinul sa do foyera. Vrátny
         s veľkou bradou hlboko klaňal sa každému prichodiacemu. V kútoch foyera stáli oleandrové
         stromky. Pri schodoch na galériu horeli zasa dve lampy vo veľkých mosadzných svietnikoch.
         Hasiči blýskali sa v svojej uniforme. Radom salutovali vstupujúcim a s úľubou pozerali na
         pestré, smejúce sa dámy.
   </p>
   <p>
    Zo dvadsať aranžérov v červených tureckých čiapkach tmolilo sa sem a tam. Ich zlatom
         lemované fraky, čierne, krátke nohavice s mašľami, červené pásy cez prsia videl si všade.
         Šeptali k maskovaným, rozháňali klakmi a smiali sa. Zdalo sa, akoby sa bola vytratila zo
         sveta všetka neresť a žiaľ, akoby sa znala len radosť a šťastie, akoby bolo všetko šťastne
         zaľúbené. V šum a smiech zaznievali tóny cigánskej hudby. Pretŕhal ich kedy-tedy krik
         nejakého zúrivého klovna, alebo kupca, núkajúceho svoj tovar. Masky sa hrnuli. Celá
         rozvodnená rieka smiešností Pierov, Pieret, hlásnikov, lokajov, domín, Angličanov.
    <sup>
     [
     <a class="footnote" href="#ftn.id2594167" name="id2594167">
      68
     </a>
     ]
    </sup>
   </p>
   <p>
    Brat zmizol v ich víre. Mne nechcelo sa ešte do sály. Chcel som ísť na chvíľu do bočnej
         kaviarne. Ledva som sa zvrtol, keď sa mi niekto zavesil na rameno:
   </p>
   <p>
    „Kamže, Jonatan?“
   </p>
   <p>
    (Takto ma pokrstili ako decko. Škoda, že som vtedy ešte nevedel hovoriť.)
   </p>
   <p>
    Obzrel som sa a vidím masku. Čiapka s rozetou
    <sup>
     [
     <a class="footnote" href="#ftn.id2594202" name="id2594202">
      69
     </a>
     ]
    </sup>
    na hlave, akú nosia poštári. Pekná mentieka s pozlátenými šnúrami. Krátka
         svetlá suknička a lakové čižmičky. Cez plece na šnúre prehodenú mala malú detskú trúbku.
         Vidno, poštárka. Celá postava bola útla a vialo od nej fialkovým parfumom. Bohaté zlaté
         vlasy padali na bielu šiju.
   </p>
   <p>
    „Aký Jonatan? Ja som španielsky grand z vidieka, kde sa pramení Kvadalkvivír,
    <sup>
     [
     <a class="footnote" href="#ftn.id2594226" name="id2594226">
      70
     </a>
     ]
    </sup>
    “ riekol som veselo, hoci ma mrzelo, že ma tak chytro poznala.
   </p>
   <p>
    „Ty si Jonatan. Vidím tvoju špicatú bradu.“
   </p>
   <p>
    Vravela fistulou.
    <sup>
     [
     <a class="footnote" href="#ftn.id2594245" name="id2594245">
      71
     </a>
     ]
    </sup>
    Ja som sa nahol a pozrel som jej zblízka do očú.
   </p>
   <p>
    „Máš belasé oči.“
   </p>
   <p>
    — Kto to môže byť? — myslel som pritom. — Ona neháda, ona ma pozná.
   </p>
   <p>
    „Nuž, Jonatan, vieš…“ Stisla mi ruku… „O pol hodiny príď do bufetu a mysli.“
   </p>
   <p>
    Odbehla.
   </p>
   <p>
    — Kto si, — tanulo mi mysľou, — tisne mi ruku a šepce… Aké má krásne vlasy a oči belasé.
   </p>
   <p>
    O pol hodiny bol som v bufete. Aký div! Pekná poštárka zabáva sa s mojím bratom-čertom.
         Stáli pred pultom s cukrovými vecami. Ona veľmi graciózne brala medzi prsty cukrové
         gaštanky a mĺzla ich, pričom, odvracajúc sa, zakaždým veľmi opatrne dvíhala čipky masky.
         Brat usiloval sa chytiť jej ruku, ale ju vždy odtrhla.
   </p>
   <p>
    „Aké ty máš biele ruky,“ vravel brat.
   </p>
   <p>
    Uklonila sa.
   </p>
   <p>
    „Povedz, kto si.“
   </p>
   <p>
    Pokývala hlavou, že nepovie.
   </p>
   <p>
    „Si cudzia? U nás niet takých pekných vlasov.“
   </p>
   <p>
    „Á, Jonatan!“ zvolala, keď ma zbadala a podala mi ruku, „tvoj brat je veľmi zdvorilý.“
   </p>
   <p>
    „I toho znáš?“
   </p>
   <p>
    Zahrali valčík. Poklonil som sa a šiel som s ňou medzi tancujúcich.
   </p>
   <p>
    Cez dierky masky tak krásne svietili jej belasé oči! Ona, akoby skladala svoju hlavu na
         moje plece. Stískala mi ruku, a jej biele hrdlo bolo tak blízko! K tomu fialková vôňa
         omamovala ma. Unášajúca hudba valčíka sťaby bola schytila moju dušu niekam do výšin.
   </p>
   <p>
    „Aká si krásna,“ šeptal som a tisol ju k sebe.
   </p>
   <p>
    Zasmiala sa.
   </p>
   <p>
    „Prečo sa smeješ?“
   </p>
   <p>
    „Kto rád má, smeje sa.“
   </p>
   <p>
    „Poznám ťa ja?“
   </p>
   <p>
    „Ô, dobre.“
   </p>
   <p>
    „Ľúbil som ťa ja už?“
   </p>
   <p>
    „Ľúbil.“
   </p>
   <p>
    „Tak si Viera.“
   </p>
   <p>
    Ó, valčík! Ako rád ťa počúvam! A ako ťažko ťa počúvať a neletieť s tvojimi zvukmi!
         Netúžiaci zatúži. Zlobný utíši sa. Tichý zaluskne prsty. Prišla mi na um Viera. Tá nemá
         zlaté vlasy ako táto poštárka, ona má čierne, a ruky ešte jemnejšie a je ešte strojnejšia.
         Kým sme prešli sálou, ona hodila hrsť konfet do mojej tvári a spýtala sa, ako budem po
         polnoci tancovať? Povedal som, že vo fraku.
   </p>
   <p>
    „V tom od krajčíra?“
   </p>
   <p>
    „Rozumie sa.“
   </p>
   <p>
    „Čo si si požičal?“
   </p>
   <p>
    Ona vie, že som si ja frak vypožičal! Nebude to dcéra krajčírova? Trochu som sa zahanbil
         a odišiel. Išiel som do foyera trochu sa ochladiť. Tam som našiel i brata.
   </p>
   <p>
    „Nevieš, kto je to?“ spýtal sa ma.
   </p>
   <p>
    „Myslím, že krajčírova Müllerova dcéra.“
   </p>
   <p>
    „Ale veď tá na galérii sedí.“
   </p>
   <p>
    Išiel som sa presvedčiť. Naozaj, tá sedela na galérii. Kto to môže byť? Vrátil som sa do
         sály. Hľa, hľa, môj brat krúti sa s poštárkou. Videla ma a pohrozila sa mi… — Brat akosi
         nechce skončiť, — dumal som. Tak rád by som ešte jednu túru. Veď vidno, ona mňa vyznačuje,
         nie brata. Hodila konfety na mňa, a nie na brata. Odkiaľ môže vedieť, že som si ja požičal
         frak?
   </p>
   <p>
    Medzitým zunoval sa mi španielsky grand a prevliekol som sa do fraku. V predpolnočnej
         štvorylke bol som nešťastný. S poštárkou tancoval brat. Keď som sa s ňou v túre stretol,
         ona ma premerala zrakom od päty do hlavy a podotkla:
   </p>
   <p>
    „Utešené topánky máte.“
   </p>
   <p>
    „Prečo?“
   </p>
   <p>
    „Keď sa vrátim, poviem.“
   </p>
   <p>
    Vrátila sa.
   </p>
   <p>
    „Vysoké opätky. Za osem zlatých. To sú od Janíka.“
   </p>
   <p>
    Čertovské dievča! Aj to vie! Nie je pani obuvníková? Ale veď tá má päťdesiat rokov a je
         tučná. Má dvoch synov a dcéru nemá. Ako to môže vedieť? Iba ak brat. No, pravda, ten ma
         zrádza. Ani nie inak. Vie, že som si požičal frak, vie, že mám topánky od Janíka… Poštárka
         sa znova blížila.
   </p>
   <p>
    „Nevyplatené,“ riekla a pošla.
   </p>
   <p>
    To ma celkom utvrdilo, že to ide od brata. Videl, že ma vyznačuje a teraz všetko špatné
         na mňa váľa. Ledva som dočkal koniec štvorylky. Vyhľadal som brata a bez všetkej
         introdukcie povedal som mu, že je nízky charakter.
   </p>
   <p>
    „Prečo?“
   </p>
   <p>
    „Čo ty máš vravieť také veci?“
   </p>
   <p>
    „Aké?“
   </p>
   <p>
    „Že mám topánky nevyplatené.“
   </p>
   <p>
    ,Ja?“
   </p>
   <p>
    „Ty.“
   </p>
   <p>
    „Poštárke? Ale veď tá vie všetko. Nechápem sám, ako to môže vedieť. Aj to vie, že máš
         nový klak, že si od Luxa kupoval včera košeľu. O tebe všetko vie, o mne menej. Ozaj, príď.
         Ja večeriam s ňou, ale len tak, ak i ty prídeš. Moja zvedavosť je zrovna napnutá. Čo
         myslíš, dá sa od zvedavosti zblaznieť?“
   </p>
   <p>
    „Nie.“
   </p>
   <p>
    „A ja myslím, že každej choromyseľnosti základom je zvedavosť.“
   </p>
   <p>
    „Bumst!“
   </p>
   <p>
    „Počúvaj, dokážem ti to.“
   </p>
   <p>
    Boli by sme sa zas pohádali, ako obyčajne doma, ale Cigáni zahrali polnoc. Ja a poštárka
         zasadli sme k okrúhlemu stolíku. Brat sa šiel preobliecť. Tak sa zdalo, že sa veľmi náhlil,
         lebo netrvalo ani desať minút, už sa vrátil s bielou vestou až po krk. Bol pyšný na ňu a i
         ja som mu ju závidel. Sedela medzi nami. Objednal som na rozkaz neznámej srňacinu. Brat
         šeptal niečo sklepníkovi. Aj, aj, obchodný akademik objednal mažiarik s ľadom a do neho dve
         fľašky. Šampanské! Teda, teda. Chce vniknúť do jej srdiečka pomocou sladkého moku. O chvíľu
         zjavila sa krásna bukréta. Úžasné! Čo mne bolo robiť? Cigáni hrali a mihol som na nich. I
         ja som chcel niečím zaimponovať.
   </p>
   <p>
    „Verlorenes Glück!“
    <sup>
     [
     <a class="footnote" href="#ftn.id2594579" name="id2594579">
      72
     </a>
     ]
    </sup>
   </p>
   <p>
    „Ale krásna maska, zhoď tú larvu,“ vravel brat.
   </p>
   <p>
    „Nie, nie.“
   </p>
   <p>
    „Prosím vás, slečna, celkom vážne. Ostatní pozhadzovali.“
   </p>
   <p>
    „Nemožno.“
   </p>
   <p>
    Ja som sa zlostil na brata, ale ona ma utíšila. Vyhľadala pod stolom moju ruku, ja som
         ju chytil a nepustil. Nechala ju v mojej.
   </p>
   <p>
    „Sklepník! Dajte ešte dve fľašky!“
   </p>
   <p>
    „Načo?“ protestovala.
   </p>
   <p>
    „Pripiť ti na zdravie.“
   </p>
   <p>
    „Netreba.“
   </p>
   <p>
    „Na krásu.“
   </p>
   <p>
    „Netreba.“
   </p>
   <p>
    „Na lásku.“
   </p>
   <p>
    Zdvihla pohár a ľahučko štrngla o naše. Bola ozaj pôvabná v svojej noblese.
   </p>
   <p>
    „Koľko je hodín?“ spýtala sa zrazu.
   </p>
   <p>
    „Ó, aký pech!
    <sup>
     [
     <a class="footnote" href="#ftn.id2594651" name="id2594651">
      73
     </a>
     ]
    </sup>
    “ zvolal som, tľapkajúc si po vrecku na veste, „doma som ich nechal.“
   </p>
   <p>
    „Ale, Jonatan, ty lužeš.“
   </p>
   <p>
    „Ako?“
   </p>
   <p>
    „Včera si ich založil!“
   </p>
   <p>
    To bola strašná pravda. Skočil som.
   </p>
   <p>
    „Ale teraz sa mi ukážeš, kto si.“
   </p>
   <p>
    „A keď nie?“
   </p>
   <p>
    „Zdrapím ti masku.“
   </p>
   <p>
    „To o tebe neverím.“
   </p>
   <p>
    „Tak povedz!“
   </p>
   <p>
    „Poviem ti.“
   </p>
   <p>
    „Prosím ťa,“ obrátila sa k bratovi, „buď taký dobrý, môj plášť a nejaký koč. Pôjdem
         domov.“
   </p>
   <p>
    Darmo sme protestovali, stála na svojom. Brat šiel pre plášť a koč. Ja odprevádzal som
         ju k šatnici.
   </p>
   <p>
    „Dovolíš, aby ťa odprevadil?“
   </p>
   <p>
    „Nech sa ti páči.“
   </p>
   <p>
    Obliekol som sa. Brat, keď pomohol položiť na ňu plášť, bol už tiež oblečený.
   </p>
   <p>
    „Dovolíš, aby som ťa odprevadil?“ spýtal sa.
   </p>
   <p>
    Vo mne vzkypel hnev. Ako sa opovažuje… Zišli sme dolu ku koču. Pred kočom sme na chvíľu
         zastali.
   </p>
   <p>
    „Teda? Môžete ma obidvaja odprevadiť.“
   </p>
   <p>
    To nás konsternovalo.
    <sup>
     [
     <a class="footnote" href="#ftn.id2594744" name="id2594744">
      74
     </a>
     ]
    </sup>
   </p>
   <p>
    „Ukáž sa nám.“
   </p>
   <p>
    Strhla masku.
   </p>
   <p>
    Zraky sa nám skrižovali.
   </p>
   <p>
    „Mama!“ skríkli sme.
   </p>
   <p>
    * * *
   </p>
   <p>
    Od tých čias mám rešpekt pred maskami.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2593970" name="ftn.id2593970">
        65
       </a>
       ]
      </sup>
      <span class="emphasis">
       <em>
        Turecko-grécka vojna
       </em>
      </span>
      — autor zrejme môže mať na mysli len
               vojnu v roku 1897, ktorá vznikla zo snahy Grécka okupovať Krétu. Rusko bolo proti
               tradícii na strane Turecka, preto sa o tejto roztržke mnoho diskutovalo aj v
               Martine.
     </p>
    </div>
    <div class="footnote">
     <p>
      <sup>
       [
       <a class="para" href="#id2594046" name="ftn.id2594046">
        66
       </a>
       ]
      </sup>
      <span class="emphasis">
       <em>
        Cúgy
       </em>
      </span>
      (nem.) — gumená vložka na mužskej topánke, ktorou sa
               pridržiavala na nohe. Pred vynájdením šnurovacích topánok boli cúgovky obvyklou
               obuvou elegantných mužských.
     </p>
    </div>
    <div class="footnote">
     <p>
      <sup>
       [
       <a class="para" href="#id2594083" name="ftn.id2594083">
        67
       </a>
       ]
      </sup>
      <span class="emphasis">
       <em>
        Španielsky grand
       </em>
      </span>
      — obvyklý typ masky pre maškarný bál
     </p>
    </div>
    <div class="footnote">
     <p>
      <sup>
       [
       <a class="para" href="#id2594167" name="ftn.id2594167">
        68
       </a>
       ]
      </sup>
      <span class="emphasis">
       <em>
        Španielsky grand, Pier, Piereta, hlásnik, lokaj, domino,
                  Angličan
       </em>
      </span>
      — najobvyklejšie typy masiek pre maškarný bál
     </p>
    </div>
    <div class="footnote">
     <p>
      <sup>
       [
       <a class="para" href="#id2594202" name="ftn.id2594202">
        69
       </a>
       ]
      </sup>
      <span class="emphasis">
       <em>
        Rozeta
       </em>
      </span>
      (fr.) — ružička
     </p>
    </div>
    <div class="footnote">
     <p>
      <sup>
       [
       <a class="para" href="#id2594226" name="ftn.id2594226">
        70
       </a>
       ]
      </sup>
      <span class="emphasis">
       <em>
        Kvadalkvivir
       </em>
      </span>
      — Quadalquivir, rieka v Španielsku
     </p>
    </div>
    <div class="footnote">
     <p>
      <sup>
       [
       <a class="para" href="#id2594245" name="ftn.id2594245">
        71
       </a>
       ]
      </sup>
      <span class="emphasis">
       <em>
        Fistula
       </em>
      </span>
      (lat.) — falošne zvýšený hlas
     </p>
    </div>
    <div class="footnote">
     <p>
      <sup>
       [
       <a class="para" href="#id2594579" name="ftn.id2594579">
        72
       </a>
       ]
      </sup>
      <span class="emphasis">
       <em>
        Verlorenes Glück
       </em>
      </span>
      (nem.) — stratené šťastie, sentimentálna
               dobová pieseň
     </p>
    </div>
    <div class="footnote">
     <p>
      <sup>
       [
       <a class="para" href="#id2594651" name="ftn.id2594651">
        73
       </a>
       ]
      </sup>
      <span class="emphasis">
       <em>
        Pech
       </em>
      </span>
      (nem.) — smola, nešťastie
     </p>
    </div>
    <div class="footnote">
     <p>
      <sup>
       [
       <a class="para" href="#id2594744" name="ftn.id2594744">
        74
       </a>
       ]
      </sup>
      <span class="emphasis">
       <em>
        Konsternovať
       </em>
      </span>
      (lat.) — uvádzať do úžasu, do meravosti
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2594781">
       </a>
       Koketka
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo po tanečnej zábave. Keď sme odprevadili slečny domov a vrátili sa naspäť, dielňa na
         náradie už bola odtrúbila na pol šiestu rannú. Cez vrchné okná veľkých zaclonených oblokov
         vidno bolo kus tmavosivého neba s troma-štyrma preblednutými hviezdičkami a čiernou
         kontúrou komína na škridlovej streche.
   </p>
   <p>
    Zasadli sme asi piati okolo dlhého stola. Všetci mladí veselí priatelia s akýmisi
         blýskavými tvárami od potu a špiny, s pokrčenými golierikmi a manžetami, v zaprášených a
         sviečkami zakickaných frakoch. Rozkázali sme si piva a rozhovorili sa o tanečnej zábave a
         slečnách. Domov sa nám nechcelo. Spanie zdalo sa nám po vydarenom plese najnudnejšou vecou.
         Hudba ešte zvučala v ušiach, krásavice-tanečnice ešte mihali sa nám pred očami, ich nežné,
         príjemné slová a poznámky sme ešte počuli. Rozpomienky čerstvé, horúce kĺzali sa nám
         mozgami, myšlienky priadli tkanivo so zlatými muškami v ňom. Mušky sa trepocú, trepocú,
         akoby nemohli von z toho tkaniva.
   </p>
   <p>
    Nemýlil nás v našich myšlienkach zaliaty obrus s pozostatkami pomarančov, salónnych
         cukríkov, šumivých limonád a všelijakých minerálnych vôd, poháre s nedopitým pivom a vínom.
         Veľká lampa sliepňala nad nami v dyme a smrade, tak sa zdalo, že dohorieva a preto
         rozširuje odporný olejový zápach. Veselý hovor a smiech zaznieval smutnou sieňou, poháre
         štrngotali a priateľ Jedľovič, mladý advokát s veľkým bruchom a bradovicami na lícach a nad
         očami spieval si českú:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Ten půvab, jenž ovláda svět,
      </em>
     </span>
     <br/>
     <span class="emphasis">
      <em>
       jest krásnejší, jak z růže květ…
      </em>
     </span>
    </p>
   </div>
   <p>
   </p>
   <p>
   </p>
   <p>
    Milanovič, bankový kníhvedúci s vysotenou špicatou bradou a veľkým ohryzkom na chudom,
         tenkom hrdle, mu niekedy zakontroval, hádžuc hlavou tak, že mu lietala ohromná frizúra a
         menila sa ustavične. Rakyta, advokátsky osnovník s čiernou pleťou, malou ostrihanou hlavou
         a kultivovanou dlhou bočnou bradou, bez fúzov, sedel, oprúc si hlavu na lakeť; kedy-tedy sa
         mu oči privreli, zdalo sa, že spí, ale o chvíľu ich otváral naširoko a hľadel dookola,
         akoby sa bol prebudil. Apatekársky pomocník Slávik so širokou hranatou tvárou, s tvrdými
         črtami a pichľavými, ľstivými očami neprestával filozofovať a pohrdlivo sa chechtať.
   </p>
   <p>
    Ja som myslel, zabratý do seba, na Maru Žabicovú. Od prvej štvorylky som myslel na ňu.
         Ako krásne pozerala na mňa. Pri jednoduchej reťazi stisla mi ruku, pri dvojitej rameno.
         Potom ešte pozrela za mnou a tak krásne, tak krásne, i usmiala sa mi, akoby volala: „Poďte,
         mladý človeče, tak rada by sa s vami zabavila, len s vami, lebo sa mi páčite.“ Spočiatku
         som neveril, že to mne patrí. Potom, keď som počal veriť, dlho nešlo mi do hlavy, prečo sa
         ona práve na mňa usmieva a tak pekne pozerá, i ruku stíska, i rameno pritlačí k svojmu.
         Predstavil sa mi utešený obraz… Idem sieňou a tu odrazu predo mnou hrebenček v tmavých,
         hustých, bohatých vlasoch, samé drobné jagavé kamenčeky v ňom. To je jej hrebenček. To je
         ona, čo mi ruku stisla. Rozháňa vejárom na dlhej retiazke, zakrucuje ho okolo prsta a zas
         odkrucuje, šúpa malými nohami v atlasových črievičkách, smeje sa na priateľkiných slovách,
         s ktorou sa prechádza, ohybuje sa, pozrie do zrkadla a napráva si vlasy, a tu odrazu obráti
         sa ko mne a jej oči hľadia a smejú sa, iskierky skáču v nich, ako drobné hviezdičky v
         belasých jazierkach. Hľadí rovno na mňa, a oči i ústa volajú: „Mladý človeče, poďte, s vami
         by sa rada zabavila…“ A ja sa pripájam.
   </p>
   <p>
    Z myšlienok vytrhli ma Cigáni, ktorí spustili sentimentálny nemecký valčík, v susednej
         izbe, neznámemu mladému človekovi s čiernou plnou briadkou, s cylindrom na hlave a
         preveseným žltkavým zimníkom na ľavom pleci. Opretý o biliard, dirigoval primáša. Dvíhal
         päste nad hlavu a trhal nimi odrazu dolu. To znamenalo fortissimo. Cigáni hrali fortissimo.
         Druhý raz roztvoril päste, rozšíril prsty na rukách, sklonil hlavu akoby chcel plávať,
         prižmúril oči a Cigáni hrali piano. O chvíľu si sadol k malému stolíku, pohrúžil hlavu do
         dlaní a primáš, prestanúc sa triasť a mykať hlavou, naklonil sa celý k ušiam mladého
         človeka, šibrinkujúc mu husľami okolo nich. Hral potichučky.
   </p>
   <p>
    „Čo ty myslíš o Mare?“ spýtal sa ma neočakávane, potichu a tajnostne Juľo Rakyta,
         roztvoriac naširoko oči.
   </p>
   <p>
    Trhol som sa. Prichytil ma práve pri myšlienkach na ňu. Bol som zas pri jednoduchej
         reťazi a chcel som prejsť na duplovanú.
    <sup>
     [
     <a class="footnote" href="#ftn.id2594979" name="id2594979">
      75
     </a>
     ]
    </sup>
   </p>
   <p>
    „Prečo?“
   </p>
   <p>
    „Len tak. Chcem vedieť tvoju mienku.“
   </p>
   <p>
    „Čo myslím? … Nič,“ prehodil som len tak z pleca, akoby ma dievča ani troška
         nezaujímalo. „Tuctová dáma,“ riešil som o chvíľu. „Páči sa ti?“
   </p>
   <p>
    „Mne sa páči… Taká ušľachtilosť v každej jej črte, v každom pohybe, každom slovíčku …
         Braček, povedal by ti niečo, keby si ma neprezradil… Vieš, to dievča …“
   </p>
   <p>
    „Akí sú mužskí blázni,“ poznamenal nahlas apatekársky pomocník a obrátil našu pozornosť
         na seba. „Pozrite na bláznivého zaľúbeného.“ Ukázal na neznámeho mladého človeka v druhej
         izbe. Ešte mal hlavu sklonenú v dlaniach a Cigán mu hral potichučky do ušú … „Tancoval s
         Marou a zaľúbil sa.“
   </p>
   <p>
    Pohrdlivo sa usmial a zošpúlil ústa.
   </p>
   <p>
    — Aj tento vraví o Mare, — prelietlo mi mysľou. — Čo len chcú s ňou?
   </p>
   <p>
    „Všetci ste takí,“ vravel apatekársky pomocník s posmechom. „Všetci ste zaľúbení do Mary
         a myslíte si, že aj ona do vás.“
   </p>
   <p>
    Hodil rukou.
   </p>
   <p>
    „Myslí si, že je do neho,“ pošepol mi Milanovič. Ohryzok mu poskočil a účes sa premenil.
         Vlasy mu padli do čela.
   </p>
   <p>
    „Čo ty myslíš o Mare?“ spýtal sa Rakyta Milanoviča. Milanovič zasa hodil hlavou, tak, že
         mu vlasy padli nazad a zvysoka pohliadol na Rakytu. Pohľad tento hovoril: „Čo ty chudák
         chceš s Marou? Na teba ona ani nepozrie. Tu som ja.“ Mne bolo smiešne na obidvoch, lebo veď
         mne stískala ruku. Čo sa bude zaujímať o týchto? Jednému ustavične skáče gágor a druhý
         rozplešťuje oči… Ale ten apatekár, čo ten chce? Čo hovorí o nás ako o zaľúbených? Vari by
         aj on reflektoval. Tvár ako mramor, chladná a tvrdá. Neohrabanec.
   </p>
   <p>
    Apatekársky pomocník, hľadiac ponad naše hlavy, hovoril ešte hlasnejšie:
   </p>
   <p>
    „Smiešni sú mužskí. Starí, či mladí. To je jedno. Smiešni sú, keď je reč o majetku.
         Hovoria, že sú ľudia opatrní a neopatrní, ľahkomyseľní, márnotratní, skúpi, gavalierski,
         lakomí, a to je všetko nie pravda, lebo keď ide, povedzme, o podporu svojho blížneho,
         alebo, aby požičali takému, o ktorom vedia, že im nikdy nevráti, a keď tento chudák príde k
         nim raz, dva razy, päť ráz, ak na piaty raz nie, nuž na desiaty raz iste strčia ruky do
         vrecák a vyhovoria sa na dražobu. Smiešni sú, keď je reč o svojej alebo cudzej kožke. Sú
         vraj smelí a bojazliví, chabí a odvážni, nemilosrdní, veľkodušní, sverepí, ale zaškrabni ho
         po paprčke, raz, dva, tri, štyri razy, ak sa hneď nenapáli, na desiaty raz ho iste rozhodí
         zlosť a i najsmelší sa uchýli, aby mu paprčka čistou zostala. Pri istom stupni
         nebezpečenstva i najchrabrejší stáva sa utekajúcim chabcom …“
   </p>
   <p>
    „Táraniny,“ prerušil ho spievajúci Jedľovič.
   </p>
   <p>
    „Možno,“ prisvedčil rozprávajúci apatekársky pomocník, „ale najsmiešnejší sú ľudia, čo
         sa dievok a srdca týka. V tomto ohľade sú ľudia iba blázniví. Vymysleli vznetlivosť,
         záľubčivosť, chladnosť, že sa nájdu ľudia chladní, rojčiví, smutní, veselí, odporní,
         príjemní, tuhí, mäkkí a všetci básnici vedia akí, ale keď na nás pozrie pekné dievča raz,
         dva, tri, štyri razy, ak na piaty raz neosprostieme a nestaneme sa hotovými blázny, to na
         desiaty raz smelo nás môžu zavrieť do blázinca. Nemyslime si, že nám je more po kolená a
         hlava že nám siaha po guľu na katolíckej veži. Dievčatko, pekné dievčatko je do nás po krk,
         vyše krku, po uši, vyše ušú, ba aj vyše hlavy zaľúbené. To sa rozumie.“
   </p>
   <p>
    Vydýchol si a akosi smutne dodal:
   </p>
   <p>
    „Čo je prirodzené, nie je bláznivé. A predsa je v našej prírode jeden bláznivý punkt,
         ktorý sa volá samoľúbosťou. Z nej vyrastá namyslenosť, čo nás vedie za nosom, kým nám ho
         smrť nenatiahne a my nezahryzneme do zeme… Marka je pekné dievča, ale koketka, koketka.
         Dotýka sa toho nášho bláznivého punktu a my sa bláznime, namýšľame si. Ty si namýšľaš, i
         ty, i ty.“
   </p>
   <p>
    Ukázal rad-radom, aj na mňa.
   </p>
   <p>
    Začervenal som sa. Ten chlap akoby čítal vo mne. Myslel som síce na Maru od prvej
         štvorylky, ale celkom oprávnene. Nenamýšľam si, veď mi ona najprv ruku stisla, potom
         rameno. To je istý znak lásky. Keby ma nemilovala, nestískala by… Ale prečo si práve Maru
         vybral! Má tisíc iných dievčat… Čo jej nadáva do koketiek… Zbadal niečo? a teraz závidí.
   </p>
   <p>
    „Daj jej pokoj,“ zavolal som namrzený, „to sú sprostosti. Mara je poriadne dievča.“
   </p>
   <p>
    „Ľaľa, aký obranca,“ zasmial sa pomocník, potom ako naprotiveň zaduplikoval: „Mara je
         koketa!“
   </p>
   <p>
    Milanovič, bledý, so sršiacimi očami, vstal a zdvihol päsť:
   </p>
   <p>
    „Neurážaj ju!“
   </p>
   <p>
    „Oplan,“ zahučal Jedľovič.
   </p>
   <p>
    „O bezbrannom dievčati nefilozofuj,“ volal Rakyta.
   </p>
   <p>
    „Nevravím, že sú všetci pozaľubovaní? Blázni,“ zahundral pre seba Slávik.
   </p>
   <p>
    — Čo títo vykrikujú, — myslel som si, — ja som tu na to, aby sa jej zaujal. Na mňa tak
         krásne pozrela. Pri jednoduchej reťazi… Sprostosti,“ kričal som, „tebe sa nepáči a ty
         zaiste jej, za to nemusíš…“
   </p>
   <p>
    V tejto chvíli vrazil do izby neznámy mladý človek, akoby ho bol niekto posotil. Drgol
         do dverí a zastavil sa. Na tenkých, podlomených nohách sa kolembal. Zavesený kabát na pleci
         sa zošuchol a padol mu k nohám. Neosmelil sa ho zodvihnúť, aby sa za ním neskrochmelil.
         Červený v tvári, hľadiac na kríž, bľabotal:
   </p>
   <p>
    „Vy tu o slečne Márii… Urážate ju… Neopovažujte sa o nej špatne… Mne ona tri razy ruku
         stisla na bále… Do mňa je zaľúbená… Zajtra ju vypýtam…“
   </p>
   <p>
    „Lužete, pane,“ vyskočil som.
   </p>
   <p>
    „Nechaj ho,“ potiahol ma za frak Rakyta, „vidíš, že je opitý. Takému pavúkovi nacicanému
         daj pokoj. A potom,“ šepol mi tajnostne do ucha, „veď sa Mara so mnou zabávala, zakaždým,
         čo sa so mnou stretla, sme si ruky podali, pozrela významne na mňa a stisla mi prsty.“
   </p>
   <p>
    „Aj tebe?“ spýtal som sa.
   </p>
   <p>
    „Vari aj tebe?“ opýtal sa on.
   </p>
   <p>
    „Aj vám stískala ruky?“ zasmial sa oproti nám apatekársky pomocník, „mne tiež, ale ako!“
   </p>
   <p>
    „Počujete, aj mne,“ povedal Milanovič smutne a hodil hlavou. Účes mu padol na ľavé ucho.
   </p>
   <p>
    „Aj mne, aj mne,“ zavolal Jedľovič a zachmúril sa. Všetky bradovice sa mu zišli na
         tvári.
   </p>
   <p>
    „Každému, každému,“ zhrozil som sa a ako podrazený sadol na stoličku.
   </p>
   <p>
    Opitý pán oprel sa o dvere a hľadel na svoj padnutý zimník. V jeho očiach akoby sa boli
         ukázali slzy.
   </p>
   <p>
    „Nepovedal som, koketka,“ vravel apatekársky pomocník, „koketka, koketka,“ pohundrával.
   </p>
   <p>
    Pustili sme sa do podrobností. Komu ako a koľko ráz slečna Mara stisla ruku, či aj
         pozrela významne, alebo bez významu, a či vôbec nepozrela, či po pozretí aj sklonila
         hlávku, aby sa hanbila, že pozrela, či nie? Či sa zasmiala potom, či ostala smutnou?
   </p>
   <p>
    „Nikomu tak, ako mne,“ zamiešal sa opitý pán a spravil pokus, že zdvihne kabát, ale sa
         potočil a zahodilo ho na druhú stranu dverí. Pomohli sme mu a odpratali ho do druhej izby.
         Tam si ľahol na diván. My sme pokračovali v detailoch.
   </p>
   <p>
    — Mne dlho, dlho držala ruku, — myslel som si ja, — a bavila sa s mojimi prsty, s každým
         osobitne a najmä so snubným, ten dlho, dlho mädlila, až prešla na malíček… týmto tu len
         ruky stískala… Predsa je to celkom iné ruku stisknúť a držať ju dlho, dlho… Ruky stískať
         konečne môže byť aj zvykom, ale baviť sa s prsty!… Týmto holobrádkom mohla sa slečna Mara
         posmievať, ale mne vážnemu, mne básnikovi sa neposmievala. O mne myslela vážne, mne ona
         stískala ruku úprimne, pravdivo, z lásky…
   </p>
   <p>
    Tak som si myslel ja. Ale, ako vysvitlo, aj ostatní si tak mysleli, lebo ako ináče mohol
         dať apatekársky pomocník ešte v tú noc rannú muziku pod oknami slečny Mary? Prečo na druhú
         noc dal vyhrávať neznámy mladý pán s okrúhlou čiernou briadkou? Jedľovič poslal veľkú
         kyticu ruží. Milanovič štyri kilá cukríkov. Rakyta jej maľovanú podobizňu. Ja som napísal
         „Ódu na Maru“, kaligraficky ju odpísal a poslal rekomandovane.
   </p>
   <p>
    Ako ľahko verí mladý človek, tak tuho miluje.
   </p>
   <p>
    A slečna Žabicová?
   </p>
   <p>
    Dopočuli sme sa od jej brata, že dňa 3. marca tohoto roku zapísala do svojho denníka aj
         nasledovné vety:
   </p>
   <p>
    „…zasa som šiestim pomútila rozumy a srdcia. Dnes mi traja vyznali lásku… Zajtra mi musí
         Jedľovič, pozajtre Milanovič, a to do obeda, lebo večer mi iste vyzradí svoju veľkú tajnosť
         apatekár Slávik… Človek sa musí niečím zabávať…“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2594979" name="ftn.id2594979">
        75
       </a>
       ]
      </sup>
      <span class="emphasis">
       <em>
        Jednoduchá reťaz, duplovaná reťaz
       </em>
      </span>
      — slovenské povely k
               štvorylke
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2595376">
       </a>
       Gazdiná
      </h2>
     </div>
    </div>
   </div>
   <p>
   </p>
   <p>
   </p>
   <p>
    Slečna Darinka Fialková, obstarná gazdiná u svojho bratanca, starého mládenca a
         inžiniera Sihoňa, sa zavčasu zobudila. Prehodila si pásikavú sukňu cez hlavu s
         rozcuchanými, riedkymi, šedivými vlasmi a s vrkôčikom po plecia, tak, ako bola, v špinavom reklíku
    <sup>
     [
     <a class="footnote" href="#ftn.id2595400" name="id2595400">
      76
     </a>
     ]
    </sup>
    s roztrhnutým rukávom, so zimnými papučami na bosých nohách vyšla von.
   </p>
   <p>
    Kvokanie ju zobudilo.
   </p>
   <p>
    „To zasa tá stará bašta kvoká,“ hundrala si pod nos, „len čo odchovala kurence susede, a
         tu máš! Aby jej podsypala zo dvadsať vajec… Zasa kvoká…“
   </p>
   <p>
    Postála pri latkových vrátkach a pozrela, čo sa robí.
   </p>
   <p>
    Na dvore naozaj ďubala do zeme veľká, červená kvočka s chochoľom a bakombardami.
         Obzerala sa rýchlo sem i tam, kukala očkom napravo a naľavo, akoby mrkala na kurčatá,
         počastovať ich nájdeným zrnom.
   </p>
   <p>
    Darinka sa usmiala. Zbadala, chytro počítajúc v duchu, že je kureniec viac, akoby malo
         byť, a že sú medzi nimi aj strakavé… Osem strakavých kureniec… Takých nemala. To sú
         susedine. Tá má strakavé… Jej sú čisto biele, červenkasté a čierne… Prizrela sa lepšie.
   </p>
   <p>
    — Pravdaže susedine, — myslela. — Hneď za rána ma šťastie stretáva.
   </p>
   <p>
    Pozorne sa prikrčila, zodvihla konce sukne a mávajúc nimi pomaly a obozretne, zahnala
         kurence do drevárne. Privrela vráta a spokojne vyšla z dvora.
   </p>
   <p>
    Srdce sa jej naplnilo akousi nežnosťou oproti tejto kvočke.
   </p>
   <p>
    — Aká to znamenitá kvočka, — myslela si, — nedala by ju ani za dva dukáty. Doniesla mi
         osem kureniec — zadarmo. Jednako užitočná i keď sedí, i keď nesedí… Keď sedí, to ani čo by
         bola zakliatou. Nezvábiš ju najmastnejším chrústom. Keď kvoká — kvoká. Aj tridsať vajec
         prikryje, — taká je veľká. A aká svedomitá! Neďube, neskáče do tvári. Dá sa chytiť, ale by
         svoje vajcia aj proti teľaťu obránila. Netreba jej zobák obstrihúvať, — ani sa nedotkne
         vajec, nie že by ich povypíjala, ako druhá. Netreba ju opíjať, aby sedela. Netreba do vody
         máčať, aby prestala kvokať… To dnes len svoje kurčatá volala…
   </p>
   <p>
    Všetky dobré vlastnosti tohoto pokladu prišli slečne Darinke na um.
   </p>
   <p>
    Rozhodla, že jej viacej nikomu nepožičia. Za to jej nikto nič nedá, nik sa nezavďačí, —
         iba ak si sama vezme. I u susedy bola za dva mesiace, a či sa domyslela niečím sa zavďačiť?
         Horkýže! Keby nie tých osem kureniec, bolo by bývalo zadarmo…
   </p>
   <p>
    Stolárska dielňa zahúkala na šiestu. Biedna bočná ulička, kde býval inžinier Sihoň, bola
         ešte prázdna a tichá. Veľká záhrada naproti cez cestu len čo začala ožívať vtáčími hlasmi.
         Slnce ešte nevyšlo nad strechu humna, odkiaľ od týždňa vychádzalo, a preto ulička bola v
         tieni. Zato vrcholce slivák a hrušiek už jagali sa v svetle a na slnečné hodiny na vysokom
         múre domu pri záhrade už padal tieň železnej rúčky. U susedov boli ešte spustené záclony.
         Tam spali.
   </p>
   <p>
    Gazdiná vyšla k bránke, čo viedla na uličku. Odchýlila dvercia a poobzerala sa, či
         niekoho nevidno. Potom odvážila sa aj ďalej. Prebehla zrakom celú ulicu a vrátila sa dnu.
         Trafil by ju niekto vidieť takúto. Ešte by sa zahanbila. Vošla ešte do sadu za domom.
         Pochodila troška medzi hriadkami, ale jej počala zima byť a starý Sihoň už otvoril okná na
         spálni — znak, že sa zviechal. Treba mu poslať pohár mlieka.
   </p>
   <p>
    Čertovská vec, že majú ženy také bystré oči. Ani za dva okamžiky nebola Darinka na ulici
         a predsa ju zbadala suseda od prava, pani polesná, pani veľkomožná Edita Žibrienková.
   </p>
   <p>
    Odetá do červeného šlafroku
    <sup>
     [
     <a class="footnote" href="#ftn.id2595550" name="id2595550">
      77
     </a>
     ]
    </sup>
    s bielou šatkou na hlave, práve chcela otvoriť okno na pisárni, keď zbadala
         Darinku, ako pozerá sťa straka. Uspela zbadať aj zimné papuče, aj roztrhnutý reklík, aj
         vrkôčik.
   </p>
   <p>
    — Čo tá kuce tak zavčasu? Že sa nehanbí tak vyjsť, — bleslo jej mysľou. A už pocítila,
         že sa niečo stalo. Nie div — s rybami sa jej snívalo. To znamená starosť.
   </p>
   <p>
    Pritisla gombík na lampe, aby zavolala služobnú.
   </p>
   <p>
    Po chvíli vošlo malé sedliacke dievča s tučnými červenými lícami. Bolo bosé a malo v
         rukách kanvu na mlieko. Veselo ňou štrngalo a kolembalo sem a tam i vtedy, keď zastalo pred
         paňou, očakávajúc jej rozkaz.
   </p>
   <p>
    „Pozri, či nám niečo neskapalo. Popozeraj dobre vo dvore, v záhrade, pred domom… Potom
         pôjdeš pre mlieko.“
   </p>
   <p>
    Dievča sa zvrtlo, zacupkalo bosými nohami a odbehlo. Kanva štrngla jej v ruke.
   </p>
   <p>
    Pani polesná rozhodne cítila, že sa stane niečo nepríjemného. Popri sne s tými rybami aj
         to ju nastrašilo, že videla starú babu hneď za rána. Veď je to horšie, ako keby sa bola s
         farárom stretla. Tá gazdiná, tá Darinka, tá milá prívetivá osôbka už dávno jej bola
         podozrivou… Veď je pravda, že nebola gazdiná ako druhá gazdiná. Nebrala mzdu, neslúžila,
         ale len z rodinnej lásky ku svojmu bratancovi, starému mládencovi Sihoňovi, stala sa jeho
         gazdinou. Z dobrej rodiny pochádzala. Vedela písať aj čítať, vravela i po nemecky i po
         maďarsky, nosila veľké klobúky so pštrosími perami, úzke sukne a ritikíl na šnúrach a
         pozdravovali sa jej „kistihand“. Mala prístup do spoločnosti. Apatekárovci, Korytnickovci,
         Labužanska, advokátka Steinka… Všetko dobrá spoločnosť… Čo je pravda, pravda je, ale ako sa
         mohlo stať, že nedávno z desiatich klátov dreva, čo boli večer na dvore, na ráno zostalo
         iba päť. Múry dookola, všetko pozamkýnané, len od susedov nízky, mriežkový plot… Alebo ten
         kotál na pranie… Ani čoby sa bol pod zem prepadol… A minulú stredu len čo kúpila hus a
         vyšla na ulicu, už bolo po nej… Požičala novú, novučičkú gracu. Tam bola dva týždne a potom
         na štvornásobné chodenie chceli vrátiť starú, rozheganú, pokrivenú, hrdzavú, s poriskom
         vykývaným a do polovičky hnilým…
   </p>
   <p>
    — Všetko podozrivé, — myslela si pani Žibrienková. Ale akože povieš na ňu? Veď je ona
         inteligentka. Ako apatekárka, ako Steinka, alebo ja.
   </p>
   <p>
    Malá služobná sa vrátila.
   </p>
   <p>
    „Osem strakavých nám skapalo,“ žalovala skoro s plačom.
   </p>
   <p>
    „Kureniec?“ spýtala sa Žibrienková užaslá.
   </p>
   <p>
    „Kureniec,“ potvrdila slúžka, „celý dvor a záhradu som prekutala. Nikde nič. Ani v
         pivnici, ani na ulici… To ako tá hus v stredu.“
   </p>
   <p>
    „Choď sa opýtať do susedov,“ zakričala odrazu pani polesná celkom nahnevaná.
   </p>
   <p>
    Dievča sa pustilo do plaču.
   </p>
   <p>
    „Negavč!“ okríkla ho pani. „Hajde! Marš! Na nič nedáš pozor. Škrata hnusná. Ak ich
         nenájdeš, z platu ti stiahnem.“
   </p>
   <p>
    Pani Žibrienková chytila ťažidlo a udrela ním na písací stolík. Kalamár podskočil a
         prevrátil sa. Atrament rozlial sa po zelenom súkne. Dievča zostrašené vybehlo a milosťpani
         začala chodiť od okna po kachle, od kachlí po okno, zúriac:
   </p>
   <p>
    „Svinstvo, svinstvo, svinstvo,“ kričala nahlas. „Škandál, škandál, škandál. Veď je to
         posmech, posmech, posmech. A to tá stará skupaňa… Keby to tri, ale všetkých osem, všetkých
         osem! Maškara hnusná, lakomá!“
   </p>
   <p>
    Keď sa medzi oknom a kachľami dosť naprechádzala, prešla k mužovi do spálne ponosovať
         sa. Praskla dvermi z celej sily, až sa okná zatriasli. Muž ešte spal. Spod periny trčal mu
         špicatý, červený nos. Ale úder dvier bol taký silný, že sa pán Žibrienka odrazu posadil a
         ani očú si nepretrúc, vyvalil ich na pani polesnú.
   </p>
   <p>
    „Čo sa robí,“ zavolal nahnevaný, „dom sa rúca, či je zemetrasenie?“
   </p>
   <p>
    „Všetky kurence nám skapali,“ zavolala polesná a zastanúc pred posteľou, zadívala sa na
         neho, čo povie.
   </p>
   <p>
    „Naše?“ spýtal sa.
   </p>
   <p>
    „A čieže?“
   </p>
   <p>
    „Tak vám treba,“ povedal Žibrienka, „na nič nedáte pozor.“ A spustil nohy z postele.
   </p>
   <p>
    „Vari budem rajtovať na každom kurati?“
   </p>
   <p>
    „A vari ja budem rajtovať, či čo?“
   </p>
   <p>
    „Ty si na príčine, že najímaš byty na konci dediny medzi zlodejmi a Cigánmi… Tá bosorka
         u susedov kradne ako straka…“
   </p>
   <p>
    Žibrienka sa už chcel nahnevať, keď počul, že je vlastne on príčinou toho, že skapali
         kurence. Už sa aj zohol po papuču, že udrie ňou o peľasť postele a zakričí, aby bolo ticho,
         keď začul akúsi „bosorku u susedov“.
   </p>
   <p>
    „Všetko ukradne,“ pokračovala žena.
   </p>
   <p>
    „Ale kto?“ zvolal.
   </p>
   <p>
    „Suseda.“
   </p>
   <p>
    „Darinka?“
   </p>
   <p>
    „Darinka, s ktorou sa ty celé hodiny zhováraš cez plot v záhrade.“
   </p>
   <p>
    „Darinka?“ spýtal sa ešte raz, ale už bez hnevu, naťahujúc nohavice.
   </p>
   <p>
    „Darinka. Slečna Darinka. Môžeš jej veru povedať: ,kistihand‘. Zlodejka!“
   </p>
   <p>
    „Netáraj! Máš dôkazy?“
   </p>
   <p>
    „Nemám, ale viem.“
   </p>
   <p>
    „Teda čuš a napred sa presvedč.“
   </p>
   <p>
    Chladnokrvne zamočil si ruky do vody v umyváku, nahol sa nadeň a počal si drhnúť tvár,
         fŕkajúc vodou na všetky strany a vydávajúc zvuky podobné na ppfff.
   </p>
   <p>
    Žibrienková odstúpila na tri kroky a pozrela na silný, červený krk mužov. Pomyslela si,
         že má pravdu. Musí mať najprv dôkazy. Bez dôkazov nemožno nič hovoriť… Ale ich bude mať,
         keď ich aj nemá. Bude mať, bude mať. Dá ju zavrieť. Nech sa naučí poriadku to staré
         strašidlo.
   </p>
   <p>
    Vyšla z izby pripraviť raňajky.
   </p>
   <p>
    Kurence sa nenašli. Dievča prišlo naspäť s tým, že bola aj u slečinky, ale že ju okríkli
         a nedovolili ani do kurína, ani do drevárne pozrieť.
   </p>
   <p>
    — Nedovolila do kurína pozrieť, ani do drevárne. Prvý dôkaz, — myslela si polesná.
   </p>
   <p>
    „A čosi tam aj pišťalo, ako naše.“
   </p>
   <p>
    — Pišťalo? Druhý dôkaz.
   </p>
   <p>
    „Ich kurence boli na dvore.“
   </p>
   <p>
    — Jej boli na dvore a moje zavreté pišťali. Tretí dôkaz. Svätosväte sú tam.
   </p>
   <p>
    Pozde večer, keď už u susedov spali, pani polesná aj so slúžkou šli na výzvedy. Dievča
         sa preškriabalo cez plot. Pani jej podala lampáš. Dlho pozerala slúžka po dvore, medzi
         drevom, za chlievami, dvíhala lampáš dohora, či nebudú po stromoch. Dívala sa aj do
         drevárne škulinami, šškala, zabúchala na doskách, ale kde nič, tu nič. Strakavých nebolo,
         samé biele, červenkasté a čierne. Vrátila sa ako prišla a zašeptala:
   </p>
   <p>
    „Strakavých niet.“
   </p>
   <p>
    „To ich skryla na noc. Tam sú. Iste sú tam. Život by postavila, ale dôkazov niet… Poďme
         spať.“
   </p>
   <p>
    Konečne kurence boli a budú. Milosťpani Žibrienková sa na tretí deň uspokojila. Bola by
         aj celkom zabudla na nehodu, keby jej nebola skapala celkom novučičká-nová štetka. Len čo
         ju oprela o múr — už aj odišla na vandrovku. Žibrienkovej zasa prišlo na myseľ všetko, čo
         jej pokapalo, päť klátov dreva, kotol, hus, kurence… Musí vykutať zlodeja. Musí, a čo by
         bol pod zemou. Ale prišlo veľké pranie a zasa zabudla na stopovanie. Až sám polesný vzal
         vec do ruky.
   </p>
   <p>
    Mal narodeniny a kúpil od Michala Kontu, richtára z Militíc, tučné, malé biele prasiatko
         na pečienku. Chcel ho mať upečené na večeru, na ktorú zavolal svojich dvoch najdôvernejších
         priateľov, zverolekára Tuliaka a zemského pána z Obnecoviec, Ožikoviča.
   </p>
   <p>
    Priatelia sa sľúbili.
   </p>
   <p>
    „Na prasacinu aj z Ameriky prídem,“ povedal Tuliak.
   </p>
   <p>
    „Kto v slove nestojí, je huncút,“ hrozil Žibrienka, tešiac sa vopred dobrej večeri a
         spoločnosti.
   </p>
   <p>
    Ale, ako už vieme, človek mieni a pán boh mení.
   </p>
   <p>
    Priatelia prišli. Večera bola hojná. Mladá hus, kapún mliekom kŕmený, pražené pstruhy…
         Pezinské sa upíjalo ako nektár. Žibrienka ponúkal jedením, štrngal o poháriky. Nálada bola
         znamenitá.
   </p>
   <p>
    „Nože, nech sa ti páči,“ vravel polesný Tuliakovi medzi večerou, „nechže sa ti páči z
         tohoto kapúna, ale ťa upozorňujem, že máme ešte prasacinku.“
   </p>
   <p>
    Tuliak, pred ktorým jedlo mizlo, ani čoby horelo a stále mal prázdny pohárik, bol
         znamenitej vôle.
   </p>
   <p>
    „Prrassacina!“ vykríkol nadšene a po tvári rozlial sa mu blažený úsmev, „to ti ďakujem,
         počkám na ňu. Brat môj drahý, za prasacinu si dám aj oko vyklať.“
   </p>
   <p>
    Zdvihol päsť nad hlavu a zaspieval chripľavým hlasom na melódiu známeho pochodu
    <span class="emphasis">
     <em>
      S Bogom mati…
     </em>
    </span>
    <sup>
     [
     <a class="footnote" href="#ftn.id2595957" name="id2595957">
      78
     </a>
     ]
    </sup>
   </p>
   <p>
    <span class="emphasis">
     <em>
      „Prasacina, prasacina…“
     </em>
    </span>
   </p>
   <p>
    Domáca pani sa začervenala a zmiatla.
   </p>
   <p>
    „Prasiatko ušlo pred zarezaním,“ preriekla ticho, „ukradli ho… Nebude… Ráčte si len z
         toho kapúna.“
   </p>
   <p>
    Žibrienka vyskočil tak prudko, že stolička, na ktorej sedel, zaletela až ku dverám. Bola
         by sa prevrhla, ale sa na nich operadlom zastavila.
   </p>
   <p>
    „Prasa, hovoríš, prasa skapalo?“ spýtal sa povýšiac hlas a strmo hľadiac žene do tvári.
   </p>
   <p>
    „Náhodou vybehlo a viac sme ho nenašli,“ odvetila žena sebazaprene.
   </p>
   <p>
    „To je fatálne,“ zamiešal sa Ožikovič.
   </p>
   <p>
    „To tak nenechám,“ rozhodol domáci, spamätajúc sa, že má hostí a že nemôže robiť scény a
         hrešiť, ako obyčajne. Pritiahol zasa stoličku a sadol k stolu. Nalial vína do Tuliakovho
         pohára a ponúkal hostí jedlom.
   </p>
   <p>
    Tuliak, pichnúc vidličkou do stehna na mise, opäť zanôtil tú istú melódiu, premeniac
         text:
   </p>
   <p>
    <span class="emphasis">
     <em>
      „Fuč je prasa, fuč je prasa.“
     </em>
    </span>
   </p>
   <p>
    Vo večeri sa pokračovalo. Prišla ešte polenta, syr, ovocie, čierna káva, koňak, ale
         domáci pán celkom potratil dobrú vôľu. Stal sa zamysleným, nevrlým. Okolo polnoci sa hostia
         rozišli.
   </p>
   <p>
    „Teda ty myslíš, že to Darinka,“ spýtal sa svojej ženy, keď odprevadil hostí a vrátil sa
         do jedálne.
   </p>
   <p>
    „Jeden krk mám, aj ten dám,“ povedala žena.
   </p>
   <p>
    „Dobre.“
   </p>
   <p>
    „Čo chceš urobiť?“
   </p>
   <p>
    „Ešte neviem… Ale si istá, že Darinka?“
   </p>
   <p>
    „Život postavím.“
   </p>
   <p>
    „Dobre.“
   </p>
   <p>
    * * *
   </p>
   <p>
    Na druhý deň dal vybubnovať, že sa našlo prasa vo dvore pána Sihoňa, inžiniera,
         bývajúceho v uličke. Komu skapalo, nech sa hlási u neho kedykoľvek. Prasa sa mu odovzdá
         hneď.
   </p>
   <p>
    Žibrienka rozkázal, aby sa v uličke, kde pán inžinier býva, o minútu dlhšie bubnovalo a
         o škálu vyššie dávalo na známosť.
   </p>
   <p>
    „Tu sú dva šestáky. Pomasťte si hrdlo,“ povedal bubeníkovi a za vybubnovanie vysolil
         zlatku, miesto päťdesiat grajciarov.
   </p>
   <p>
    „Z poverenia pána Sihoňa,“ dodal, „ktorý ma na to splnomocnil.“
   </p>
   <p>
    „Tóno, choď!“ zabručala hlava obce, „a urob podľa rozkazu.“
   </p>
   <p>
    Žibrienka myslel, že odvolajúc sa na bubnovanie, proste vojde do dvora pána inžiniera a
         vezme si prasa. Ale bubnovanie malo celkom inakší účinok a pán polesný len čírou náhodou
         prišiel ku svojmu prasaťu.
   </p>
   <p>
    Práve si chcel ľahnúť poobede na diván a podriemať pol hodinky, keď náhle otvorila jeho
         žena dvere a zavolala ho, aby sa šiel podívať, čo sa u susedov robí. Vyšiel nevrlý, že ho
         turbujú v odpočinku, ale hneď sa rozveselil. Z ich dvora bolo celkom dobre vidieť cez
         mriežkový plot do dvora Sihoňovho a do tých okien tohoto domu, čo hľadeli k záhradám. Okná
         boli pootvárané a všetko bolo počuť.
   </p>
   <p>
    „Ty starý chomút,“ kričala Darinka celkom zachrípnutá, „čo sa ty staráš do mojich
         kšeftov… Dáš mi ty grajciara voľakedy?… Ja ťa vybubnujem, psohlavec. Kto ti to kázal?… Ty
         starý brav… Čo teba do môjho prasaťa… Ja mám čušať? Sedliak akýsi! Lucifer… Luterán…
         Ancikrist… Ja pôjdem?… Ty vyletíš, ako toto…“
   </p>
   <p>
    Oknom vyletel čibuk. Spravil kruh a čľupol do mláčky. Zasipel. Akiste mu ho Darinka z
         úst vytrhla a tak vyhodila.
   </p>
   <p>
    „Ja vyletím? Ty vyletíš, ako toto.“
   </p>
   <p>
    Vyletela turecká čiapka s kvastľou. Zastavila sa na drevárni.
   </p>
   <p>
    Bolo počuť lomoz, šuchanie a búchanie, akoby pokrovec prášili.
   </p>
   <p>
    O chvíľu vyletel veľký žltý vlniak. Pár ráz sa prevrátil v povetrí a drnknúc sa o konár
         jablone, rozkýval ho. Za vlniakom letel klobúk s pštrosím perom a sadnúc na jabloň, zdal sa
         medzi halúzkami ako nejaký exotický vták. Za klobúkom letela sama Darinka. Bledá, s hrúzou
         v tvári zjavila sa v obloku na minútu a skočila dolu, zúfalo vykrikujúc:
   </p>
   <p>
    „Oj, ja nešťastná, oh ja nešťastná!“
   </p>
   <p>
    Za ňou zosypali sa sukne, kabátiky, škatuľky, kefy, kabáty, čipky, pančuchy, fľaštičky a
         vrkoče, napokon sa celý kufor skrochmelil, odrypnúc kus vakovky z výklenku pod oblokom.
   </p>
   <p>
    „Óh, ja nešťastná,“ volala slečna, „kde je to ohreblo, že ťa zabijem, ty podliak,
         hnusník, chruňo akýsi!“
   </p>
   <p>
    Krivkajúc na nohu, pošla k drevárni iste pre to ohreblo. Odchýlila dvere a von vyrútilo
         sa malé, biele, tučné prasiatko. Veselo zakrochkalo, vyhodilo zadkom a pustilo sa dvorom
         cez otvorenú bránu na ulicu.
   </p>
   <p>
    „To je ono,“ zvolal Žibrienka.
   </p>
   <p>
    „Choď, ty pľuhavstvo,“ kričala slečna Darinka na utekajúce prasa.
   </p>
   <p>
    „Budú mať iní prasacinu, a nie ty žráč… Veď som to ja len pre teba, lagan nevďačný!“
   </p>
   <p>
    A zahrozila sa päsťou k oknu.
   </p>
   <p>
    Potom bolo počuť, ako fiká, hľadajúc ohreblo.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2595400" name="ftn.id2595400">
        76
       </a>
       ]
      </sup>
      <span class="emphasis">
       <em>
        Reklik
       </em>
      </span>
      (nem.) — nočný kabátik
     </p>
    </div>
    <div class="footnote">
     <p>
      <sup>
       [
       <a class="para" href="#id2595550" name="ftn.id2595550">
        77
       </a>
       ]
      </sup>
      <span class="emphasis">
       <em>
        Šlafrok
       </em>
      </span>
      (nem.) — ranný plášť
     </p>
    </div>
    <div class="footnote">
     <p>
      <sup>
       [
       <a class="para" href="#id2595957" name="ftn.id2595957">
        78
       </a>
       ]
      </sup>
      <span class="emphasis">
       <em>
        S Bogom mati…
       </em>
      </span>
      — známa bosenská ľudová pieseň
     </p>
    </div>
   </div>
  </div>
 </body>
</html>
