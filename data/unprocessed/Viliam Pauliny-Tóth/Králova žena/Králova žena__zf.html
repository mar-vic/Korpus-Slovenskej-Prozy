<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2536141">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dňa 15. júna 1312 rozrumila sa u Rozhanoviec posledná bašta slobody slovenskej.
         Trenčiansky Matúš žil síce potom ešte asi 8 rokov; avšak panstvo jeho, ktoré kedysi od
         Holiča k Vyšehradu a až po Košice siahalo, po bitve Rozhanovskej obmedzené bolo už len na
         Považie po Hlohovec a belohorské Záhorie; dolu nižšie vládol teraz už iba Komárnom a
         Vyšehradom. Frankovia kam diaľ tým viac množili sa v krajine, usádzaní súc do najlepších
         úradov a obdarúvaní marnotratným Karolom Robertom najpeknejšími panstvami. Vôkol prestolu
         kráľovho hromadili sa — s ním do krajiny všantročivší sa — dobrodružní cudzinci, ktorí
         použijúc ľahkomyseľnosť Karolovu kráľovský dvor pravdy a práva zmenili na krívd a
         nepravostí peleš, v nejžto pravá nábožnosť ustúpila miesto pokrytstvu, hrdinská udatnosť
         zženštilým zábavám a cnosť — hriechu.
   </p>
   <p>
    Karol Robert, pravda, prvý základ položil ku svetskej sláve koruny uhorskej, ktorú táto
         za panovania jeho syna Ľudovíta a i potom neskôr dosiahla, bo pod ním prevahu dostávať
         počal nad živly slovanskými živel maďarstva, jehož charakterističná známka je tá, že len
         pod železným žezlom vladárskej ľubovôle k značnejšiemu rozvoju národnej sily prichádza; no,
         Karol Robert tiež prvý vladár bol, ktorý v mravnom ohľade kvasom hriechu nakazil bujarý
         strom Ugrie, následkom nehož táto potom o dvesto rokov pozdejšie tým hlbšie upadla. Kým
         Matúš panoval na Slovensku, ešte i v tábore Karolovom, keď nie iná, aspoň rytierska cnosť
         pestovaná bola, bo všetky snahy mladistvého kráľa jedine k pokoreniu mohutného veľmoža
         slovenského, — pána Váhu a Tatier — smerovaly; po páde Matúšovom ale, cítiac sa už dosť
         upevneným a bezpečným byť na trône: pustil sa do samopašného vladárenia, do žitia
         bezstarostného.
   </p>
   <p>
    Mladá kráľovna Katarína Mária, dcéra poľského Kazimíra, pľúcnym neduhom zmorená ležala v
         starom kráľovskom paláci v Ostrihome, kde ju zbožnými slovy tešieval Tomáš
    <sup>
     [
     <a class="footnote" href="#ftn.id2551777" name="id2551777">
      1
     </a>
     ]
    </sup>
    arcibiskup ostrihomský, pokým jej manžel neohliadnuc sa na ňu menil sídlovisko
         svoje dľa toho, aká kde ho zábava pútala k dlhšiemu abo kratšiemu pobaveniu sa. Turnaje,
         poľovky, radovánky, hostiny, tance, milostné dobrodružstvá a pletichy striedaly sa u dvora,
         ony boly kráľovo stále zaneprázdnenie a zdaly sa byť jediným života jeho cieľom. Že pri
         takýchto obstojateľstvách pravá cnosť a ušľachtilosť mravov skorý výhosť dostať musela a
         síce nie len z palácov šľachty, ale tu i tu už aj z chyžiek nižšieho obyvateľstva: je
         celkom prirodzené. Ad exemplum regis totus componitur orbis, vraví staré latinské
         poriekadlo, a tak to vtedy bolo aj v Uhorsku. Kráľ zabával sa a spolu s ním i každý zámok,
         každé mesto, každá župa, každý vidiek, ktorý Karol Robert prítomnosťou svojou obradoval.
   </p>
   <p>
    Bolo to v prvom týždni mesiaca júna 1315, keď Karol Robert s dlhšieho výletu zase
         navrátil sa bol do Budína, kde ho nové hlučné zábavy očakávaly. Prvé predpoludnie po
         príchode svojom medzitým predsa ako tak i vladárskym pokonávkam venoval.
   </p>
   <p>
    Lenivo vrhnúc sa do baršúnového kresla, znudený preňho málo zanímavým rozhovorom
         prítomných dvoranov, sedel v menšom tereme budínskej paloty a prijímal rozličné, v čas
         neprítomnosti jeho zo všetkých končín krajiny došlé zprávy, ktoré mu nádvorník Dominik Chosnický
    <sup>
     [
     <a class="footnote" href="#ftn.id2539529" name="id2539529">
      2
     </a>
     ]
    </sup>
    prednášal. Dajedny záležitosti zaraz i vybavené boly, a kancelár Ladislav pilne
         a svedomite značil si rozkazy kráľove, s ktorými prítomní dvorania, medzi nimi aj
         arcibiskup Tomáš, vždy slepo usrozumení boli, bo nik nechcel milosť kráľovu utratiť, ale
         každý hľadel udržať sa v nej a tak previesť osobné ciele svoje.
   </p>
   <p>
    Keď zamĺknul nádvorník, prejal slovo arcibiskup Tomáš. Všetko dvoranstvo vopred znalo,
         keď chopil sa Tomáš slova, čo hovoriť bude. Boly to večné žaloby na Matúša, ako plieni,
         rabuje, lúpi a vraždí. Reč Tomášova i teraz len okolo tohoto predmetu točila sa; menovite
         ale spomenul statky benediktínskeho opátstva „de Gron“, ktoré prívrženci Matúšoví opanovali
         a užívali, v ktorej záležitosti vraj Tomáš už i Sv. Otcovi do Ríma zvláštny list písať
         prinútený bol.
   </p>
   <p>
    Karol, trochu nemilo dotknutý zprávou, že arcibiskup v Ríme hľadal pomoc, uisťoval
         Tomáša, že čo možné bude, vykoná, aby statky tie benediktínom prinavrátené boly, len aby
         vraj mal krátke poshovenie, kým stane sa mu Matúš celkom nepotrebným.
   </p>
   <p>
    Touto potechou ako tak uspokojený Tomáš upomeul kráľa na nedávno učinený mu sľub
         straniva mesta Komárna, ktoré Matúšovi odňať a arcibiskupovi ostrihomskému darovať
         prisľúbil. I túto prosbu Karol odporúčaním krátkeho poshovenia odbavil.
   </p>
   <p>
    „Mám ešte jednu poníženú prosbu,“ slovil nato Tomáš. „Naša drahá kráľovná chradne so dňa
         na deň. Vyber sa, milostivý kráľu, do Ostrihoma, navštív ju, to istotne poteší jej dušu
         telesnými bolesťami skľúčenú.“
   </p>
   <p>
    „Žiada si to asnáď?“ pýtal sa Karol.
   </p>
   <p>
    „Ona, pravda, slova neriekla; no, ja myslím —“
   </p>
   <p>
    „Pletky!… keď nežiada si ma vidieť, načo pokoj jej búriť? Trebárs bych i ta šiel, pomôcť
         jej nie som v stave; a pomodliť sa môžem i tuná za ňu. No, či nie?“
   </p>
   <p>
    Všetci dvoranovia prisvedčujúc pokývli hlavami.
   </p>
   <p>
    Vtom vstúpil dverník gróf Hektor
    <sup>
     [
     <a class="footnote" href="#ftn.id2523004" name="id2523004">
      3
     </a>
     ]
    </sup>
    do teremu, oznamujúc, že už od týždňa na príchod kráľov v Budíne čakavšie
         vyslanstvo mesta Benátok predpustené byť žiada, — aby s Karolom straniva vzájomného obchodu
         a kupectva vyjednávalo. „Zajtra, páni, zajtra!“ zvolal Karol vstávajúc s kresla; „dnes sme
         toho už nazbyt mali.“ A zase všetci dvorania prisvedčujúc uklonili sa.
   </p>
   <p>
    „Je tu ešte i posol Matúšov,“ doložil gróf Hektor, „ako vraví, s veľmi súrnymi odkazy
         pána svojho.“
   </p>
   <p>
    „No, nech vstúpi teda,“ nevrlo velel Karol Robert.
   </p>
   <p>
    Hektor odišiel a po chvíli vstúpil do teremu muž asi 40-ročný, driečny, hodný — vo
         skvelom rytierskom odeve — dôverník Matúšov Felicián Sáh.
   </p>
   <p>
    „Milostivý kráľu!“ počal Sáh po hlbokej poklone, „prichádzam ako dôverník Matúša
         Trenčianskeho. Vo sviežej pamäti všetkých tu prítomných vysokoctených pánov to ešte byť
         musí, že keď rakúsky Fridrik s tebou, milostivý kráľu, proti bavorskému Ludvikovi vstupoval
         vo smluvu, ktorá korune uhorskej dopomohla k stolici a hradu požunskému, vyslaný bol z
         Budína dôverník tvoj Tomáš zo Sečian, syn Vukov, k Matúšovi na Trenčín s tajnými odkazmi
         tvojimi. Ty, milostivý kráľu, totižto sľuboval si Matúšovi — možno že nabídnutím
         Fridrikovým — celkovité pustenie, zabudnutie všetkých stavších sa vecí, pokoj a mier na
         potom nezrušiteľný a úplné podržanie všetkých zemí a zámkov na Považí od Komárna až po
         Holič a ku stokom Váhu: jestli pán môj Matúš bavorskému Ludvikovi oddaného českého kráľa
         Jána na Morave znepokojovať bude. Matúš hotový bol ku všetkému a jediné, čo od dôverníka
         tvojho, kráľu, žiadal, bolo písomné poistenie toho sľubu kráľovského. Tomáš zo Sečian ale
         odvolával sa na svoju česť, svoje plnomocenstvo a tvoje kráľovské slovo a všemožne
         prehováral Matúša, aby len nečakal, bo je to vraj vec veľmi súrna, svätosväte sľubujúc, že
         žiadané Matúšom písmo o týždeň istotne za ním pošle na Moravu. Pán môj Matúš na sľuby
         takéto a dané slovo kráľa štyri razy korunovaného, vtrhol na Moravu, a dobyjúc viacej
         hradov, z tvojho rozkazu, kráľu, všetko až po Znojm a Brno plienil. Avšak Ján český tiež
         nemeškal pleny naše kárať mocnou rukou. Pri Holiči hlavne obrátilo sa šťastie na stranu
         českých, statným Jindrichom z Lipy vedených plukov. Matúš ponáhľal sa síce pomocou prispeť
         obleženému nepriateľmi Holiču, avšak nečetné jeho — len z najbližších zámkov privedené voje
         proti početným plukom českým dosiaľ statne síce, ale bez značnejšieho výsledku bojujú. Ty,
         milostivý kráľu, máš početnú posádku v Prešporku;
   </p>
   <p>
    prichádzam teda a prosím ťa v mene Matúša Trenčianskeho, aby si mu čo skorej prispel
         pomocou, bo jest čo obávať sa, že nie len Holič, lež i celé Záhorie cestou výboja českému
         Jánovi do rúk padne. Výprava pána môjho na Moravu stala sa i tak len, kráľu, na tvoje
         vyzvanie, a preto Matúš pevne verí, že mu teraz žiadanú pomoc neodoprieš a zaraz mu i to,
         Tomášom zo Sečan sľubované písmo skrze mňa odošleš.“
   </p>
   <p>
    Sáh dohovoril, poklonil sa a s napnutím čakal odpoveď kráľovu.
   </p>
   <p>
    Po Karlovej tvári prebehol ľahký úsmev škodoradosti, za chvíľu čakal, usporadujúc si
         myšlienky svoje a po malej prestávke ujal sa slova: „Pravda, že vyslal som verného môjho
         Tomáša zo Sečian k Trenčianskemu Matúšovi, no, nie s odkazom takým, aby Matúš Moravu až po
         Znojm a Brno plienil, lež jedine aby hranice uhorské strážil proti vpádom českých
         dobrodruhov. Za túto službu, pravda, sľúbil som mu celkovité odpustenie. Že ďalej išiel,
         ako mu mnou naloženo bolo, tým samým nehodným stal sa odpustenia môjho. On na svoju ruku
         plienil Moravu, nech bráni sa teraz na svoju ruku. Ja mu žiadanú pomoc dať nemôžem už i
         preto, že som s českým kráľom písomný mier uzavrel a nasledovne kráľovi dané slovo neomylne
         zadržať musím, kdežto — čo bych snáď Matúšovi bol i skutočne dačo sľúbil — k zadržaniu
         odbojníkom daného slova nikoho nič viazať nemôže. To odveta moja. Nech hľadí pán tvoj, ako
         dostane sa z klepca.“
   </p>
   <p>
    „Ale, milostivý kráľu, ráč povážiť —“
   </p>
   <p>
    „Všetko som povážil! Matúš je nevďačník. Koľko razy som mu všetko odpustil, a on voždy
         nehodným stal sa odpustenia môjho. A jako nevďačný je proti mne, tak nevďačný je i proti
         krajine. Dedo jeho Jakub, jenž s Margitou do Uhier prišiel, tuná osadil sa, v úradoch
         vysokých zbohatol; ujcovia jeho Štefan a Dimiter najvyššie úrady zastávali; rovne otec jeho
         Petor, jenž z kráľovskej milosti stal sa skoro najbohatším uhorským veľmožom; a, hľa, Matúš
         posledný konár voždy vernej kráľom rodiny v ustavičnom odboji žije, 15 rokov pracujúc na
         odtrhnutí horných strán od koruny Svätého Štefana. Nuž, či to vďačnosť, Sáhu? Či by ten starec
    <sup>
     [
     <a class="footnote" href="#ftn.id2504503" name="id2504503">
      4
     </a>
     ]
    </sup>
    nemal radšej už na modlitby myslieť, ako na večné úklady a pletichy proti
         kráľovi svojmu pomazanému?… Nie, nedám mu pomoci. Nech celkom padne; nech zahynie. A ty,
         Sáhu, hľaď, abys s ním rovno nepochodil. Čas tu ešte; naprav chyby svoje, kým pozde nebude.
         S Bohom.“
   </p>
   <p>
    A s tým obrátil sa ku dverám svetlice svojej. Pri ostrihomskom arcibiskupovi zastavil sa
         ešte na chvíľku a šuškal mu do uší: „Otče, blahoželám ti k majetku Komárna.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2551777" name="ftn.id2551777">
        1
       </a>
       ]
      </sup>
      Tomáš bol arcibiskupom ostrihomským od 1305; † 1321
     </p>
    </div>
    <div class="footnote">
     <p>
      <sup>
       [
       <a class="para" href="#id2539529" name="ftn.id2539529">
        2
       </a>
       ]
      </sup>
      Dominik Veľký z Chosníc bol nádvorníkom 1313 až 1321
     </p>
    </div>
    <div class="footnote">
     <p>
      <sup>
       [
       <a class="para" href="#id2523004" name="ftn.id2523004">
        3
       </a>
       ]
      </sup>
      Hector prišiel s Karolom zo Sicilie; pri Vespríme dostal statky a prädikát „de
               Hathalom“
     </p>
    </div>
    <div class="footnote">
     <p>
      <sup>
       [
       <a class="para" href="#id2504503" name="ftn.id2504503">
        4
       </a>
       ]
      </sup>
      Matúš narodil sa r. 1243, nasledovne bol r. 1315 už 72 rokov starý. V 26-tom roku
               života svojho, t. j. r. 1269 bol Matúš Čák už sedmohradským vojvodom, r. 1295
               magister agazonum, r. 1297 županom prešporským, r. 1302 nádvorníkom uhorským, roku
               1309 „tútorom krajiny“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504545">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bol 15. jún r. 1315. Bol pekný mesačný večer. Kráľovská palota v Budíne, ktorá vtedy asi
         o 200 krokov vyššie stála ako terajšia, bola skvele osvetlená a hosťami zo všetkých končín
         Uhorska preplnená. Karol Robert svätil deň svojho narodenia. V tento deň pred 27 roky po
         prvý raz uzrel svetlo Božie; v tento deň pred 14 roky po prvý raz vkročil do starej paloty
         ostrihomskej kráľov uhorských, v tento deň pred 6 roky korunovaný bol v Pešti s privolením
         snemu za kráľa uhorského a v tento deň pred troma roky porazil u Rozhanoviec úhlavného a
         najmocnejšieho nepriateľa svojho, pána Váhu i Tatier a tak upevnil tuná trón všantročených
         do vlasti uhorskej Anžuáncov. Mal teda Karol Robert dostatočnú príčinu deň tento slávnostne
         zasvätiť.
   </p>
   <p>
    Po skvelom turnaji nasledovala skvostná hostina, spojená s tanečnou zábavou. Kráľovna
         chorá ležala v Ostrihome, kráľ zabával sa v Budíne. Veliká zámocká dvorana a pobočné
         svetlice preplnené boly hosťami, medzi ktorými najpočetnejší boli Taliančíci, s nimiž Karol
         celú krajinu zaplavil. No, boli medzi nimi aj početní Maďari, a len kde-tu objavila sa
         beľavá tvár slovenská. Domovú paniu zastupovala pani Anna z Chosníc, žena nádvorníka
         Dominika, okolo ktorej točil sa kruh veselých žien uhorských a v ňom tmolily sa početné
         krásavice dolnozemské. Starší páni zasadli v bočných chyžiach okolo stolov naložených
         mladým seksárdskym a starým jágerským a budínskym, pri plných čašach rozprávajúc o
         záležitostiach krajinských. Mladší pripojili sa kruhu ženskému, zabávajúc sa rozhovormi,
         dvorením, hrami a tancom a holdujúc krásaviciam svojim. Medzi týmito nachodíme i kráľa
         Karola Roberta.
   </p>
   <p>
    Dnes, — tak zdá sa — okúzlila ho krásna Adelajda, mladá žienka Kokoša Rikkolfoviča,
         vnuka Rutkerovho, jenž od bitky rozhanovskej vo veľkej milosti stál u kráľa a vo väčšej
         ešte, odkedy Karol Robert švárnu Adelajdu spatril. Ustavične len kolo tejto točí sa, len s
         ňou tančí, jedine s ňou zabáva sa. Jej švagrinie však, Erža a Margita sú mu v ceste; nemôže
         s ňou bez svedkov rozprávať.
   </p>
   <p>
    „Jabrocký!“ — oslovil kráľ jednoho z verných svojich; mladý černovlasý muž poklonil sa,
         a kráľ šepol mu do ucha; „zabav kus Eržu a Margitu; sú mi v ceste.“
   </p>
   <p>
    Jabrocký, ktorý s Karolom z Dalmatska bol prišiel a v Spiši statky dostal, zaraz
         pochopil úlohu svoju. Pojal za ruku nadhodivšieho sa mu panoša Jurka Kráľa a tašiel s ním,
         šeptajúc mu čosi, k menovaným dvom paničkám. V pár okamihoch bol Karol Robert samotný s
         Adelajdou Kokošovou.
   </p>
   <p>
    „Adelajdo! ľúbim vás,“ — šeptal Karol Robert vášnive, — „práhnem za vami, ako letným
         sparnom vysušená zem za vlahou tichého dážďa. Poďte, tancujme spolu!“ S tým chytil
         belovlasú Nemku za ruku, ona odpovedala mu ľahkým stisnutím ruky, a nato ztratili sa —
         horúce objatí — v dave tancujúcich.
   </p>
   <p>
    Vo výklenku okna stály dve krásavice. Jedna driečna beluša, slovenskej tvári devica,
         Mária z Diviak, ktorá nebárs dobre cítila sa v hluku tomto; druhá dolnozemská barnuša,
         švárna Emerencia, dcéra pána Rolanda Orodského. Dva tieto jemné kvety z rozdielnych nív
         vlasti uhorskej stretly sa náhodou; pred poltreťa rokom prvý raz videly sa a staly sa
         priateľkami. Tomáš Diviacky, otec Márie na poľovke zachránil život Rolanda z Orodu, otca
         švárnej Emerencie, keď bránil sa tento s nožom v ruke proti zúrive napodnuvšiemu ho
         poloranenému divému kancovi. Po pôtke tejto Roland za pár týždňov ležal u Diviackych, kam
         ho i 16-ročná dcéra jeho Emerencia navštíviť a opatrovať prišla. Toto stalo sa v jaseni
         roku 1312, a odtedy nevidely sa krásavice naše. Tuná sišly sa zase len púhou náhodou. Tomáš
         Diviacky, syn Hrehorov mal akúsi starú pravotu s ujcami svojimi, Budimírom z Novej Vsi a
         Jaroslavom z Rudného a preto i s bratom svojím Vlkom Besnákom prišiel do Budína, aby vec tú
         pokonal. Dcéru Marinu ale vzal iba preto sebou, aby s ňou svoju, — neďaleko Ostrihomu
         bývajúcu starú tetku navštíviť mohol. Tak dostala sa Marina z Diviak do Budína. Otec
         Emerencie, Roland ale bol ako dvoranin kráľovský ustavične vôkol osoby Karola Roberta. —
         Milé bolo toto nenadálé shľadanie sa menovaných krásavíc; zovňajšie jejich vyhliadanie od
         dvoch rokov málo premenilo sa; no, tým viac jejich duševná povaha. Modrooká Marina s
         nechuťou navštívila kráľovskú palotu, o ktorej počula, že je hniezdom ženských pletích a
         peleš úkladov; Emerencia len tuná cítila sa byť blaženou. Marina, — pred dvoma roky decko,
         — teraz krásne vyvinutá panna mala oko jasné, z nehož žiarily dobrota a nevinnosť srdca;
         švárna Emerencia nemala už tohoto vzhľadu; jej tmavé oko hneď nylo náruživou ľúbosťou, hneď
         zas zostrilo zrak svoj strelami búrnej žiarlivosti. Spanilomyseľná Marinka s udivením
         hľadela na priateľku svoju.
   </p>
   <p>
    „Veru, veru, skoro bych ťa nebola ani poznala,“ hovorila švárna beluša, „taká si celá
         premenená.“
   </p>
   <p>
    „To zdá sa ti len tak, Mariška moja,“ vetila Emerencia. „Čože pred dvoma roky, keď som
         tých milých pár týždňov u vás strávila, bola som takrečeno len dieťa a to také dedinské, čo
         tento život tuná len z povesti znalo; a teraz —“
   </p>
   <p>
    Práve v tomto okamihu zazrela Emerencia kloniť sa Karola k uchu Adelajdy, videla, ako ju
         chytil za ruku, ako vo vrúcom objeme vrhli sa spolu do tlupy tancujúcich. Čierné oko
         ohnivej barnuše ziskrilo sa zúrivým bleskom; krčovite stisla ruku priateľky svojej a nato
         bôľom premožená, slzami zaliata klesla v náručie útlocitnej Mariny.
   </p>
   <p>
    „Duša moja, čo ti je?!“
   </p>
   <p>
    „Oh, Mariška moja, ja som veľmi — veľmi nešťastlivá. Ja ľúbim.“
   </p>
   <p>
    „Ľúbiš? Nuž a či láska nešťastie? Aj ja ľúbim svojho Miklúša Jesenského, a cit ten je
         jediným šťastím mojím. Ledva čakám najbližšiu jaseň, bo vtedy dľa úmluvy otcov našich má
         byť svadba naša.“
   </p>
   <p>
    „Ah, Mariška moja, jak šťastná bola bych ja, kebych takého človeka ľúbila ako ty. Toť
         Vilko Drugeth div že nezblázni sa za mnou, a ja ho nenávidím; ó, jak blažená bych bola,
         kebych ho ľúbiť vedela!“
   </p>
   <p>
    „A kohože ľúbiš?“
   </p>
   <p>
    „Nepýtaj sa to ty, dobrá nevinná duša; nezakaľ si tajomstvom hriešnej lásky mojej jasný
         blankyt duše, čistý obzor srdca svojho.“
   </p>
   <p>
    „Ale snáď ťa aspoň potešiť môžem.“
   </p>
   <p>
    „Mariška moja, mňa už nikto nepoteší. Nedotušuj ďalej na mňa; buď ti dosť na tom vedieť,
         že ľúbim toho, jehož nikdy byť nemôžem. Oh, ja som veľmi nešťastlivá!“ A oboma rukama
         zakryla si tvár, aby zabávajúca sa tlupa nezbadala slzy jej.
   </p>
   <p>
    Hudba zatíchla. Z bočnej svetlice ozval sa brinkot pohárov a hlučné pripíjanie na slávu
         kráľa Karola Roberta. Ten však neveľmi všímal si toho. Rozjarený tancom naším, vtedy
         slovanským, teraz uhorským menovaným, ktorý aj Karol Robert veľmi rád tancovával,
         prechádzal sa po boku továrnika Rolanda, v jehož spoločnosti vyšiel na pavlán, zdánlive aby
         ochladil sa vzduchom nočným, vlastne ale aby bez svedkov pohovoril s ním.
   </p>
   <p>
    „Teda že Emerencia nechce isť za Viliama, hovoríš?“ pýtal sa kráľ na pavlane továrnika
         svojho.
   </p>
   <p>
    „Ani počuť nechce o ňom. Ona, kráľu, jedine vás miluje.“
   </p>
   <p>
    „To sú pletky. Ja mám ženu; mojou byť nemôže.“
   </p>
   <p>
    „Jej milosť naša kráľovná, ako počuť, kráľu, na smrtnej posteli leží —“
   </p>
   <p>
    „Leží už od polroka na nej, a Boh vie, dokiaľ ešte ležať bude. A čoby aj skutočne
         zomrela, tie myšlienky vyraz si, chlape, z hlavy.“
   </p>
   <p>
    „Kráľu môj, nešťastnou ste mi zrobili dcéru.“
   </p>
   <p>
    „Nešťastnou! hahaha! Aké nešťastie?! Že som ju trochu miloval? Či som teba nespravil za
         to továrnikom, tvojho syna Tomáša svojím panošom? a či neobohatil som ťa i celú rodinu
         tvoju peknými statkami? Veru, je mi to za nešťastie, že teraz v zamilovanosti svojej o
         tróne a korune snijúc koše dáva najprednejším šľachtickým junákom. Pošli ju domov; tam v
         samote o pár mesiacov istotne vytriezvie a potom vďačne podrobí sa vôli tvojej.“
   </p>
   <p>
    „Mýliš sa, kráľu môj! a tu niet čo odkladať, bo dcéra moja cíti sa byť matkou.“
   </p>
   <p>
    „Musí sa teda hneď vydať. Či si ma rozumel? musí! Karol Robert to rozkazuje.“ A s tým
         obrátil sa a vnišiel do paloty.
   </p>
   <p>
    „To čert v podobe anjela!“ vzdychol si Roland a zamyslel sa. — „Pekný, milý a kam príde,
         nešťastie rozsieva. No, čo teraz? Omámil mi dcéru sľubami, priviedol ju o nevinnosť, utrhol
         kvet krásy a teraz vrhol ho do blata. Oh, ja nešťastný, kde som mal rozum, keď tá myšlienka
         vo mne vznikla, že snáď dcéru svoju uvidím na tróne uhorskom! — Mojou márnomyseľnosťou
         urobil som si dieťa nešťastlivým.“ A zase zamyslel sa.
   </p>
   <p>
    Vtom roztvorily sa dvera, a na pavlan vystúpila Emerencia s rozdráždenou napnutosťou.
   </p>
   <p>
    „Nuž, otče môj?!“
   </p>
   <p>
    „Všetko darmo; nutno ti isť za Drugetha.“ Emerencia s výkrikom bôľneho úžasu klesla
         otcovi v náručie.
   </p>
   <p>
   </p>
   <p>
    *
   </p>
   <p>
   </p>
   <p>
    Kým Roland dcéru svoju na pavlane rozberal a tešil, Karol Robert už zas bol pri
         Adelajde, ktorej hory doly sľuboval, aby ona, kým jej muž v tábore bude — hodlal ho totižto
         proti Srbom vyslať, — v Budíne u svojej sestrenice, ženy nádvorníka Dominika, zostala.
         Adelajda, očankaná rečami mladistvého kráľa prisľúbila, že pobaví sa ešte za pár týždňov u
         Chosnických.
   </p>
   <p>
    Zatiaľ v obedni, kde pri pohároch sedeli starší páni, kam diaľ tým čulejší ruch panoval;
         bo voždy po zatíchnutí hudby prihrnulo sa medzi hodovníkov pár nových posluchačov.
   </p>
   <p>
    Za vrchom stola sedel nádvorník Dominik Veľký z Chosníc, pri ňom v pravo máčovský bán
         Pavel Štefanovič z Gory, v ľavo liptovský a zvolenský hlavný župan Donč Tomašovič, jenž u
         Rozhanoviec Matúša zradil a tým ku porážke „pána Váhu a Tatier“ značne prispel. Tam ďalej
         sedeli bratia Drugetovci Filip a Jano z Ľublína a Plavče (neskôr z Humenného), bratia
         Vialkovci Jano a Dominik z Hrdohradu, Ladislav Ivánka z Oponíc, bohatý Šándor z Lypoltu,
         Miklúš z Prínu, bratia Petor a Juro z Tiriny, Ubulovci a iní početní šľachticovia a
         dvoranovia, ktorí z milosti Karola Roberta dostali sa do dobrých statkov a mastných úradov.
         Kým Matúš bol pánom celého Slovenska, šľachta neveľmi mala sa ku početnými Taliančíkami
         otočenému Karolovi; po rozhanovskej porážke ale prestala perpendikulovať, a hlavne Maďari
         tlupne hrnuli sa k nemu, aby vyzískali si milosť a blahosklonnosť jeho. Bola to vtedy
         rázová známka pánov plemena toho, v neistote na výsledok uťahovať sa s poľa činnosti v
         časoch, kde berlu slabá ruka drží; za výtržnosťami svevole dychtiť; v dobách ale
         neobmedzenej vladárskej ľubovôle, jaké i pod Karolom Robertom nastaly, bažiť po milosti
         vladárskej, plazením domáhať sa vlivu na záležitosti krajinské a zvlášte kroz pletichy žien
         upevňovať nadvládu svoju, lebo isté je, že šľachticovia z milosti Karolovej zbohatnutí boli
         — okrem Taliančíkov — väčším dielom páni maďarského pôvodu, trebárs i dajedny rodiny nimi
         založené neskôr slovenské mená nosily, bo rodinné jejich mená povstaly len potom, zo
         statkov na Slovensku Matúšovi a jeho prívržencom odňatých a tamtým darovaných alebo aj inak
         nadobudnutých.
   </p>
   <p>
    Jeden z najprednejších, ktorý do radu milostencov Karolových náležal, bol Imrich
         Kompolt, muž velikých zásluh o trón Karolov a jeden z najúhlavnejších nepriateľov Matúša
         Trenčianskeho. — Tento teraz nesedel pri stole, lež prechádzajúc sa v záhume svetlice tajný
         rozhovor viedol s Jánom Bátorom a Jánom Šóšom.
   </p>
   <p>
    „A či ste počuli?“ spýtal sa spoločníkov svojich Kompolt, „Filipovi Drugetovi vraj zase
         jeden zámok daroval a druhý Hektorovi.“
   </p>
   <p>
    „To strach,“ poznamenal Ján Bátor, „ako zachádza s nami! Uhorské ženy a panny przní a
         statky rozdáva cudzincom, kuplerom to svojim!“
   </p>
   <p>
    „Dobre, tuším, vraveli Omodovci, že škoda bolo celej krajine s Matúšom nedržať!“ doložil
         Šóš.
   </p>
   <p>
    „Eh! radšej s čertom,“ skríkol Bátor, „ako s takým, čo zemiansky stav podkopáva!
         Počkajme len, príde čas, kde my aj Robertovi a jeho Taliančíkom inakšiu zahudieme; aj
         kňazia sú už pre jeho nenasytné zderstvo proti nemu! len poshovenie majme, príde aj doba
         odplaty. Zprvu líškal sa nám, sháňal sa po priazni našej, a teraz, keď nás už nepotrebuje,
         ako s onucami zachodí s nami ten —“
   </p>
   <p>
    „Pst!“ pretrhol ho Kompolt, „práve teraz vstupuje do svetlice.“
   </p>
   <p>
    Naraz nastalo všeobecné ticho. Dominik Veľký vstal, pozdvihol velikú striebornú čašu a
         zvučným hlasom zvolal: „Nech žije milovaný kráľ náš Karel Robert!“
   </p>
   <p>
    Hlučné „nech žije!“ zatriaslo barvistými sklami štíhlych okien, a trúby ozvaly sa v
         palote.
   </p>
   <p>
    Karol pristúpil ku stolu, pozdvihol jednu čašu a pil za blaho vlasti uhorskej. Nato
         priblížil sa Ján Bátor k hodujúcim a s dobre napodobneným nadšením nasledujúcu zdravicu
         vyniesol:
   </p>
   <p>
    „Králu náš milovaný, pane náš milostivý! Ty zora zasľúbenia dobrých a blažených časov,
         ty zlaté slnce drahej vlasti a slobody našej! S citom najsrdečnejšej vernosti a oddanosti
         holdujeme ti, hotoví súc za blaho tvoje kedykoľvek položiť trebárs i vlastný život na oltár
         poddanskej vernosti. S nadšením milujeme ťa ako dietky dobrého otca, bo vieme, že zaujatý
         si za šťastie a blaho vlasti uhorskej. A preto ku dnešnej slávnosti z hlbín verných duší
         našich prajeme ti, aby ťa všemohúci Hospodin nám, krvou nadobudnutej slobode uhorskej a
         milej vlasti našej ešte dlhé roky k prenesmiernej radosti všech nás zdržoval a udelil ti na
         púti života hojne zaslúženého požehnania svojho, abys žijúc blažene oblažil aj nás, verné
         dietky tvoje!“
   </p>
   <p>
    „Sláva mu!“ a „Nech žije!“ zahrmelo svetlicami, a trúby na novo zavznely.
   </p>
   <p>
    Po utíšení výkrikov nadšenia, zase pozdvihol Karol Robert čašu a riekol: „Ďakujem za
         srdečné blahoželanie, o jehož úprimnosti úplne presvedčený som a preto navzájom uisťujem ja
         vás, drahí verní moji, že jediná túžba, jediná starosť moja vždy bola, je a bude blaho a
         sláva drahej vlasti našej, v ktorej nech nás všetkých pán Boh dlhé roky živí!“
   </p>
   <p>
    „Sláva kráľovi nášmu!“ zvolali rozčulení hostia, čaše zabrinkotaly, a Karol Robert po
         chvíli zase pokračoval:
   </p>
   <p>
    „A poneváč mi na srdci leží blaho jak celej vlasti, tak jednotlivých jej synov, dovoľte,
         abych aj ku tomuto dobrou radou prispeť mohol. Môjho verného Jána Drugetha najmladší syn,
         statný junák Viliam horúcou láskou zahorel k šlechetnej a spanilomyseľnej panne Emerencii,
         dcére môjho továrnika Rolanda Orodského. Vy, drahí a verní moji viete, akú slávnosť dnes
         svätím; no, želal by som si, keby deň Svätého Vída aj iným občanom vlasti našej tak milé
         rozpomienky vzbudzoval v duši, ako jich v mojej vzbudzuje, a preto vyzývam teba, môj verný
         Rolande z Orodu, aby ste dietky vaše tuná ku pamiatke tejto drahej mi slávnosti v
         prítomnosti všech nás zasnúbili.“
   </p>
   <p>
    „Nech žijú zasnúbenci!“ ohlásilo pár hlasov, iné zas „nech žije kráľ náš“ vyvolávaly.
         No, všeobecné nadšenie slová Karolove nezapríčinily, bo dajedným to predsa divné bolo, že i
         do rodinných záležitostí miešať sa počína Karol Robert. Medzitým predsa nikto netrúfal si
         dačo poznamenať, tým menej sprotiviť sa vôli „milovaného kráľa“. Jano Drugeth priviedol
         svojho v duši plesajúceho Viliama, Roland Orodský svoju duševne zronenú Emerenciu, ktorá
         automatične vložila pravicu svoju do pravice Viliamovej, a nitriansky biskup Ján, vôbec
         Talianom menovaný, ktorý v mladom veku bol zo Sicílie prišiel s Karolom do Uhorska, ochotný
         to napomahač všetkých chútiek kráľových, požehnal mladý párik. Na tretí deň potom bol sobáš
         a svadba, ktorú novomanželom Karol Robert v kráľovskej palote vybavoval.
   </p>
   <p>
    Po požehnaní zasnúbencov chopil sa Karol na novo slova a vravel:
   </p>
   <p>
    „Avšak pri rodinných záležitostiach nezabývajme na krajinské, pri nevinných zábavách na
         občianske povinnosti naše. Štefan Dragutin všemožne usiluje sa, spolu i s bratom svojím
         Urošom Milutinom, aby srbské čiastky krajiny uhorskej neodvislými učinil od koruny Svätého
         Štefana, ba čo viac po samostatnosti bažiacej berle svojej nie len Albansko ale i
         Makedonsko podriadil vynasnažuje sa. My — verne chrániť chcejúc celistvosť koruny našej a
         nenarušenosť hraníc vlasti uhorskej — posielame verného a milého nášho Miklúša Geleta z
         Požegy a grófa Kokoša, syna Rutkerovho, dolu na hranice vlasti, poznamenávajúc, že jestli
         by výprava jejich, v porozumení s bánom Mladenom podujať sa majúca asnáď bez žiadaného
         výsledku ostala, my sami dostavíme sa s väčšou silou na bojište a mužne brániť budeme práva
         svätej koruny našej.“
   </p>
   <p>
    „Sláva kráľovi!“ ozvali sa Taliančíci a daktorí bojachtiví páni uhorskí. Karol ale hodil
         okom po tlupe krásavíc, ktoré shromaždily sa boly počas týchto rečí u dvier z dvorany do
         svetlice vedúcich, a krásnej Adelajdy. Bol to len krátky okamih, ale porozumeli si.
   </p>
   <p>
    Gróf Hektor, jehož pozorlivosti to okamihnutie neušlo, obrátil sa ku Kokošovi a
         blahoželal mu ku novým vavrínom, ktoré vydobyje si vraj na poliach dolnozemských. Kokoš
         uradovaný bol nad zvláštnou blahosklonnosťou dobrotivého kráľa a pána svojho.
   </p>
   <p>
    Karol Robert ešte raz chopil sa slova a vravel: „Viete, drahí moji, že minulého týždňa
         tu bol Matúšov povereník Felician, uchádzajúc sa o pomoc našu proti Čechom stísnivším ho
         pri Holiči. Každý z vás nahliadne, že teraz najpríhodnejší čas bude k obstrihaniu krýdiel
         toho starého odbojcu. A preto vysielam Otmara Maršoviča s troma tisíci čatníkov pod
         Komárno, aby ono Matúšovi odňaté a dľa sľubu môjho arcibiskupovi ostrihomskému odovzdané
         bolo. Po vydobytí Komárna ale, Otmaru, ponáhľaj sa pod Vyšehrad, po jehožto majetku ja sám
         zatúžil som, a hľaď, aby tiež čím skôr dostal sa do rúk našich. Jestli verne a rýchle
         prevedieš sverený ti úkol, kráľovská odmena ťa neminie.“
   </p>
   <p>
    Otmar Maršovič úctive poklonil sa a sľuboval, že všemožne vynasnaží sa zadosť učiniť
         dôvere v neho složenej.
   </p>
   <p>
    „A teraz do tancu, junáci!“ zvolal Karol Robert, hudba poznovu zavznela, a okrem starých
         pánov všetko hrnulo sa zo svetlice. Aj blažený Viliam Drugeth chopil snúbenicu svoju za
         ruku a viedol si ju k tancu do dvorany.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523248">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ostrov Čepel, obývaný bujarým srbským plemenom, bol už za starodávna imanie kráľovské.
         Tuná mali už prví kráľovia uhorskí pekný letohrádok vtedy Kovinom zvaný, okolo nehož časom
         osada — teraz pod menom Rác-Keve známa, vznikla; a skoro každý kráľ uhorský tuná, keď
         započaly sa poľovky, pár týždňov každoročne strávil.
   </p>
   <p>
    Aj zábavobažný Karol Robert rád bavieval sa tuná a to tým radšej, že srbské krásavice
         hlavne upomínaly ho na devy rodného mu talianskeho podnebia.
   </p>
   <p>
    Roku 1315 činily sa v Kovíne veľké prípravy k pohodlnému a skvelému ubytovaniu kráľa na
         dedičnom letohrádku. Vladislav
    <sup>
     [
     <a class="footnote" href="#ftn.id2523290" name="id2523290">
      5
     </a>
     ]
    </sup>
    Ivánka z Obeníc, dvoranín kráľovský a vyznačený miláčok Karola Roberta štyrmi
         týždňami vopred prišiel na ostrov, aby prípravy tie spravoval.
   </p>
   <p>
    Jednoho večera, jazdiac poľami popri tichom Dunaji, v jehož stonavo duniacich vlnách
         odrážaly sa posledné lúče zapadajúceho slnka, videl nad strmým brehom rieky sedieť ženskú
         osobu, ktorá vo velikom žiali a v hlbokých myšlienkach zdala sa byť pohrúžená, ako by
         dumala, či skočiť do tej studenej hĺbky dunajskej, či vrátiť sa od rieky domov a trpeť
         ďalej, čo nadelil jej osud krutý. Mladý Vladislav Oponický od troch rokov, čo bol vo dvore
         Karolovom, navyknúc na rozličné dobrodružstvá, jaknáhle zbadal zadumenú ženštinu, tíško
         skočil s koňa, priviazal ho ku vŕbe a sám potichu bral sa k neznámej osobe. Približujúc sa
         k nej, počul ju usedavo plakať.
   </p>
   <p>
    „Čo plačeš?“ osloví ju junák prívetivým hlasom.
   </p>
   <p>
    Ženština zľakaná skočí hor a s výrazom zdesenia pozre na nečakaného príchodzieho.
   </p>
   <p>
    Zvláštny pohľad jej hlboko vnikol do duše Vladislava Oponického, tak že ohromený, nemo
         sťa socha stáť ostal; no, ohromený nie ľakom, lež neobyčajnou, nikdy nevidenou krásou
         mladej srbskej dievčiny. Ako ziskrilo sa bolo ľakom a hnevom v prvom okamihu čierne oko
         krásavice, tak rýchle sklopilo sa ono studom panenským spatriac pred sebou driečneho muža
         postavy šľachtickej, a červánky zapadujúceho slnka zdaly sa utkvieť na krásnej tvári
         štíhlej mladuchy.
   </p>
   <p>
    „Čo plačeš?“ opakuje pán Oponický otázku po dlhej milotrápnej prestávke.
   </p>
   <p>
    „Ach, akože neplakať?“ vetí deva, a dve perly bôľných sĺz vypadly jej z očú, „akože
         neplakať, otec mi zomrel, macocha ma z domu vyháňa, a ja nemám kam isť, neviem, kam obrátiť
         sa, kde svoju utrápenú hlavu skloniť.“
   </p>
   <p>
    „Ale snáď to nebude tak zle s tebou, ako si to ty myslíš.“
   </p>
   <p>
    „Horký nie! Oh, my ženské, keď sa nám zle vedie, sme o veľa nešťastlivejšie nežli
         mužskí, bo sme obyčajne opustené a nevieme si čo počať.“
   </p>
   <p>
    „Nuž, a čo bys robila, kebys bola mužským?“
   </p>
   <p>
    „Čo bych robila? Stala bych do pluku čatníkov a bila bych Nemcov.“
   </p>
   <p>
    „Haha!“ usmial sa junák, „teda ty taká nepriatelkyňa Nemcov? a prečo to?“
   </p>
   <p>
    „Aj môj otec bol vojakom, Nemci ho pokaličili.“
   </p>
   <p>
    „A kdeže bývaš?“
   </p>
   <p>
    „A tu len v lesíku. Môj nebohý otec Dimiter, keď zahojily sa mu rany, ďalej vojovať
         nemôžuc, dostal tuná malú službičku; bol kráľovským hájnym a rybárom a pred piatimi
         týždňami neborák zomrel.“
   </p>
   <p>
    „A prečo ťa macocha vyháňa?“
   </p>
   <p>
    „Že vraj sama nemá čo jesť.“
   </p>
   <p>
    „A čo ju nežaluješ?“
   </p>
   <p>
    „A komu?“
   </p>
   <p>
    „O tri týždne príde sem kráľ —“
   </p>
   <p>
    „Oh, ten nezapodieva sa s takými pletkami.“
   </p>
   <p>
    „Kto vie?“
   </p>
   <p>
    „A či vy znáte kráľa?“
   </p>
   <p>
    „Znám; patrím ku dvoru. Som jeho osobný priateľ.“
   </p>
   <p>
    „Oh, prosím vás, teda prehovorte za mňa slovo u neho.“
   </p>
   <p>
    „Vďačne. Či chceš slúžiť?“
   </p>
   <p>
    „Slúžiť?“ po malej prestávke, akoby čosi prehltla bola, s dôrazom dodala: „nie!…
         Dimitrova dcéra nevie slúžiť.“
   </p>
   <p>
    Odveta sedliackej devy divne účinkovala na veľmožného šľachtica. Akýsi zvláštny cit úcty
         a obdivovania vlúdil sa mu do pŕs. Neznal, čo má na to odpovedať. Po malej prestávke pýtal
         sa jej: „A čo si tuná robila?“
   </p>
   <p>
    „Čo som robila? utrápená plakala som; div, že som už od žiaľu do tej vody neskočila.
         Akože by aj nie, keď vraj domov viac prísť nesmiem.“
   </p>
   <p>
    „No, neboj sa, dcéra moja! poď so mnou, ja zavediem ťa nazpät k macoche.“ Slová „dcéra
         moja“ z úst asi 30-ročného junáka k 17 — 18-ročnej deve veľmi divne vypadaly. Pán Oponický
         nevzťahoval jich tuná naskrze na vek, lež iba na rod a riekol ich hlavne preto, aby neznáma
         opustená, ktorú zastať a jej dľa možnosti pomoci si bol zaumienil, viac dôvery nabyla k
         nemu.
   </p>
   <p>
    „Oh, ja domov nepôjdem!“ zvolala mladucha, „mati by ma bila.“
   </p>
   <p>
    „Neboj sa, nič nestane sa ti, len ty poď so mnou. Keď jej ja v mene kráľovom rozkážem,
         aby s tebou pekne zachodila, istotne to urobí. Poď len —“ a s tým za ruku pojal zľahka
         protiviacu sa devu a viedol ju k lesíku, medzi jehož húštim belela sa nízka rybárska
         chyžka.
   </p>
   <p>
   </p>
   <p>
    *
   </p>
   <p>
   </p>
   <p>
    Pokým mladý veľmož výš uvedený rozhovor viedol so švárnou dcérou nebohého rybára, v
         spomenutej chyžke nebožtíka dialy sa divné veci.
   </p>
   <p>
    Malý, na neveľkom kopci stojaci domčok mal troje oddelení. Dvermi vnišlo sa do pitvora,
         jehož tmavý záhum dvom koziam za stajeň slúžil. V ľavo bola malá komôrka, v pravo o voľačo
         väčšia izbietka. Dvere, nimiž vchádzalo sa zo dvora do pitvora, boly teraz z vnútra
         zatvorené; v pitvore bolo tma ako v rohu, iba tam na kozom ležisku blyšťalo sa dvoje
         veľkých iskier, — boly to strážne oči bieleho psiska Bundáša.
   </p>
   <p>
    Na pravo v izbietke bolo malé okno ženskými hábami husto zastreté, a v kúte na stolíku
         horel prskajúci kahanec. Na prostred izby na zemi bol prestrený špinavý starý koberec, a na
         ňom na trojnohej stolici sedela čierna starena, držiac čarodejné korienky v pravici, nimiž
         všelijaké kráže a kríže robila po tvári a prsiach pred ňou kľačiacej, málo čo mladšej vdovy
         po nebohom rybárovi.
   </p>
   <p>
    Túlavá stará čarodejnica náhodou zatárala sa do rybárovej chyže, a v starej Eve vznikla
         túžba nazrieť do budúcnosti, dať si poveštiť, jaké neresti a jaké radosti nastávajú jej
         ešte na sklonku života.
   </p>
   <p>
    Čarodejnica rýchle porobila svoje prípravy, zastrela okno, zapálila veštecký kahan,
         prestrela čarodejnícky koberec, sadla na trojnohu, poobzerala Evine ruky, oči, zuby, vlasy,
         pomastila si ruky vonným egyptským olejčekom, vzala čarodejné korienky, robila s nimi kolá
         a kráže a vystrájala všelijaké kumšty a fígle. Stará Eva kľakla pred ňu so skrúšeným
         napnutím ducha, ako pred dajakou vyššou bytnosťou. Keď ju veštica korienkami tri razy
         prekrižovala, počala temným hlasom vraveť:
   </p>
   <p>
    „Si dieťa chudobných rodičov —“
   </p>
   <p>
    „Tak je,“ vzdychla Eva.
   </p>
   <p>
    „Dosiaľ zažila si málo radostí. Je ti ktosi na ťarchu.“
   </p>
   <p>
    „Či dlho budem žiť?“
   </p>
   <p>
    „Ak len ešte štvrť veku tvojho dosiahneš, budeš veľmi stará.“
   </p>
   <p>
    „Či v biede zomriem?“
   </p>
   <p>
    „Kto v biede žil, v dostatku zomiera.“
   </p>
   <p>
    „Chvala Bohu! teda ja v dostatku zomriem. A čo bude s mojou pastorkyňou?“
   </p>
   <p>
    „Pekná —“
   </p>
   <p>
    „Ako anjel.“
   </p>
   <p>
    „Tvoja pastorkyňa stať sa môže žriedlom bohatstva tvojho.“
   </p>
   <p>
    „Ah, ah! — ako to?!“
   </p>
   <p>
    „Dobre zachádzaj s ňou, aby ťa ľúbila; ona bude kráľova žena a —“
   </p>
   <p>
    Vtom ozvaly sa na dvore kroky. Bundáš zaštekal, začujúc ale hlas švárnej Eleny, radostne
         skučať počal.
   </p>
   <p>
    Stará veštica vstala s trojnohy, odostrela okno, zhasila kahanec, schovala koberec a
         trojnohu a sadla si pod pec staväjúc sa, akoby driemala. Nenadalým príchodom Eleny nemilo
         prekvapená Eva odomknúť išla príchodzím a vzdor rade veštkyninej, aby s Elenou dobre
         zachádzala, už plnú hubu mala všelijakých nadávok, ktorými pastorkyňu svoju privítať
         hodlala; shliadnuc však u boku jej bohato oblečeného sprievodčího, ostala ako soľný stĺp a
         nevdojak zišla jej hneď na um vešťba starej čarodejnice.
   </p>
   <p>
    „Dobrý večer, starena! Čože zamykáš sa tak veľmi? vari bojíš sa hosťa?“ pýtal sa na
         dvore stojaci Vladko Oponický.
   </p>
   <p>
    „Ach, prosím pekne, keď som taká samotná, nuž, bojím sa zlých ľudí.“
   </p>
   <p>
    „Tu som ti nazpak doviedol tvoju pastorkyňu. Žalovala sa mi, že ju biješ, že s ňou zle
         zachodíš; od žiaľu už do vody skočiť chcela!“
   </p>
   <p>
    „Ah, prosím ponížene —“
   </p>
   <p>
    „No, nevyhováraj sa; ona mi istotne neluhala. Počuj! v mene kráľovom nakladám ti, aby si
         s ňou ako so svojím vlastným deckom zachodila, bo ak nie, — beda ti bude.“ A nato obrátiac
         sa ku nemo stojacej mladuche, prísné ťahy tvári jeho v okamihu k milostnému úsmevu
         splanuly, a podajúc jej ruku, z hlbín duše vinúce sa mu: „s Bohom, Elenka!“ zašeptal. Deva
         stydlive sklopila oči a podala mu svoju trasúcu sa ruku. Nato zvrtol sa veľmož a rýchle
         tašiel k netrpelive čakajúcemu ho vrankovi svojmu. Vyšvihol sa naň a cválal ku kráľovskému
         letohrádku. Milý obraz krásnej Eleny ustavične vznášal sa pred dušou jeho.
   </p>
   <p>
    Stará Eva bedlivým okom sprevádzala každý výraz tvári, každý pohyb vysokého hosťa a
         zaraz vyznala sa vo veci. Od tej chvíle nebolo lepšej macochy na svete ako ona. Slová
         veštice, prísné, menom kráľa jej dané rozkazy a hlavne to jeho prenikavé „s Bohom, Elenka!“
         hlboko vryly sa jej do pamäti. Ešte v ten večer ona sama spravila chutné múčné jedlo a,
         jako najlepšie mohla, uhostila pastorkyňu svoju. Včas ráno vstala, ešte kým Elena asnáď o
         švárnom Vladislavovi snila, a všetko, čo ináče pastorkyňa konať musela, sama porobila. K
         raňajkám dala Elenke za hrnčok dobrého mlieka a k nemu kus bieleho koláča, čo nestalo sa
         predtým nikdy. Ba čo viac, otvorila svoju starú skriňu, vyňala z nej pár lepších hábov,
         ktoré si ešte za mladi nadobudla, a prinútila Elenu, aby si jich obliekla.
   </p>
   <p>
    Švárna dievčina túto veľkú zmenu v chovaní sa macochinom naproti nej zprvu jedine
         strachu Evinmu pred hrozbou veľmožovou pripisovala; medzitým drkotavá starena nebola v
         stave svoje tajomstvo dlho u seba zadržať a už na poludnie vyrozprávala všetko Elene, čo
         jej zatúlavšia sa ku nej čarodejnica veštila.
   </p>
   <p>
    V tých časoch takéto veštkyne nie len u obecného ľudu, ale aj u vysokej šľachty ešte vo
         velikej vážnosti stály, ba i tí najvzdelanejší toho času, trebárs i slepo neverili slovám
         veštcov, obyčajne predsa mnoho na ne dali a dobrej veštbe tešili a zlej obávali sa. Nie div
         teda, že odhalenie veštby tej i na Elenu podivne účinkovalo, a čím diaľ o nej a mladom
         veľmožovi rozmýšľala, tým lepšie spriateľovala sa duša jej s tou myšlienkou, že je na svete
         všetko možné.
   </p>
   <p>
   </p>
   <p>
    *
   </p>
   <p>
   </p>
   <p>
    Mladý pán z Oponíc, ačpráve dostatočne zaneprázdnený bol prípravami ku skvelému prijatiu
         kráľa, predsa nezabudol popri mnohých prácach svojich na sirotu v ochranu svoju vzatú.
   </p>
   <p>
    „Presvedčiť sa musím — hovoril na tretí deň sám ku sebe, — či tá stará bosorka šetrí
         rozkazy moje.“ A s tým vybral sa do lesa k Dunaju.
   </p>
   <p>
    Elenku našiel v malej záhradke pri rybárni opatrujúcu pestré kvety, rukou jej sadené.
         Nemálo potešil sa Vladislav, keď videl a presvedčil sa, akú zmenu zapríčinil zakročením
         svojím v lose švárnej devy. Zdala sa mu teraz, keď blahá spokojnosť žiarila jej z očú, ešte
         storáz peknejšou a pôvabnejšou.
   </p>
   <p>
    Sadol na lavičku pod košatým orechom a vyzval Elenku, aby sadla si k nemu. Ona stydlivo
         zdráhala sa sadnúť vedľa driečneho veľmoža.
   </p>
   <p>
    „Či bojíš sa ma asnáď, Elenko?“
   </p>
   <p>
    „Ah, čo bych sa vás bála, veľmožný pane; však ste až priveľmi dobrotivý naproti mne.“
   </p>
   <p>
    „Nuž, prečo teda nechceš sadnúť vedľa mňa?“
   </p>
   <p>
    „Nesvedčno chudobnej dievčine sedieť vedľa bohatého veľmoža.“
   </p>
   <p>
    „Pletky. Poď len sem a sadni.“ A chopiac ju za ruku, usadil ju vedľa seba.
   </p>
   <p>
    „Povedz mi, Elenka moja,“ počal Oponický po chvíli, „či máš už milého?“
   </p>
   <p>
    „Ah, koho bych ja biedna sirota mala! Toť nedávno pýtal ma rybár Ďuro od macochy; ale ja
         som zaň ísť nechcela, a preto ma vtedy velice nabila.“
   </p>
   <p>
    „Teda si ešte nikdy nikoho neľúbila?“
   </p>
   <p>
    „Nikdy.“
   </p>
   <p>
    „A mňa či by si vedela ľúbiť?“
   </p>
   <p>
    „Ktožeby vás neľúbil,“ vetilo dievča s úsmevom nevinnosti — takého dobrého, veľkého
         pána.
   </p>
   <p>
    „Ale či by si ma vedela i vtedy ľúbiť, kebych nebol velikým pánom, ale len chudobným
         rybárom?“
   </p>
   <p>
    „Ja neviem,“ odpovedalo dievča a chutne rozosmialo sa.
   </p>
   <p>
    Zápalistý Vladislav, zahorevší ku dievčaťu opravdivou láskou, zľahka privinul ju k sebe,
         a ona nezbraňovala tomu.
   </p>
   <p>
    O pár dní celkom zmenily sa okolností starej Evy a švárnej Elenky. Dostatok a hojnosť
         vtiahly do nízkej chyžky rybárskej. Starý odev svoj obe zameniť musely na dotieranie
         Vladkovo s novými, mladým veľmožom prinesenými hábami, a k posluhe jejich najal p. Oponický
         služku, ktorá celú domácnosť opatrila. Aj v chyžke to teraz už celkom ináč vyzeralo. Služka
         ju pekne vybielila a podonášala z letohrádku rozličné náradie, aké ani Eva ani Elena
         predtým nikdy nevidely.
   </p>
   <p>
    A čo naša Elenka ku všetkému tomu?
   </p>
   <p>
    Tešila sa. — Neraz, keď obliekala si svoj nový červený driečnik, peknú sukňu, na ktorej
         modré nezábudky, červené hrebíčky a biele gombalie hodvábom povyšívané boly, a na seba
         vzala hodvábny, zlatom obrúbený svrchník, krk okrášlila zlatou reťazou a dvoma radmi
         koralových perál a na hlavu položila tmavočervenú particu: s nemalou úľubou obzerala sa v
         darovanom jej kroz Vladka väčšom zrkadle a zdalo sa jej, že veru hodna je i lásky bohatého
         veľmoža. A skutočne, mladý pán Oponický úprimne miloval ju a doby v spoločnosti jej zažité
         za najblaženejšie dni života svojho pociťoval.
   </p>
   <p>
    Tri týždne rýchle uprchly, — bo dni blaha letia a dni biedy slimačím krokom napredujú —
         a priblížil sa čas príchodu kráľovho. Oponický, znajúc povahu kráľovského priateľa svojho,
         nemálo strachovať sa počal o Elenku milú. „Ten ju vysnorí,“ myslel si, „a keď ju raz nájde,
         veta je po nej. Ani kláštorné múry ju neratujú.“ Nevedel, čo počať má, ako ratovať milý
         kvietočok svoj pred mrazom nákazy alebo aby neutrhol mu ho iný prsty drzými. „Tu niet inej
         pomoci,“ zvolal konečne, „ako pojať Elenku za ženu a síce čo najskoršie. Lež čo svet na to
         povie, keď si bohatý Vladislav Oponický za ženu pojme rybárovu dcéru? Eh, čo ma po svete!
         ja ožením sa pre seba a nie pre iných; ja ju ľúbim a s tým dosť. Elena bude mojou ženou, bo
         iste že hodna je toho. Ja ju vrúcne milujem a budem s ňou šťastný. Hej, pojmem si ju.“
   </p>
   <p>
    Úmysel tento rýchle dozral v zápalistom mladíkovi, keď ho však nemohol tak rýchle, a
         hlavne bez celkovitého vedomia staršieho brata svojho, Mikuláša z Ghýmešu, previesť, na tom
         ustálil sa, že Elenu i s macochou na svoj hrad Oponice vypraví a tam ju skryje. Po ustálení
         sa v predsavzatí svojom rýchle poriadky porobil k odjazdu ženštín a s hlbokým žiaľom, avšak
         nádejou skorého shľadania rozlúčil sa s milovanou Elenkou svojou, ktorá viacej čatníkami p.
         Oponického sprevádzaná i s macochou šťastne dorazila na Oponice, kde už ako budúca manželka
         pána Vladislava uvítaná bola.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523290" name="ftn.id2523290">
        5
       </a>
       ]
      </sup>
      Tohoto Vladislava alebo Vladka, Vladára dajedni listiny aj Aladárom nazývajú;
               poneváč Maďari, keď im daktoré meno kus nesvojsky znelo, poprekrucujúc ho dľa
               vlastného národného vkusu a či nevkusu, nové meno ukovali z neho. Tak, hľa, povstal z
               Vladára Aladár, z Gregora Géza, z Jindrich Imrich.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505278">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na tretí deň po odchode Eleny dorazil Karol Robert s početnými dvoraninmi na ostrov
         Čepel.
   </p>
   <p>
    Hostiny, poľovky a zábavy striedaly sa teraz. Nebolo jim konca kraja. Všetko plesalo,
         všetko veselilo sa, len Vladko Oponický zadumený býval a nezasmial sa teraz ani na
         najrozpustilejšie žarty vo svetských radostiach pohrúženého dvoraninstva Karolovho. Nápadná
         táto zmena v povahe Oponického neušla pozornosti dvoraninov, ba nie len jeho brat Mikuláš z
         Gýmešu, ale i sám kráľ pobadal ju a nemálo divil sa tomu.
   </p>
   <p>
    „A tebe, Vladko, čože je?“ pýta sa raz po obede Karol Robert pána Oponického, „keď
         ustavične tak hľadíš, ako by ti z nosa krv tiekla.“
   </p>
   <p>
    „Nič, pane a kráľu môj!“ vetil Janko Oponický, otázkou kráľovou do nemalých rozpakov
         privedený. — „Na hlavy bolenie teraz mnoho trpievam.“
   </p>
   <p>
    „Ako to? však predtým nikdy nežaloval si sa na hlavy bolenie.“
   </p>
   <p>
    „Prichatrná to vec, než abych to bol spomenul. Vidí sa mi, že mi tunajšie povetrie
         trochu škodí.“
   </p>
   <p>
    „Ak to myslíš, zameň ho s iným. Ja ťa vďačne prepustím na pár týždňov.“
   </p>
   <p>
    „Srdečne blahodarím, kráľu môj,“ ďakoval Vladko Oponický s hlbokou poklonou. „Použijem
         dobroty tvojej.“
   </p>
   <p>
    Karol Robert uveril slovám miláčka svojho, ktorý neoklamal ho dosiaľ nikdy. Nie tak brat
         Miklúš. Tomuto darmo vravel o bolení hlavy, o potrebe povetria zmeny. Miklúš lepšie znal
         brata svojho.
   </p>
   <p>
    „Netaj, chlape!“ dotušoval Miklúš Gýmešský; „ja viem, že ti čosi iné chybí. Vyznaj
         pravdu: zaľúbený si.“
   </p>
   <p>
    Vladko zapálil sa až po uši, sklopil oči a slova nepreriekol.
   </p>
   <p>
    „No, ľa! veď vravím,“ dorážal na mladšieho starší brat. „Povedz mi už aspoň, aká ti to
         krásavica tak veľmi porobila? Pekná musí byť, to viem, keď v stave bola takto okúzliť
         potomka junáckych Huntov.“
   </p>
   <p>
    „Krásna ako ľalia, ako mesačná noc jarná pod Zoborom!“ s nadšením zvolal Vladko a
         vyrozprával bratovi dobrodružstvo svoje.
   </p>
   <p>
    Miklúš chutne rozosmial sa a srdečne tešil sa dobrodružstvu bratovmu. „No, ale tak veľmi
         si to predsa nemusíš k srdcu brať,“ hovoril po chvíli Miklúš; „veď vyhliadaš, ako by do
         teba len duša spávať chodila. Čože trudíš sa tak veľmi?“
   </p>
   <p>
    „Bojím sa o Elenu, že dozvie sa o nej kráľ, a potom —“
   </p>
   <p>
    „Nuž, a čože viac? ak sa mu zapáči, nech ju tiež pomiluje.“
   </p>
   <p>
    Vladko Oponický hnevom zapálil sa na slová tieto a nevdojak chytil rúčku šable svojej; a
         Miklúš, ktorému dojem slov jeho na brata neušiel, tázal sa: „Veď vari s rybárovou dcérou
         len nebudeš mať dáke vážne zámysly?“
   </p>
   <p>
    „Ba mám ich,“ riekol Vladko s mužným odhodlaním; „môj pevný úmysel je pojať Elenu za
         ženu.“
   </p>
   <p>
    „Pletky!“ skríkol Miklúš; „Huntov potomok a rybárova dcéra, hahaha! to by bol pekný
         pár.“
   </p>
   <p>
    „A čo koho do toho?“
   </p>
   <p>
    „Mňa je do toho, mňa, tvojho staršieho brata. Myslíš, že moja žena, Anna Bubeková, snáď
         podá líce svoje k bozku dcére mizerného rybára?“
   </p>
   <p>
    „Podám jej ja moje.“
   </p>
   <p>
    „Myslíš, že u dvora prijatá bude?“
   </p>
   <p>
    „To ma len tešiť bude; pokým neovanie ju dych dvora kráľovského, viem, že čistá a čestná
         bude.“
   </p>
   <p>
    „Ale choď, neblúzni! dcéry najprvších šľachticov uhorských túžobným okom pozerajú za
         tebou, a ty rojčíš za biednou rybárovou dcérou.“
   </p>
   <p>
    „Keby si ju znal, brat môj! ináč by si vravel.“
   </p>
   <p>
    „Nie ja, a čo by hneď i dcéru
    <sup>
     [
     <a class="footnote" href="#ftn.id2505456" name="id2505456">
      6
     </a>
     ]
    </sup>
    špartánskej Ledy krásou svojou zatônila.“
   </p>
   <p>
    „Je to perla krásy —“
   </p>
   <p>
    „Perla v prachu a blate nič nestojí; perla pravej ceny len v zlatej obrube dochádza.“
   </p>
   <p>
    „Práve preto stať sa chcem ja tou obrubou.“
   </p>
   <p>
    „To neurobíš. Vieš, čo,… choď za ňou, zaveď si ju na daktorý zámok, ži tam s ňou so
         štvrť roka v tej zámockej osamelosti a jednotvárnosti, potom prijď, a istý som toho, že po
         štvrť roku ináč vraveť budeš.“
   </p>
   <p>
    „A keď nebudem?“
   </p>
   <p>
    „Potom rob, čo chceš. Máš už chvalabohu 25 rokov, mal bys teda i rozum mať. Či ho teraz
         máš, neviem; že si blázon, to vidím. S Bohom.“
   </p>
   <p>
    A s tým rozišli sa.
   </p>
   <p>
    O dva týždne po odchode Vladka Oponického jednoho dňa pozde večer v ložnici svojej v
         kresle zadumaný sedel kráľ Karol Robert unavený prácami minulého dňa — hostinou a plesom.
         Opodiaľ kráľa stál s Karolom zo Sicilie prišedší gróf Hektor a pri dveroch dvaja panoši
         Lukáč Lorantovič a Jurko Kráľ.
   </p>
   <p>
    Keď prebral sa Karol Robert z rozmýšľania, použil gróf Hektor dobrú príležitosť zavďačiť
         sa kráľovi nejakou pikantnou novinkou a riekol: „Prišli sme už, kráľu, na stopu zadumenosti
         Vladka Oponického.“
   </p>
   <p>
    „Nuž?“
   </p>
   <p>
    „Je zaľúbený.“
   </p>
   <p>
    „Netáraj.“
   </p>
   <p>
    „A už je tak, kráľu, Lukáč! čo si to počul?“ obrátil sa gróf Hektor k Horvátovi.
   </p>
   <p>
    „Keď sem prišiel, aby tuná vopred potrebné poriadky k prijatiu dvora porobil, oboznal sa
         vraj so sirotou akéhosi rybára a zaľúbil sa do nej.“
   </p>
   <p>
    „Či pekná?“ zvedavo pýtal sa kráľ.
   </p>
   <p>
    „Na celom ostrove vraj nebolo krásnejšej devy.“
   </p>
   <p>
    „Ej, ej,“ krútil Karol Robert svojou čierno-kudrnatou hlavou. „A jako sa volá?“
   </p>
   <p>
    „Elena,“ vetil Lukáč.
   </p>
   <p>
    „Chcem ju vidieť.“
   </p>
   <p>
    „Hja, to nenie tak ľahko, kráľu!“ poznamenal Hektor. „Niet jej tuná viacej. Počuť, že ju
         Vladko Oponický poslal na Zajačí ostrov do kláštora.“
   </p>
   <p>
    „No, aký toto potmehúdel. Ako ma oluhal! Počkaj prejdeme ti cez rozum!“ vravel sám pre
         seba Karol.
   </p>
   <p>
    „Ja som dnes počul,“ doložil panoš Jurko, „že už neni v kláštore, lež že ju odviedol na
         Oponice.“
   </p>
   <p>
    „No, to! dobre, že nie na kraj sveta!“ rozosmial sa Karol Robert. „Vari si myslí, že len
         v súsedstve Matúšovom je bezpečná skrýša pre zamilovaných dobrodruhov? No, no, prejdeme ti
         cez rozum! či nie Hektor?“
   </p>
   <p>
    „Ako veleť ráčiš, kráľu!“
   </p>
   <p>
    „Počuješ, pýtal si odo mňa Vesprímske Kopčany.“
   </p>
   <p>
    „Áno, kráľu môj!“
   </p>
   <p>
    „Máš ich dostať, ak mi pomôžeš prekabátiť Oponického.“
   </p>
   <p>
    „Ďakujem ti, kráľu, za Kopčany.“
   </p>
   <p>
    „Neďakuj, eštes nepreskočil. Oponický je obozretný.“
   </p>
   <p>
    „Oj, preskočil, kráľu. Slováci sú dobráci; za dobré slovo aj košeľu vyzlečú a sami radi
         lezú do vlčej jamy. Oponický je pravda obozretný, no, je Slovák, a k tomu ešte zaľúbený.“
   </p>
   <p>
    „A jako to počneme?“
   </p>
   <p>
    „Celkom jednoducho, kráľu môj. Miklúš, brat Vladkov i tak zve nás už dávno na poľovky ku
         sebe. Pod Tribečom sú vraj i medvedi. Pôjdeme teda na Gýmeš, je to v súsedstve Oponíc,
         zapoľujeme si okolo Veľkej Skaly a pri tej príležitosti poodpočinieme kus na Oponiciach. Ak
         zapáči sa vám Elena, Parisovu úlohu ja vďačne prejmem.“
   </p>
   <p>
    „Pravdu máš,“ poznamenal ospanlive Karol a zívol. „Lukáč! vyzleč ma.“
   </p>
   <p>
    Hektor pokorne poklonil sa svojmu dobrotivému pánovi a odišiel. Kráľ ľahol a snil o
         Elene krásnej, o turnajoch a na pokon i o válke trojanskej. Videl sa ako Parisa
         objímajúceho krásavicu špartánsku.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505456" name="ftn.id2505456">
        6
       </a>
       ]
      </sup>
      Párisom unesená žena Menelausova
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505661">
       </a>
       V
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pekná, utešená je dolina, ktorou mutná Nitra, pri Bieliecich sivú Belanku pojímajúc,
         popri Topolčanoch k posvätnému Zoboru a tak dolu k Váhu spechá. Pekná je teraz, krásna bola
         za starodávna, kým na končiaroch otáčajúcich ju vrchov pyšné hrady stály, jichžto rumy
         teraz smútiť zdajú sa nad zapadlou slávou svojou. Že krásna je dolina táto, dôkazom toho je
         osada „Krásno“, jedna z najstarších dedín s utešeným výhľadom v doline nitranskej. V tejto
         doline stál od časov kvetu ríše Veľko-Moravskej neďaleko „Veľkej Skaly“ hrad oponický,
         jehožto pôvod dajedni historici, čo — ako Nemci vravia — les pre stromy nevidia, Rimanom
         pripisujú, odvodzujúc ho od slovesa opponere. No, že blúznia títo páni práve tak, ako čo
         Trenčín od Terentiusa odvodzujú, to na bielodni leží. Ja nechcem sa dohadovať o to, či
         slovo Opoň od piať, pinať, pnúť sa a či od Apa (otec) pochodí, ničmenej smele tvrdím, že je
         to slovo naše a že v latinskom opponere na žiaden pád koreň jeho hľadať sa nemá.
   </p>
   <p>
    Zo zámku Oponického, ktorý na ľavej strane rieky Nitry asi oproti Preselanom
    <sup>
     [
     <a class="footnote" href="#ftn.id2505711" name="id2505711">
      7
     </a>
     ]
    </sup>
    stojí, je utešený výhľad k Topolčanom a Žabokrekom. Mutná Nitra jako strieborná
         stužka hadí sa dolinou, rozvodnenými vlnami zúrodňujúc v jarný čas dialné nivy pobrežia
         svojho.
   </p>
   <p>
    Do tohoto otcovského zámku svojho poslal Vladko Ivánka Oponický milovanú Elenku svoju,
         domnievajúc sa, že tuná v bezpečnosti bude pred zkazonosným vzduchom dvora kráľovského.
   </p>
   <p>
    No, zmýlil sa veľmi. Karol Robert len počul o krásnej deve, a už bažil po majetku jej.
   </p>
   <p>
    Jednoho dňa predpoludním sedel Vladko Oponický s milou svojou vo výklenku štíhleho okna,
         ukazujúc jej dialné vrchy trenčianske a rozprávajúc jej o slovenskom hrdinovi, pánovi Váhu
         a Tatier, ktorý tam za tými tmavomodrými vrchami na mohutnom Trenčíne sídli. Oponický
         patril od dávna k táboru Karolovmu a predsa s neobyčajnou úctou hovoril o Matúšovi.
   </p>
   <p>
    „A prečo že aj ty, Vladko môj, s tým slovenským bohatierom nedržíš?“ pýtala sa Elena,
         keď Oponický vraveť prestal.
   </p>
   <p>
    „Prečo s ním nedržím? kým som bol mladý, nerozumel veci, brat môj Miklúš to tak mať
         chcel; a teraz už nemožno mi obrátiť sa, ba tým menej radno to učiniť, že Matúšova moc so
         dňa na deň klesá a upadá a o nezaveľa iba pamiatka zostane po nej. Kráľ Karol ale so dňa na
         deň upevňuje sa na tróne, a kto vyznačuje sa vernosťou ku nemu, toho hojne obdarúva
         statkami.“
   </p>
   <p>
    „Nuž, ale toť nedávno hovoril si mi, že je panovitý, nebezpečný človek, že mu nič
         svätého nenie, že len po zábavách baží; akože teda strpieť môže šlechta naša toto
         nadužívanie moci kráľovskej a jeho nátisk?“
   </p>
   <p>
    „Tomu ty nerozumieš, Elenka moja. Keby si ho znala, ináč by si vravela. Je mladý, krásny
         a milými ťahami peknej tvári, ohňom oka svojho, sladkými slovy priazne tak zaujať vie duše
         ľudí, že nevoľky berú na seba zlaté reťaze rabstva, ktoré jim milosť jeho ponúka. Ja sám
         neviem, ako je to, že každého, kto s ním do styku príde, akoby dákou čarovnou mocou okúzliť
         a k sebe pripútať zná.“
   </p>
   <p>
    „Oh, ja bych ho rada znala.“
   </p>
   <p>
    „Toho si nežiadaj.“
   </p>
   <p>
    „A prečo?“ pýtala sa deva s napnutou zvedavosťou.
   </p>
   <p>
    „Ako ho raz uvidíš,“ vetil junák, „ak raz s ním prehovoríš, zabudneš na Vladka svojho,
         bo tak pochodíš ako všetci ostatní, čo prišli s ním do styku.“
   </p>
   <p>
    „Nemožno! Vladko môj, teba nikdy nezabudnem, teba verne ľúbiť budem, pokým posledný dych
         nevyvinie sa mi z milujúcich pŕs; to ti prisahám —“
   </p>
   <p>
    „Neprisahaj —“
   </p>
   <p>
    „Prisahám na spasenie svoje.“
   </p>
   <p>
    V tom ozval sa z cimbury hlas trúby, oznamujúci príchod hosťov. Od štyrech týždňov keď
         mladý Oponický s malým sprievodom prichádzal na otcovský hrad svoj, nepočula Elena zvuku
         toho. Bolo to dač neobyčajného; srdce počalo jej valnejšie klopať, — tuším, že tešila sa
         malej zmene dosavádnej tichej a nudnej jednotvárnosti zámockej.
   </p>
   <p>
    „Kto to môže byť?“ pýtal sa sám seba zvukom trúby strážneho nemálo prekvapený Vladko
         Oponický.
   </p>
   <p>
    „Iste snáď dáky súsed abo posol s odkazmi od kráľa,“ vetila Elena hľadiac do doliny;
         avšak nikoho nevidela, bo hostia nie od Topolčian, lež od Gýmešu prichádzali.
   </p>
   <p>
    Po chvíli vstúpil do svetlice Vazil, kastelán zámku oznamujúc, že od Gýmešu tlupa
         poľovníkov prichodí a že zdá sa mu, že i sám kráľ nachodí sa medzi nimi.
   </p>
   <p>
    Vladka Oponického veľmi nemilo predesila zpráva táto a to tým viac, že Elena nebola v
         stave udusiť výkrik prekvapenia, jemuž očividno akýsi zvláštny výraz radosti primiešaný
         bol.
   </p>
   <p>
    „Dobre!“ nevrlo odsekol Vladko kastelánovi; „ponáhľaj sa dolu privítať príchodzích.“
   </p>
   <p>
    Kastelán odišiel. Oponický obrátil sa k milenke svojej: „Elenko moja drahá, vieš že je
         na budúcu nedeľu ustanovený náš sobáš; veľmi ľúto mi teraz, že som ho aspoň o týždeň
         nepriskoril. No, darmo je; dotiaľ, kým nie sme sosobášení, nesmie ťa Karol Robert vidieť.
         Poď za mnou!“ A s tými slovy pojmúc devu za ruku viedol ju von z izby, potom o jedno patro
         vyššie hore schodmi. Tuná v priestrannej sieni boly dvoje dvere proti sebe a pri krížnej
         stene jedna vysoká tmavá skriňa z orechového dreva. K tejto skrieni kráčal Vladko s Elenou.
         Otvoriac ju, pár hrdzavých broní a železných košieľ visiacich na klincoch objavilo sa
         zrakom jejich. Nato potiskl v kasni jeden nepatrný hrebík, a zadnia časť kasne otvorila sa
         i visiacou na nej broňou, dajúc priechod k malým, na mramorových verejách visiacim železným
         dverám. Aj tieto dvere otvorily sa na pritisknutie jednoho hrebíka, a Vladko voviedol milú
         svoju do vysokej, štvorhrannej, bielym mramorom dláždenej, slabo osvietenej izby, ktorá
         nachodila sa vo vrchnom patru západnej veži zámku Oponického.
   </p>
   <p>
    „Tu zostaň, kým ja neprídem pre teba,“ riekol pán Oponický hlasom, ktorý netrpel
         protimluvy, a zavrel dvere za sebou.
   </p>
   <p>
    Osamelá deva cítila sa tu jako vo väzení. Výraz nevole utkvel jej na spanilej tvári a so
         žalostivým vzdychom vrhla sa do baršúnového sedadla. Hodnú chvíľu sedela tuná v hlbokom
         zadumení. Napokon preberúc sa vstala, aby neznámu jej dosiaľ izbu bližšie poprezerala.
   </p>
   <p>
    Odo dverí na ľavo bolo neveľké, pevnými mrežami opatrené okno ani na poldruhej siahy
         zvýšky od dlažby svetlice. Pod týmto oknom stála pohovka, na nejžto poodpočinula si bola
         Elenka, a pred pohovkou z kameňa stavaný nepohnuteľný stolík, pokrytý velikou mramorovou
         tabulou. Oproti dverám pri stene, medzi dvoma kasňami stálo — tiež murované — kľakadlo a
         malý domový oltárik s dvojitým strieborným krížom na načelí. Oltárik tento ozdobený bol
         peknými malovkami, ktoré Svätého Kozmu, Ďuru, Dimitra a Damiana predstavovaly a mnohými
         greckymi nápisy pokryté boly. Nad oltárom visel starožitný obraz SS. Cyrila a Methoda. Na
         oltári položená ležala prachom pokrytá stará kniha, ktorej ale Elena, poneváč čítať
         neznala, ďalej nevšímala sebe. Na pravej strane dvier bola posteľ tiež z kameňa a na nej
         staré zaprášené koberce a periny. Pri posteli stály dve — ku dlažbe izby prikuté stolice. V
         prostred izby visela na dlhej železnej retiazke malá lampa. Popri vrchnom konci lampovej
         retiazky zbadala Elena v sklepení ešte čosi visieť, čo asi ako košiar vyzeralo, v ňomžto
         bez pochyby dakedy uväznenému tuná nešťastníkovi zhora jedlo a nápoj spúšťali. — Hrúza
         prejala švárnu Elenu, keď na toto pomyslela, a ani nevediac prečo, pustila sa do horkého
         plaču a vrhla sebou zase na pohovku.
   </p>
   <p>
   </p>
   <p>
    *
   </p>
   <p>
   </p>
   <p>
    Kým Elena nariekala o samote, v nižšom patre zámku čulý ruch panoval. Kráľ Karol Robert,
         ktorý navštíviac Miklúša Gýmešského dnes vybral sa bol vraj na poľovku pod Tribeč, znudený
         viachodinovým bezvýsledným poľovaním zažiadal si poodpočinúť a zajesť. Gróf Hektor tvrdil,
         že sú Oponice na blízku; prišli teda sem, trebárs Miklúš Gýmešský uišťoval vysokých hosťov
         svojich, že vzal sebou nadostač potravy aj vína a že si mohli dakde v peknej úbočine pod
         Tribečom kus poodpočinúť.
   </p>
   <p>
    Kráľ bol veľmi dobrej vole a preto aj početné s ním došlé komonstvo skoro až rozpustilo
         veselé. Prvé, čo pýtal sa Vladka Oponického, bolo, či ho už hlava nebolieva.
   </p>
   <p>
    „Nie, kráľu môj,“ vetil Vladko, akoby nezbadal prízvuk úsmešku, ktorý javil sa v hlase
         kráľovom. „Tunajšie povetrie je veľmi zdravé.“
   </p>
   <p>
    „A ja nachodím,“ poznamenal Karol zase len v predošlom tóne, „že horšie vyzeráš, ako na
         Čepeli. Si aký bľadý.“
   </p>
   <p>
    „Možné, ale som zdravý.“
   </p>
   <p>
    „A či je to pravda, čo nám tu ľudia riekli, že sa ženiť strojíš?“
   </p>
   <p>
    „Tak je, kráľu; budúcu nedeľu strojím svadbu svoju odbávať.“
   </p>
   <p>
    „No, teda sme vhod prišli na Gýmeš.“
   </p>
   <p>
    „S dovolením tvojím, kráľu, strojím sňatok svoj len pri tichosti dať posvätiť.“
   </p>
   <p>
    „Ej, to škoda; to nesmieš. Však ver nie, Miklúš?“ obrátil sa kráľ k pánu Gýmešskemu. „A
         ktože tvoja snúbenica, jestli pýtať sa smieme.“
   </p>
   <p>
    „Prosím, kráľu, si pán môj, ty právo máš veleť, ja, poddaný tvoj, povinnosť poslúchať.“
   </p>
   <p>
    „No, ktože je teda? či snáď dcéra Chosnického?“
   </p>
   <p>
    „Nie, kráľu môj; moja snúbenica je dcéra chudobných rodičov. Jej nebohý otec bol rybárom
         na Čepeli.“
   </p>
   <p>
    „Haha! teda tak? No, ufám sa, že aspoň pri obede uzrieme krásavicu tvoju.“
   </p>
   <p>
    „Kráľu môj, tej milosti nie je hodná.“
   </p>
   <p>
    „Ja si to žiadam.“
   </p>
   <p>
    „Je prostá, nevzdelaná, pohybovať sa nebude znať v kruhu —“
   </p>
   <p>
    „Ja to chcem.“
   </p>
   <p>
    „Vari len nežiarlíš?“ poznamenal úštepačne Hektor.
   </p>
   <p>
    „Jestli možné, kráľu —“
   </p>
   <p>
    „Som tvoj hosť, prosím ťa o to priateľstvo, abys nám dovolil obedovať v prítomnosti
         tvojej snúbenice.“
   </p>
   <p>
    „Nech stane sa vôľa tvoja,“ vetil Vladko so zle utajeným vzdychom, ktorý mimovoľne
         vyvinul sa mu z utrápených ňadier.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505711" name="ftn.id2505711">
        7
       </a>
       ]
      </sup>
      Nie sú to Prezerany, lež Preselany
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578103">
       </a>
       VI
      </h2>
     </div>
    </div>
   </div>
   <p>
   </p>
   <p>
   </p>
   <p>
    Vo veľkej dvorane zámockej na Oponiciach shromaždili sa hostia Vladkovi asi o pol
         desiatej ráno ku „krátkemu“ obedu.
    <sup>
     [
     <a class="footnote" href="#ftn.id2578122" name="id2578122">
      8
     </a>
     ]
    </sup>
    Ku „krátkemu“, poneváč to sám kráľ tak mať chcel a tak rozkázal, aby vraj
         zabaviť sa mohol po obede ešte poľovkou. Zámocký kuchár s celým obedom veľmi málo práce
         mal, bo gróf Hektor zväčša len tie studené pečienky, ktoré sluhovia Miklúša z Gýmešu niesli
         za spoločnosťou, nastoliť rozkázal.
   </p>
   <p>
    Pokým vzdialil sa bol domový pán na chvíľu, aby na dotieranie Karola Roberta nevestu
         svoju priviedol k obedu, sblížil sa gróf Hektor ku kráľovi a šeptal mu, že je všetko v
         najlepšom poriadku, bo vraj podarilo sa mu dvoch sluhov pána Oponického uplatiť, ktorí mu v
         podujatí jeho na pomoci budú.
   </p>
   <p>
    „Dobre,“ vetil Karol Robert s prízvukom ľahostajnosti a obrátiac sa uprel zrak svoj na
         obrazy, ktoré po vysokých tmavošedých stenách dvorany visely. Najstarší z nich predstavoval
         grófa Hunta, rodom Nemca, jenž v tvári nápadnú podobu mal so psom. O tomto grófovi rozpráva
         sa, že Sv. Štefana dľa spôsobu nemeckých rytierov, mečom bol opásal, za čo pánom župy
         Štiavnickej (comes de Vannia, de Banya), po ňom potom Hontskou nazvanej menovaný bol. Na
         druhom obraze bol Huntov syn Ivan, na treťom tohoto vnuk Ivánko, na štvrtom tohoto syn
         Andrej „comes de Banya“, továrnik r. 1247, na piatom tohto brat Tomáš Ivanko, ktorý v
         tatarskej bitke pri Šajave padnul. Na náprotivnej stene viselo tiež päť obrazov
         predstavujúcich štyroch synov Andrejových, medzi ktorými nachodil sa už aj Ján, otec
         terajšieho pána Oponického. Piaty obraz predstavoval ženskú, bola to hrdínska Marina,
         nevesta výšspomenutého Tomáša, ktorá pochvalne vyznačila sa bola v Šajavskej bitke, kde u
         boku milovaného manžela svojho padla.
   </p>
   <p>
    Práve na túto neobyčajne milú tvár bol uprel Karol Robert zraky svoje, keď hlavné dvere
         dvorany roztvorily sa a dnu vkročil Vladislav Oponický vedúci na ľavom ramene svoju nevestu
         Elenu. V pravo i v ľavo rozstúpili sa hostia vo dve strany, dávajúc miesta príchodzím,
         ktorí zrovna kráčali ku Karolovi. Na všetkých tvárach zrkadlil sa výraz veľkého
         prekvapenia; bo každý z hosťov očakával dajakú švárnu síce, ale neokrúchanú, nemotornú
         rybárovu dcéru, a tuná videl krásavicu ozajst neobyčajnú, ktorá skvostom kniežacím
         pristrojená celkom obvykle pohybovala sa v nikdy nevídanej spoločnosti. Hja, najlepší
         učiteľ je láska; to dokázalo sa i tuná. Vladko viac vykonal s milou svojou za čtyri týždne,
         než by iní za čtyri roky vykonali boli.
   </p>
   <p>
    Asi na päť krokov sblížiac sa Oponický ku kráľovi, zastal a i s milou svojou hlboko
         poklonil sa.
   </p>
   <p>
    „Kráľu môj, na výslovnú žiadosť tvoju, predstavujem ti svoju budúcu manželku Elenu,
         dcéru Dimitra Iskru.“
   </p>
   <p>
    „Teší ma,“ riekol Karol, so zaľúbením hľadiac na uklonenú pred ním devicu, ktorá
         hanblive sklopila teraz čierné oči, stretnúť sa nechcejúc s prenikavým zrakom kráľovým.
   </p>
   <p>
    „Teší ma,“ opakoval Karol, podajúc ľavú ruku Vladkovi a pravú Elene, „že v kráľovstve
         mojom ešte i na divých skalách takéto milé kvety kvitnú; a teší ma, že vernému Vladkovi
         môjmu doprialo nebe utrhnúť krásny kvet tento. No, poďme, páni, sadnime a jedzme!“ a s tými
         slovy pojal Elenu a viedol ju za vrch stola, kde ju na ľavici svojej usadil. Nato i ostatní
         hostia sadli ku stolu, a sluhovia počali obnášať jedlá.
   </p>
   <p>
    „Nuž, či nie nudno švárnej Elenke na osamelých Oponiciach?“ pýtal sa po chvíli Karol
         Robert prívetivým hlasom susedky svojej.
   </p>
   <p>
    „Nie, kráľu moj,“ vetila s jemným úsmevom deva; „a tak myslím, že Oponice teraz ani
         nemožno nazvať osamelými.“
   </p>
   <p>
    „Pravdu máš, krásna panno; bo prítomnosť tvoja nahradzuje všetky spoločnosti sveta.
         Avšak nádejem sa, že verný môj Vladko Oponický časom prestane byť tak sobecký, ako je
         teraz, a že i palote kráľa svojho aspoň na čas dopraje ozdoby tejto.“
   </p>
   <p>
    „Kráľu môj! ráčiš byť veľmi dobrotivý,“ poznamenal s poklonou Vladko. „Jestli dovolíš,
         na zimu i so ženou prijdem do Budína.“
   </p>
   <p>
    „Ach, ja chudobná deva,“ vzdychla Elena, „jakým právom vtierala bych sa do kruhov
         vysokej šľachty!“
   </p>
   <p>
    „Milosť kráľova,“ poznamenal Hektor, „je všemohúca; ona z roľníkov veľmožov stvára, pred
         nimiž vďačne otvárajú sa brány najpyšnejších hradov.“
   </p>
   <p>
    „O tom som úplne presvedčená; avšak —“
   </p>
   <p>
    „Žiadné avšak, krásna panno; ráč len už i ty povoľná byť danému nám sľubu muža tvojho.“
   </p>
   <p>
    „Žiadosť milostivého kráľa môjho mi voždy rozkazom bude,“ riekla Elena, hanblive
         sklopiac oči na tanier.
   </p>
   <p>
    „Ale najprv,“ jal sa vraveť, nie tak krásou devy, ako blahosklonnosťou kráľovou naproti
         nej obmäkčený Miklúš z Gýmešu, „vari len poctíš návštevou svojou i gýmešskú rodinku.“
   </p>
   <p>
    „Jestli nás Anna, dcéra Benedika Bubeka vďačne vidí?“
   </p>
   <p>
    „Oh, o mojej žene, švagrinko, presvedčená byť môžeš, že ťa vďačne uvíta na Gýmeši.“
   </p>
   <p>
    „Som len rybárova dcéra —“
   </p>
   <p>
    „Si ženou veľmoža uhorského, môjho verného Vladka Ivánku z Oponíc!“ doložil kráľ Karol s
         prízvukom mu obvyklým, ktorý netrpel protimluvy. „Hej, si paňou uhorskou, a ja do vena
         vďačím sa ti statkom Brodianskym. Nech žije pani z Brodian! nech žijú novomanželia!“
   </p>
   <p>
    Čaše zaštrngaly a hrmotné „nech žijú!“ odrážalo sa od štíhlych klenutín vysokej dvorany.
         Elena, vnútornou radosťou premožená siahla po ruke kráľovej, aby ju bozkala, on ale
         nedopustil to a skloniac sa ku spanilej deve pobozkal ju na je biele čelo; Elena až po uši
         zapýrená, chopila pohár a slovila: „Ráč prijať, kráľu, moju najsrdečnejšiu vďaku za velikú
         milosť svoju; nech žije kráľ náš milovaný!“
   </p>
   <p>
    Nato pozdvihli sa všetci hostia s miest a prichádzali s čašami svojimi ku kráľovi
         štrngnúť si s ním na zdravie jeho. Aj prekvapený dobrotou kráľovou Vladko Oponický
         poponáhľal sa ku kráľovi a premožený citami vďačnosti s vnútorným pohnutím riekol:
         „Blahodarím ti, kráľu, za milostiplnú dobrotu tvoju.“
   </p>
   <p>
    „Vďačne, priateľko!“ vetil Karol Robert s milým úsmevom, „len mi i na budúce tak ako
         dosiaľ buď verným priateľom.“
   </p>
   <p>
    „Sláva kráľovi!“ zahrmelo ešte raz v dvorane, čaše znovu zabrinkaly, a uradovaný
         mladoženich priblížiac sa k neveste svojej horúci bozk vtlačil jej na jahodové pysky.
   </p>
   <p>
    Nato ešte za chvíľu hodovali a potom ponáhľali sa von do hôr, ku zábavnej poľovke.
   </p>
   <p>
    „Na skoré shľadanie!“ riekol kráľ podávajúc ruku švárnej Elene.
   </p>
   <p>
    „S Bohom, kráľu môj!“ šeptala deva ponechajúc ruku svoju za pár okamihov spočívať v
         horúcej ruke Karolovej a cítiac okúzlujúce ju stisnutie ruky driečneho muža, i ona
         opovážila sa vrelšie objať bielymi prstočkami dlaň kráľovu. Karolove zraky s iskrenným
         výrazom utkvely na očiach devy, jichžto dlhé čierne riasy hanblive ukryly pred ním čarovný
         zápal zreníc Elenkiných. — Okamih tento zase jedine Hektorovej pozornosti neušiel. Možné,
         že nebol by on ušiel ani Vladkovi, avšak tento zaneprázdnený bol teraz chystaním sa na
         poľovku, na ktorej — pozvaný súc kráľom — tiež účasť vziať mienil.
   </p>
   <p>
   </p>
   <p>
    *
   </p>
   <p>
   </p>
   <p>
    Sotva odobrala sa spoločnosť a Elena vnišla do svojej izby, aby von oknom hľadela za
         vzdialujúcou sa spoločnosťou, pribehla Elenkina macocha žiadostivá dozvedieť sa, ako ju
         kráľ prijal. Elena — ač práve macochu svoju neveľmi ľúbila — padla jej teraz okolo krku a
         zľúbala ju ako vlastnú dobrú milú matku.
   </p>
   <p>
    „No, čo že je; veď že len hovor,“ vravela stará Eva vyvinujúc sa z objatia pastorkyne.
   </p>
   <p>
    „Mamko! pozrite len von oknom; vidíte, hen ten junák s tým modrým perom, to je on. Ah,
         jak krásny je na koni, pozrite len, milá mamko moja!“
   </p>
   <p>
    „Ej je, ej je,“ mrmlala starena hľadiac von oknom; „škoda len, že mu tvár nevidno. Nuž,
         a povedzže mi už, čo s tebou hovoril?“
   </p>
   <p>
    „Všeličo; veľmi bol dobrý naproti mne. Daroval mi do vena aj jeden zámok a spravil ma
         zemänkou.“
   </p>
   <p>
    „Hm, hm; divná to vec.“
   </p>
   <p>
    „A prečo divná? aj ma na čelo bozkal! oh, ja som veľmi, veľmi šťastlivá.“
   </p>
   <p>
    „Vidíš, tá čarodejnica predsa dobre prorokovala —“
   </p>
   <p>
    „Aká čarodejnica?“
   </p>
   <p>
    „Nuž, tá, čo práve vtedy u mňa bola, keď ťa pán Vladko doviedol domov. Len že tá ti
         prorokovala, že ty kráľovou ženou budeš, a pán Vladko je len… ostatne…, kto vie… čo stane
         sa ešte… no, či nie?“
   </p>
   <p>
    „Ja neviem,“ vetila Elena ani nevediac, čo odpovedá, bo upomenutá macochou na vešťbu
         starej čarodejnice hlboko zamyslela sa.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578122" name="ftn.id2578122">
        8
       </a>
       ]
      </sup>
      Za starých časov ľudia denne len dva razy jedli, ráno o deviatej obed a večer o
               piatej večeru, ktorý obyčaj teprv pod Ludvíkom XIV. premenený bol
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578498">
       </a>
       VII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Stará Eva zahľadela sa do utešeného údolia nitranského, a Elena dumala. Všelijaké
         myšlienky preletovaly jej dušou ako jarabí kulíci a rybári ponad zrkadlom tichého jazera,
         naháňajúci jedni druhých v bezuzdnej slobode. Akosi divno jej bolo. Porovnávala v duchu
         svojho milenca s Karolom Robertom, no, akokoľvek usilovala sa prednosť dať vo všetkom
         svojmu Vladkovi, predsa vždy zatônený stál on pred ňou jak driečnosťou mužskej postavy
         kráľovej, tak akousi zvláštnou duševnou vznešenosťou, ktorou zdal sa Karol Robert nemálo
         vynikať. Elena zabúdala v porovnaniach svojich na to, že bol kráľom a že obraz jeho v tejto
         zlatej obložke zrakom obyčajného oka storáz lepšie vyníma sa, nežli obraz iný, trebárs aj
         nie dokonalejší, tamtomu ale dozaista celkom rovný bez tejže skvostnej obložky. Pravda, že
         Karol Robert bol muž krásny, duchaplný, zápalistý, udatný, smelý; no, všetky tieto pekné
         vlastnosti potencírované boly uňho jeho svetskou dôstojnosťou a preto lepšie v oči bily,
         nežli u kohokoľvek z dvoraninov jeho; on bol centrumom, pólom, osou všetkého ruchu, života
         i myslenia plazivej šľachty, a tak nepredarmo zdalo sa, že okolo neho točí sa nie len celá
         krajina, ale ešte i tie planety nebeské. Kto nespozoroval to neraz už v živote, že i tí
         najobyčajnejší mužovia, pokým sú v úradoch a hodnosťach postavení, otočenými zdajú sa byť
         akýmsi zvláštnym nymbom, jemuž plazive koria sa duše obyčajné; kadenáhle ale utratia úrad,
         mizne nymbus časnej slávy a s ním aj „úcta všeobecná“, a chrbtová kosť plazivých
         obdivovateľov nenazdaj narovná sa pred mužom svetskej hodnosti pozbaveným. — Možné, že keby
         Karol Robert len dvoraninom a Vladislav Oponický kráľom bol býval, že by v duši Eleny Karol
         Robert zatônený bol býval prednosťami junáckeho Vladka, takto ale, akokoľvek namáhala sa
         milencovi svojmu dopomôcť k víťazstvu, tento pri každom novom porovnaní novú porážku
         utrpel. Vladislav Oponický bol dosiaľ ideálom Eleniným; prvé, čo cítila naproti nemu, bola
         vďačnosť, no z vďačnosti rodieva sa síce láska, lež láska nie celkom bezzištná; on bol
         dosiaľ jediný muž, ktorý povýšeným zdal sa jej byť už osobnosťou svojou nad všetkými
         ostatnými, on bol prvý šľachtic, s nímžto do styku prišla, a skutočná peknota tela i duše
         jeho prevyšovala všetky predstavovania jej, ktoré o rytieroch toho času na základe
         rodičovských rozprávok dosiaľ mala, a preto milovala ho vrúcne; akoby aj nie, veď jej on
         bol všetkým na svete; bol jej nie len milencom, lež i priateľom, bratom, otcom, bol jej
         vodcom, bol jej hviezdou na púti života — no, teraz — následkom upomienky macochinej
         prebúdzajúca sa v nej marnivosť poučila ju, že keď zlaté slnce vyjde, pred oslňujúcou
         žiarou jeho všetky hviezdy bľadnú! — a Karol Robert zdal sa márnivej deve byť tým slncom,
         pred ktorým zbľadnúť musela i hviezda lásky jej. Poľutovania hodné to ženské, jichžto žitia
         loďku kormidlo marnosti svetskej rídi a vháňa do prístavu manželstva; poľutovania hodné, bo
         nevedia, že miesto prístavu dostanú sa len do choboti posiatej bradlami, medzi nimiž niet
         pokoja, ni blaha.
   </p>
   <p>
    A tieto bradlá lásky ani Elena nevidela, neznala.
   </p>
   <p>
    Vrznutie peknými rezbami ozdobených dverí vytrhlo Elenu z hlbokých jej myšlienok. Dnu
         vkročili dvaja sluhovia zámockí, Jozef a Jano, donesúc jej zvesť od Vladislava Oponického,
         že si kráľ žiada pod Tribečom pri „Červenom kríži“ po poľovke zasvačiť, aby poslala ta dáku
         užinu a že, jestli jej ľúbo, môže i sama prísť vo sprievode pre ňu schválne poslaného grófa
         Hektora.
   </p>
   <p>
    „Čo? že gróf Hektor tu?“ pýtala sa touto príjemnou zvesťou nemálo prekvapená Elena.
   </p>
   <p>
    „Tu, milosťpaničko, s dvoma panošmi kráľovými vo veľkej dvorane čaká na tvoje rozkazy.“
   </p>
   <p>
    „Gróf Hektor,“ šeptala radosťou unášaná stará Eva pre seba, „čaká na jej rozkazy!!“
   </p>
   <p>
    „Či isť, mamko?“ pýtala sa Elena svojej macochy.
   </p>
   <p>
    „Že vraj či isť! Oh, ty blázon!“ skríkla Eva celkovite zabudnúc na prítomnosť sluhov a
         povýšenie Eleny, „či si nepočula, že gróf Hektor čaká na tvoje rozkazy?!“
   </p>
   <p>
    Elena položila dlaň na čelo; či len myslela? — nie; — bojovala. Rozum jej doma ostať
         radil, srdce túžilo za zábavou v spoločnosti hosťa kráľovského. Boj bol krátky; srdce
         zvíťazilo.
   </p>
   <p>
    „Janko, sbehni do dvora, daj mi koňa osedlať; a ty, Jozef, sprav s kuchárom poriadok so
         svačinou!“
   </p>
   <p>
    „Vranka či faku?“ pýtal sa odchádzajúci Janko.
   </p>
   <p>
    „Vranka,“ vetila deva a po chvíli doložila: „daj osedlať i faku, Hrozvita pôjde so
         mnou,“ a nato zmizla v bočnej chyži, v ktorej obliekať sa zvykla. Hrozvita bola jej staršia
         komorná, ku ktorej velikú dôveru mala. Ľúbila ju ako priateľku.
   </p>
   <p>
    V okamihu nato zacvendžal zvonec, na jehož rezký zvuk dve komorné ponáhľaly sa do
         šatovne Eleninej.
   </p>
   <p>
    Asi hodinu po výjave tomto sedem osôb jazdilo dol spusteným zámockým mostom z Oponíc;
         bola to Elena v sprievode Hrozvity, Hektor s panošmi Ďurom a Lukáčom a dvaja sluhovia
         zámockí Jozef a Janko.
   </p>
   <p>
    Vrátny krútil trochu hlavou; divno mu bolo bez Vladka Oponického vidieť zo zámku isť
         nevestu pánovu; bo od štyroch týždňov takmer každodenne vídaval ich spolu vyjsť a spolu
         jazdiť po doline. Avšak neriekol ani slova; nech si robia, čo chcú, myslel si; čo ma
         nepáli, nebudem hasiť.
   </p>
   <p>
    Malá, Hektorom vedená čata naša, keď sišla s vršku, rezkým klsom pustila sa vľavo do
         doliny ku „Velikej skale“. Vidno bolo, že náhlo je Hektorovi; no, Elenkin vranko bol
         výborný klsák a dobre zaberal za plavkou Taliančíka; ba ani starý fako, na ktorom Hrozvita
         sedela, zahanbiť sa nedal sokom svojim, a ostatní štyria ako najlepšie mohli ponáhľali sa
         za nimi. Sluhovia Jozef a Jano okrem toho pripäté mali každý po jednom koni ku svojim
         paripám, ktoré kuchárom rýchle schystanú svačinu niesly.
   </p>
   <p>
   </p>
   <p>
    *
   </p>
   <p>
   </p>
   <p>
    Spomeniem ešte dva výjavy, ktoré udaly sa tohoto dňa večer, prvý na Gýmeši, druhý pod
         Žibricou.
   </p>
   <p>
    Pani Anna Gýmešská, dcéra Benedika Bubeka bola dnes veľmi zaujatá; skvostnú večeru
         chystala pre vysokých hosťov, ktorí bavili sa dnes poľovkou pod Tribečom. Bolo teda na
         zámku Gýmešskom veľmi živo. Neskoro večer dohrnula sa skutočne čata poľovníkov — pravda bez
         grófa Hektora — a vkrátce nato zasadli páni okolo veľkých orechových stolov k chutnej
         večeri. Hovorí sa, že najlepší kuchár je hlad, a veru pravda je; aj hosťom pani Anny
         výborne chutila večera, bo od obedu v Oponiciach užitého ničoho nejedli. Len Vladkovi
         Oponickému akosi nebárs chutilo, ani sám nevedel prečo, mal akési plané tušenia.
   </p>
   <p>
    „A čože ty, švagrík môj, tak málo ješ?“ pýtala sa domová pani s milým úsmevom pána
         Oponického.
   </p>
   <p>
    Oponický chcel odpovedať, ale Karol Robert skočil mu do reči: „Hja, známa to vec, že
         zaľúbení málo jedia; nedivme sa teda, že i náš statný Vladko tak málo jie. Trápi ho láska a
         starostlivosť o vzdialenú milenku.“ Slová tieto povedal kráľ s primiešaním malého síce, no,
         predsa v oči padajúceho úšklebku, ktorý pozorlivosti Vladkovej neušiel. Divné mu bolo už
         zmiznutie Hektora, nápadnejšie ešte, že tak málo dbala celá spoločnosť o veľmi milého
         kráľovi, bezpochyby vraj v horách i s pár sluhami zablúdivšieho grófa, a teraz k tomu toto
         poznamenanie kráľovo veľmi nemilo účinkovalo na myseľ jeho. Dozvedieť sa chtiac dač istého,
         opovážil sa poznamenať:
   </p>
   <p>
    „Pravda, kráľu môj, že ľúbim nevestu svoju; no, starostlivým mi o ňu, tuším, netreba
         byť, bo veď nevesta uhorského veľmoža je v celej krajine bezpečná a tým viac na Oponiciach,
         zámku to ťažko prístupnom.“
   </p>
   <p>
    „Inu,“ zvolal kráľ, „a čo, jestli zaľúbil sa do nej dáky Jupiter a vo spôsobe zlatého
         dážďa spustí sa ti do zámku? Proti takým pánom nechránia ani bašty ani záboje oponické.“
   </p>
   <p>
    „Ba ja tak myslím,“ prehodil Miklúš Gýmešský, „že by môjmu bratovi taký Jupiter už teraz
         veľmi vhod prišiel; bo ja to len predsa veriť nemôžem, že by si pravnuk Huntov rybárovu
         dcéru pojal za ženu.“
   </p>
   <p>
    „Veru je to trochu divné,“ poznamenala domová pani; „ostatne, hovorí sa, že smrť a láska
         všetky rozdiely stavov vyrovnáva.“
   </p>
   <p>
    „Žeby to láska robila,“ vmiešal sa do reči pán Jabrocký, „to neviem; no, že všetky stavy
         ani smrť nie je v stave vyrovnať, to nás zkúsenosť učí; bo jedni snijú sen večný v mäkých
         jedlových, iní v cínových a zas iní v kresaných mramorových truhlách.“
   </p>
   <p>
    „Pravda,“ doložil Vladko Oponický, „len že predsa všetci snijú a hnijú.“
   </p>
   <p>
    „Eh, čo nás tam po mrtvých!“ zvolal Karol Robert, „však my živí; nebohí nech snijú, a
         živí nech žijú!“
   </p>
   <p>
    „Nech žijú!“ ozvalo sa kolo stola zo všetkých hrdiel, iba Vladko Oponický mlčal, tušil
         už, že Elenke jeho nebezpečie hrozí; avšak domov zutekať pred odchodom kráľa nebolo mu
         možné.
   </p>
   <p>
    Keď dialo sa toto na Gýmeši, čata, ktorú cez hory sluha grófa Hektora viedol, zastala
         pri malej chalupe pod Žibricou, vrchom to, ktorý asi v prostriedku a v rovnej čiare medzi
         Zoborom a Gýmešským zámkom leží. Bolo to už ushovorené, že sem prijdú na noc, ačpráve gróf
         Hektor, keď krížom cez hory išli, Elenu vždy uisťoval, že len zablúdili.
   </p>
   <p>
    V tej chalupe býval lovec pána Miklúša Gýmešského. Kadenáhle začul dupot konský, vyšiel
         príchodzím v ústrety. Gróf Hektor, akoby neznal, kto je, prehovoril k nemu:
   </p>
   <p>
    „Pán Boh daj šťastia, dobrý človek! Ale prosím ťa pekne, povedzže nám, kde sme, kam sme
         zablúdili. Chceli sme pod Tribeč; sluha môj nás zle viedol.“
   </p>
   <p>
    „Hoho, pane môj, kde je Tribeč!“ zvolal lovec. „A odkiaľ že idete?“
   </p>
   <p>
    „Z Oponíc.“
   </p>
   <p>
    „No, práve v protivnú stranu pustili ste sa od hradu.“
   </p>
   <p>
    „A kdeže sme tu?“
   </p>
   <p>
    „Pod Žibricou.“
   </p>
   <p>
    „Či ďaleko Gýmeš?“
   </p>
   <p>
    „Dobrá hodina. Ale dnes už len ďalej nepôjdete? Čo chvíľa tma bude ako v rohu; a cez
         hory nebezpečná cesta. Zostaňte tu na noc; včas ráno vás potom vyprevadím až pod Bylisko.“
   </p>
   <p>
    „Ale tu v tej otrhanej chalupe?“ pýtala sa touto nehodou namrzená Elena; „kde my dve tu
         spočinieme?“
   </p>
   <p>
    „Moja chalupa má štyri oddiely; izbietku, pitvor, komôrku a stajeň; uložte sa, paničko,
         kde vám ľúbo.“
   </p>
   <p>
    „Či rybárňa na Čepeli skvostnejšia bola?“ uštepačne tázal sa Eleny gróf Hektor.
   </p>
   <p>
    „Bola!“ odvrkla mu deva; „bo mi v nej nikto v ceste nebol.“
   </p>
   <p>
    „Hja, už je teraz darmo,“ poznamenal gróf sliezajúc s koňa, „v takejto prípadnosti
         človek spokojný musí byť s tým, čo má. Lepšie predsa v takejto chalupe, nežli pod holým
         nebom chladnú noc stráviť.“
   </p>
   <p>
    Za Hektorovým príkladom i sluhovia poskákali s koňov svojich a ponáhľali sa i paničkám
         pomôcť dolu. Elena nie v najlepšom rozmare vkročila do biednej, iba malým kahančokom
         osvietenej chalúpky; a keď gróf Hektor sluhom svojim dačo nastoliť rozkázal zo svačiny
         pôvodne pre kráľa určenej, Elena ani len nedotkla sa ničoho.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578943">
       </a>
       VIII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Od únosu Eleny päť týždňov minulo. Odtedy udaly sa mnohé veci. Matúša Trenčianskeho
         porazili Česi pri Holiči; Othmar Maršovič z Veľkej Paludze odňal mu nie len Komárno, ale i
         Vyšehrad; a kráľovná Katerína Mária na suchotiny zomrela v Ostrihome.
   </p>
   <p>
    Karol Robert bol vdovcom a Elena — nevestou jeho. A čo, či už zabudla na dobrodinca,
         priateľa, brata, otca, milenca svojho? či už zabudla na Vladka vrúcne milovaného?
         Márnomyseľnej ženy vernosť podobá sa aprílovému počasiu; niet v nej ani za mak stálosti. A
         Elena bola veľmi márnomyseľná a preto i veľmi nestála. Ako kedysi vrúcne milovala Vladka,
         tak teraz ľúbila Karola Roberta, a jedine márnomyseľnosť jej zachránila ju dosiaľ pred
         úpadkom.
   </p>
   <p>
    Jeden týždeň tomu, čo dodaná bola do kráľovského domu v Temešváre, kde od troch dňov
         bavil sa i sám Karol Robert. Hneď pri prvom sídení sa zjavil jej kráľ, že ju vrúcne miluje,
         ona ale vetila mu, že ho len ako manžela svojho milovať môže. Karol Robert nato dlhú poradu
         držal s Hektorom a Jabrockým, jejžto výsledok ten bol, že Elene oznámené bolo, že si ju
         kráľ pojme za ženu.
   </p>
   <p>
    Prípravy dlhé nečinily sa. Elena by rada bola mala viacej skvostu a nádhery, no, Karol
         Robert chcel sobáš odbaviť pri najväčšej tichosti. V kráľovskom dome nachodilo sa veľmi
         málo dvoraninov; krom grófa Hektora a Jabrockého bol tu len Filip Druget, panoši Lukáč
         Lorantovič a Juro Kráľ a so desať sluhov; k obsluhe Eleny mimo toho nachodily sa v paláci
         okrem spoločnice Hrozvity ešte dve ženštiny.
   </p>
   <p>
    Hneď na druhý deň večer po spomenutej, skrze kráľa s Hektorem a Jabrockým vydržiavanej
         porade mal byť sobáš. V paláci nachodila sa malá zanedbaná káplnka; táto v rýchlosti ako
         najmožnejšie obnovená a ozdobená bola; zo šatovne nebohej kráľovnej povyberané boly
         najskvostnejšie kusy pre Elenu, a kráľ okrem toho zavďačil sa jej mnohými drahocennými
         dary. O siedmej večer — tak to chcel mať Karol Robert — vkročil kráľ vo sprievode grófa
         Hektora a Jabrockého do komnaty Eleninej a pojmúc ju za ruku viedol ju do káplnky. Dve
         voskovice slabo osvecovaly zčernelé steny káplnky, pred jejžto oltárom modlil sa už jeden
         šedivý kňaz s dlhou bielou bradou.
   </p>
   <p>
    Lukáč Lorantovič bol družbom, Hrozvita družicou, gróf Hektor a Jabrocký svedkami sobášu.
   </p>
   <p>
    Starý páter temným hlasom počal krátký obrad.
   </p>
   <p>
    Šťastlivej Elenke zdalo sa to byť všetko iba márnivým snom a preto hnúť sa bála, aby
         neprebudila sa z neho. No, keď začula temný hlas kňazov, pozdvihla oči, bo známym zdal sa
         jej byť hlas ten, presvedčila sa avšak, že nepozná zbožného starčoka.
   </p>
   <p>
    Páter predložil mladoženíchovi i neveste obyčajné otázky, a keď títo na ne odpovedali a
         si večnú lásku a vernosť sľúbili, udelil kňaz požehnanie sňatku kráľa Karola Roberta s
         Elenou, dcérou rybára Dimitra Iskru z Čepelu.
   </p>
   <p>
   </p>
   <p>
    *
   </p>
   <p>
   </p>
   <p>
    Asi o hodinu po sobáši sedeli na kamennej lavici pred kráľovským domom dvaja šuhajci,
         ktorí nasledujúci rozhovor viedli:
   </p>
   <p>
    „Čo si dostal, Ďurko?“
   </p>
   <p>
    „Veď ti vravím, desať zechýn. Sú to tie talianske peniaze zo zlata, čo benátski kupci do
         Uhier nosia. Do jednej zechyny vraj ide desať českých grošov. Nuž, a ty si za družbovstvo
         nič nedostal?“
   </p>
   <p>
    „Dostal, ale málo.“
   </p>
   <p>
    „Mal s’ byť kňazom, bol bys toľko dostal, čo ja.“
   </p>
   <p>
    „Hm, jaký múdry.“
   </p>
   <p>
    „A čo myslíš, Lukáču, že som si to nezaslúžil? Od včerajška ma gróf Hektor bez prestania
         učil, ako držať sa a čo hovoriť mám pri tej šaľbe.“
   </p>
   <p>
    „Ba vieš, Ďurko, čo mi divné bolo?“
   </p>
   <p>
    „Nuž?“
   </p>
   <p>
    „Že si sa nezasmial.“
   </p>
   <p>
    „Myslíš, že mi nebolo do smiechu? Len, len že nerozhahotal som sa pri dávaní
         požehnania.“
   </p>
   <p>
    „A prosím ťa, kde si vzal tie šedivé vlasy, tú bradu bielu?“
   </p>
   <p>
    „A či ja viem? gróf Hektor mi to všetko už hotové priniesol spolu i s tou šubou
         kňazskou.“
   </p>
   <p>
    „To je čert a nie človek; stavil by ch sa, že to všetko len jeho výmysel.“
   </p>
   <p>
    „Inu, kunšty jeho dobre vyplácajú sa mu. Dnes mu dal kráľ darovací list vystaviť na
         Vesprímské Kopčany.“
   </p>
   <p>
    „No, tú chuderu obriadili! Ba čo myslíš, Ďurko, či Hrozvita vie dač o tom klame?“
   </p>
   <p>
    „Ani len netuší; ona vskutku myslí, že pani jej už kráľovnou uhorskou.“
   </p>
   <p>
    „Nešťastná Elena!“
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579169">
       </a>
       IX
      </h2>
     </div>
    </div>
   </div>
   <p>
   </p>
   <p>
   </p>
   <p>
    Roku 1318 dňa 1-ho júla na doliehanie kňazstva a hlavne synody Kaločskej svolal Karol
         Robert snem uhorský na Rákoš.
   </p>
   <p>
    Početne sišli sa sem zo všetkých strán vlasti našej velikáši uhorskí, aby poradili sa
         raz už, aké prostriedky upotrebiť majú k uduseniu zúriacich ešte nepokojov, k odstráneniu
         všeljakých nadužívaní a hlavne k obmedzeniu nátiskov, jak ľudu vôbec, tak menovite kňazstvu
         vládou Karolovou činených. Dávno už nebolo snemu, bo ľubovladár Karol Robert radšej panoval
         bez dozoru, ľubovoľné rozkazy svoje za sväté zákony vyhlasujúc, ktoré avšak dľa okolností
         času a potrieb svojich záujmov menil alebo i celkovite ničil. Nie div teda, že celá krajina
         zaplesala radosťou, keď v júni r. 1318 putovali po nivách vlasti poslovia kráľovskí
         svolávajúci snem na deň 1-ho júla. Medzitým jak veľké a skvelé boly nádeje národa, tak
         veľké a hanebné bolo po sneme i sklamanie jeho. Kňazstvo všetko vynaložilo, aby
         prinavrátené boly krajine jej drievné ustanovizne, no Karol Robert drzo oproti postavil sa
         i tým najspravodlivejším žiadosťam národa, a napomáhaný svojimi náhončími, Taliančíkami,
         teraz už nacionalizovanými velikášmi uhorskými, a mnohými s nimi spriatelenými členami
         šľachty maďarskej: rozpustil snem, aniž že dokonalo by sa bolo pre národ dač prospešného,
         pokoj, mier a blahobyt krajiny zabezpečujúceho. Na to rozhorčené kňazstvo záhrebského
         biskupa vyslalo s ponosami krajiny k pápežovi Jánovi XXII-mu do Avignonu, na čo Robert
         Karol tým odpovedal, že záhrebským biskupom iného vymenoval a žalobníka skrze brata svojho
         vymenovať nechal biskupom Neapolským, aby nevrátil sa viacej do vlasti uhorskej.
   </p>
   <p>
    Jediné, čo vydobyl snem tento od Karola Roberta, bolo to, že povoliac snažnému nalíhaniu
         stavov krajinských, prisľúbil, že zanechá terajšie najmilšie miesto zdržovania svojho,
         Temešhrad, že napraví svoj všeobecné pohoršenie vzbudzujúci život, že odrieka sa ďalšieho
         smilného obcovania s čepelskou Elenou a že poriadny život viesť chcejúc, vstúpi do stavu
         manželstva s odporúčanou mu za manželku trinásťročnou pannou Blaženou, sestrou Jána, kráľa
         českého.
   </p>
   <p>
    Sotva dokončil sa snem, Robert Karol vystrojil vyslanstvo do Čiech pýtať od Jána ruku
         jeho švárnej mladuškej sestričky Blaženy a nato hneď osedlať dal kone a vybral sa s vernými
         svojimi na Vyšehrad, tretí rok Matúšovi Trenčianskemu odňatý a k svojmu budúcemu sídlovisku
         už s kráľovským skvostom obnovený.
   </p>
   <p>
    Sedajúc na koňa zavolal grófa Hektora. „Hektoru, kdeže je Jurko Kráľ a Lukáč
         Lorantovič?“
   </p>
   <p>
    „Tu sú, kráľu môj, čakajú na tvoje rozkazy, či majú isť na Vyšehrad, či snáď do
         Temešhradu?“
   </p>
   <p>
    „Zavolaj mi jich sem.“ V okamihu dostavili sa pred kráľom menovaní panoši.
   </p>
   <p>
    „Počujte, šuhajci,“ počal Karol Robert, „pôjdete do Temešhradu.“
   </p>
   <p>
    „Pôjdeme.“
   </p>
   <p>
    „Ty, Hektor, pôjdeš s nimi.“
   </p>
   <p>
    „Rozumiem, kráľu.“
   </p>
   <p>
    „Netláchaj; nerozumieš!“ A obrátiac sa k panošom pokračoval: „Ktorý z vás je hotový
         preukázať mi velikú službu?“
   </p>
   <p>
    „Ja!“ znelo naraz z úst dvoch panošov.
   </p>
   <p>
    „Službu, ktorú ja skvele odmením,“ pokračoval Karol Robert pozdviženým hlasom.
   </p>
   <p>
    „Ja!“ znelo ešte rezkejšie z úst panošov.
   </p>
   <p>
    „Ktorý je hotový z vás pojať si moju doterajšiu milenku Elenu, dcéru Dimitra Iskru, za
         svoju budúcu manželku?“
   </p>
   <p>
    Panoši ohromení mlčali.
   </p>
   <p>
    „No, ani jeden? oba mlčíte?“
   </p>
   <p>
    Panoši mlčali.
   </p>
   <p>
    „Ešte raz pýtam sa vás, ktorý z vás pojme si ju za ženu? Ten, čo mi túto službu vykoná,
         dostane kráľovskú odmenu.“
   </p>
   <p>
    „Ja!“ ozval sa Jurko Kráľ temným hlasom.
   </p>
   <p>
    „Dobre!“ vetil Karol Róbert. „Vy, Hektor a Lukáč, ste svedkovia úmluvy mojej s Jurom
         Kráľom. Keď temešhradský kňaz posväti sňatok ten riadne pred oltárom v chráme Božom; verný
         môj panoš Juro Kráľ dostane odo mňa pri Tise veľký statok Alpár. Tu ruka moja i kráľovské
         slovo moje, tak mi pán Boh pomáhaj!“ a s tým podal Karol Robert ruku prekvapenému panošovi.
         — „Vy, Hektor a Lukáč, musíte byť svedkami sňatku Jurovho s Elenou; choďte teda hneď teraz
         s ním do Temešhradu, aby čo skorej uskutočnenia došla vôľa kráľa a pána vášho. Tu, hľa,
         tento prsteň odovzdajte Elene s mojím posledným pozdravením; keď ho uvidí, neomylne pokorí
         sa žiadosti mojej. S Bohom!“ A odovzdajúc Hektorovi zlatý prsteň, zvrtol sa, dal ostrohy
         vrankovi a pádil za čakajúcou ho družinou.
   </p>
   <p>
    O dva týždne na to splnilo sa proroctvo túlavej veštice: Elena, dcéra čepelského rybára
         Dimitra Iskru stala sa ženou Kráľovou.
   </p>
   <p>
   </p>
   <p>
    *
   </p>
   <p>
   </p>
   <p>
    V novembri 1318 so skvelým sprievodom dorazila do Budína Blažena, sestra kráľa českého.
         So sobášom útlovekej krásavice spojené bolo zaraz i venčenie jej. Bola to veľkolepá
         slávnosť, akej ľudia už dávno nevídali. Dostavila sa k nej šlechta zo všetkých strán, i
         veškeré vysoké kňazstvo súčastnilo sa jej.
   </p>
   <p>
    K slávnosti tejto dostavil sa i bývalý panoš Karlov Robertov, bohatý statkár Jurko Kráľ,
         ktorý od oženenia sa svojho ešte nebol u dvora kráľovského.
   </p>
   <p>
    Sotva zazrel ho Karol Robert, zavolal ho na stranu a starostlive pýtal sa ho: „Čo robí
         moja Elena? ako sa má?“
   </p>
   <p>
    „Nebárs, kráľu môj.“
   </p>
   <p>
    „Nuž, vari je nezdravá?“
   </p>
   <p>
    „Odtedy, čo odovzdal jej gróf Hektor tvoj prsteň, kráľu, slova neprehovorila. Privolila
         síce na všetky tvoje rozkazy, bez odporu šla k sobášu, zanechala palotu, išla sa mnou na
         Alpár, ale úsmev večne zmizol jej z úst a zblädly ruže líc jej. Chradne, opadáva a zanovito
         mlčí.“
   </p>
   <p>
    „Chudera!“ zvolal Karol Robert útrpne; „no, darmo je, nemohol som inak.“
   </p>
   <p>
    Vtom zaznel zvon, svolávajúci zasnúbencov do chrámu Páne, aby sňatok jejich skrz
         arcibiskupa požehnaný a nato mladistvá kráľovna hneď i korunovaná bola.
   </p>
   <p>
   </p>
   <p>
    *
   </p>
   <p>
   </p>
   <p>
    Pozrime ešte, čo robilo sa v Alpári, kým dialo sa toto u dvora kráľovského.
   </p>
   <p>
    Medzi Kečkemétom a Tisou bolo kedysi viacej menších dediniek. Okolie toto už prvý kráľ
         uhorský, Sv. Štefan bol do vena dal žene svojej, ktorá prvé základy terajšieho mesta
         Kečkemétu (za času Rímanov bola tu už kolonia) položila, od jejžto mena Gajzle (koza) vraj
         i Kečkemét, ba i viacej dedín, Kečkéš a Stará i Nová Kéčka mená svoje dostaly. Isté je, že
         v okolí tomto aj sám Sv. Štefan založil pár cirkví, z nichžto neskoršie jedna k zvečneniu
         jeho pamiatky meno Svätého Kráľa dostala. Okrem tejto dedinky boly tu medzi Tisou a
         Kečkemétom už vtedy ešte nasledujúce osady: Borbáč, Kéčka, S. Vavrinec a domnelé niekdy
         sídlo kniežat slovenských Alpár, kde skutočne veľmi mnohé i drahocenné starožitnosti často
         vykopávajú sa.
   </p>
   <p>
    Tam pri tej kľuke, ktorú Tisa niže Ughu robí, medzi vyšným a nižným Alpárom, stál už za
         časov Karola Roberta osamelý, ale dosť dobre opevnený dom, jehožťo záboje podnes veľmi
         dobre rozoznať sa môžu. Okolo tohoto domu bolo viacej biednych chalúp, v nichžto početné
         služobníctvo statkárovo bývalo. Celá táto malá skupenina ľudských príbytkov ohradená bola
         kolami do zeme povbíjanými, zábojom a dosť hlbokým, vodou z Tisy napusteným jarkom.
   </p>
   <p>
    Toto, hľa, od štvrťroka bydlo Eleny Iskrovej, ženy novopečeného statkára Jurka Kráľa.
   </p>
   <p>
    Tu ona želela nad zmareným kvetom mladosti svojej, tu smútila nad zničenými nádejami
         života časného, vidiac, že obeťou stala sa nie len Karolovej planosti, ale veru i vlastnej
         marnivosti.
   </p>
   <p>
    Vedela od muža svojho, že dnes má byť sňatok Karola Roberta s Blaženou českou. Duševne
         zronená vybrala sa z domu, prešla cez most vedúci za záboje a mdlé kroky svoje k Tise
         obrátila. Prvý sňah dnes poletoval.
   </p>
   <p>
    Prijdúc ku tichej mutnej rieke, sadla na vysoký breh jej a pustila sa do horkého plaču.
         Celá jej minulosť tanula jej teraz na mysli. Videla sa plačúcu kedysi na brehu Dunaja a
         jako objavil sa jej statný junoch Vladko Oponický a slovami lásky potešil ju. Darmo
         obzerala sa teraz po šírom poli potisskom, nikto neblížil sa jej s potešiteľnými slovy, iba
         vrany a krkavci kvákajúc obletovaly nešťastnicu.
   </p>
   <p>
    Spomenula si na krásné dni mladosti v Oponiciach, na vábivé dni radosti v Temešhrade
         prežité; spomenula na klam s ňou spáchaný, jehožto hlavným činiteľom bol nenávidený Juro
         Kráľ, terajší jej manžel.
   </p>
   <p>
    Dosiaľ ešte vždy dúfala, že asnáď ozaj miluje ju Karol Robert a že zase vráti sa do jej
         náručia; no, dnešný deň koniec urobiť mal všetkým nádejám jej, a preto dneskajší deň prežiť
         nechcela.
   </p>
   <p>
    Deň tento s bolesťou dávno čakala; konečne svitol, aby jej, beznádejnej nešťastnici,
         časne i večne zmrklo sa.
   </p>
   <p>
    Vstala ešte raz; chladný jasenný vietor šumel v suchom rákosí, pohrabná to pieseň
         zúfalej samovražedlnice. Ešte raz obzrela sa po šírom svete; a — tam tá; vlny tichej Tisy
         prijaly ju do chladného náručia svojho. — Pán Boh buď jej milostivý!
   </p>
   <p>
    Tak skonala Kráľova žena. Keď to Karol Robert počul, slza úprimného žiaľu sperlila sa mu
         v čiernom oku, a boľný vzdych vyvinul sa mu zo stiesnených ňadier. Svedomie jeho mu ťažké
         výčitky robilo. Dlho, dlho potom býval smutný, neshovorčivý, zadumaný.
   </p>
   <p>
    Pamiatka Kráľovej ženy zvečnila sa v podaniach ľudu. A i teraz vraj v mesačných nociach
         novembrových blúdieva ona v dlhom bielom rubáši po briežkoch šumiacej Tisy a plače a
         vzdychá; a tichý kútik ten, v ňomžto štvrť roka žila a potom tak biedne skonala, po jej
         mene po dnes menuje sa Iskrou.
   </p>
   <p>
    A Vladko Oponický čo? — — Oženil sa hneď po únosu Eleny; — ale aby zabezpečil sa na
         budúce proti milostným chúťkam ľubovôle vladárskej, vzal si ženu veru nebárs peknú, ktorá
         mala červené vlasy. Aspoň istý bol, že nezaľúbi sa Karol Robert do nej. Splodil s ňou
         jediného syna, Tomáša, ktorý bol kastelánom zámku Čachtického, Novozámskeho a r. 1347 aj
         Braneckého a pre svoje veľmi červené vlasy velikého chýru požíval.
   </p>
   <p>
   </p>
  </div>
 </body>
</html>
