<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2569878">
       </a>
       1.
      </h2>
     </div>
    </div>
   </div>
   <p>
   </p>
   <p>
   </p>
   <p>
    V nejakej záležitosti bol som v obecnom dome. V radnej sieni za vrch stolom sedel richtár,
      sprava i zľava prísažní. Notár doniesol nejakú listinu, ktorú mal richtár podpísať i
      vysvetľoval mu jej obsah. Zrazu počujeme zvonku hlasitý hovor a vtom sa už dvere otvorili.
      Pozrel som ta i videl som dnu vkročiť jednu mladú ženu. Tvár jej bola rozpálená od vzrušenia.
      Viedla za ruky dvoch chlapcov. Starší bol asi šesťročný, a mladší mohol mať dva roky. V
      rozčúlenosti zabudla sa pokloniť. Chvatom pristúpila k stolu.
   </p>
   <p>
    — Pán richtár! — začala hovoriť zadychčane. — Doviedla som vám tieto deti. Mať im ušla.
      Nemala im čo dať do úst. Tak mi ich nechala, aby som ich sem doviedla, žeby sa dedina
      postarala o ne, kým sa im otec vráti z vojenčiny.
   </p>
   <p>
    Medzitým menší, v červenej zapískanej košeli oblečený chlapec, vopchal si palček do úst,
      poobzeral sa zadivene po veľkej maľovanej sieni, potom sadol si na zem a začal prštekom
      ukazovať na rôzne farebné vzorky voskového koberca.
   </p>
   <p>
    — A čie sa to deti? — spýtal sa richtár.
   </p>
   <p>
    — Ondrove Klátove, ešte ho vlani v jeseni povolali ako rezervistu do Bilegu. To je vraj
      tam voľakde, kde je tá vojna. Nuž ona samá musela sa starať o ne cez celú zimu. Čo bolo
      zarobeného, to sa zjedlo, a šlo aj na ohrev a na bytné. Cez zimu čo si mohla sama zarobiť, a
      to ešte keď má aj dvoje detí? Už dávno hladovali, tak čo, oželela sa, — odišla a deti si tu
      nechala.
   </p>
   <p>
    — A my čo máme robiť s deťmi?
   </p>
   <p>
    — A čo ja viem, — odvetila. — Ona mi tak povedala, že keď im vzali otca, tak nech si aj
      deti vezmú. Zbohom! — zavolala a utekala ozlomkrky domov. Bála sa, ak by jej obecný úrad ešte
      detváky zavesil na krk.
   </p>
   <p>
    — Hm! — ozval sa richtár, a nastalo ticho. Tvár mu zvážnela. Boženíci tiež mlčali a
      rozmýšľali nad týmto neobyčajným prípadom. Notár mlčky zberal si listiny zo stola. — Deti ani
      neniesli. Starší stál ani prikutý na jednom mieste a pozeral na obrazy v pozlátených rámoch.
      Na jednom bol namaľovaný kráľ v červenom, zlatom vyšívanom plášti a na druhom jeho žena s
      diadémom na hlave. Museli sa mu veľmi páčiť, lebo oka z nich nespustil a ústa mu od údivu
      ostali otvorené. Menší ešte aj teraz sedel na zemi a prštekom ďobkal do pestrých vzoriek
      koberca.
   </p>
   <p>
    — Hm! — vzdychol si zase richtár. Jeden z prísažných sa pohol, odkašlal si a prešiel si
      ručníkom po fúzoch, a zasa zamĺkol.
   </p>
   <p>
    — Tak čo? Čo budeme? — spytuje sa notár a ukázal prstom na deti.
   </p>
   <p>
    — Hm, čo budeme, čo budeme? — opakoval richtár akoby pre seba, — pošleme ich naspäť. Nech
      si ich chová. A keď ich nemôže, nech idú po domiech, veď ich ľudia vychovajú.
   </p>
   <p>
    — Zase len obci na ťarchu, akoby sme na inšie ani nemali, len cudzie deti a žobrákov
      vydržiavať. A keby boli apoň z poriadneho manželstva, ale len tak skade ruka, skade noha, —
      prehovoril jeden z prísažných a pozrel na druhých, čo oni na to povedia.
   </p>
   <p>
    — Ale predsa nemôžeme ich len tak nechať, veď aj to sú božie stvorenia, — ozval sa druhý
      prísažný, — a potom, možno, matka sa im vráti a vtedy obec to ani nepocíti.
   </p>
   <p>
    — To je pravda, — ozval sa notár, — že sa na obec vždy nové a nové ťarchy valia, a veru
      musíme veľmi opatrne hospodáriť. Ale teraz vám radím, aby sme tieto deti nenechali bez
      opatery, lebo otec im je v Bilegu, až hen na hranici nášho cisárstva. Tam chráni vlasť od
      nepriateľa, a hotový je vyliať za nás i svoju krv, keď to bude žiadať od neho náš najjasnejší
      a najmilostivejší pán kráľ, a preto by sa nesvedčilo, aby deti za ten čas, kým on, ako som to
      už raz povedal, chráni našu vlasť, — aby jeho deti mali chodiť medzi nami po žobraní.
   </p>
   <p>
    Zastal, pozrel na richtára, potom na prísažných; z jeho pohľadu dostalo sa aj mne za údel,
      aby videl, aký účinok mali jeho, vlasteneckým pátosom prednesené slová. Na tvári rozhostila sa
      mu spokojnosť, oči sa mu svietili; stál ešte v rečníckej póze a pravica mu po rečníckom geste
      len teraz voľne klesla na stôl.
   </p>
   <p>
    Richtár sa uhmkal, odkašlal si a povedal: — Nuž veď, keď už z toho ohľadu vezmeme tento
      prípad, tak už potom je to druhá vec. Keď už Ondrej Klát slúži pána kráľa, tak aj ja som nie
      už proti tomu, aby sa už, ako takýmto deťom, dáka pomoc nedala, aby sa takto niekde prechovať
      mohli. Len kde? To je tá vec!
   </p>
   <p>
    — Veru je to nie najľahšie, — skočil mu do reči prísažný, — ešte toho väčšieho by vzali, s
      tým je nie taká oštara, ale čo s týmto? Hľa, čo nám nevykonal! — a ukázal na mláku na dlážke.
   </p>
   <p>
    — Ih, aby ťa! Už si nám ty len vykonal! — zvolal richtár ostro na malého.
   </p>
   <p>
    Chlapček sa zľakol, oči nabehli mu slzami, ústa začal kriviť k plaču.
   </p>
   <p>
    — Neboj sa, veď ti báťovia nič neurobia, — prehovoril som k malému a pohladkal ho po líci.
      — Akože sa voláš?
   </p>
   <p>
    Dieťa neodvetilo, pozrelo na mňa zostrašene a začalo plakať.
   </p>
   <p>
    Jeho brat vzal ho za ruku.
   </p>
   <p>
    — Mama, mama, — kričal malý a hlasite zaplakal.
   </p>
   <p>
    Na plač detský vbehli dnu boženíci aj pisári a obstúpili deti.
   </p>
   <p>
    Pri vide toľkých ľudí ešte sa väčšmi splašilo i plakalo tak, až sa zachádzalo. Staršiemu
      tiež nebolo voľne okolo srdca. Už sa práve chystal k surmite, keď som vytiahol z vrecka
      niekoľko cukríkov a podelil som ich medzi nich. To ich uspokojilo.
   </p>
   <p>
    — Tak, komuže ich dať, — spýtal sa notár, — konečne musíme túto záležitosť riešiť, lebo
      čas uteká a sú aj iné súrnejšie záležitosti.
   </p>
   <p>
    — Nebolo by od veci dať ich do obecného špitála, ta na hrobitov. Báťa Ondriš Kramár i so
      ženou ich opatria. Sú už starí, nesúci do roboty, tak majú času, — odporúčal jeden z
      prísažníkov.
   </p>
   <p>
    — A ver, to bude dobre, treba len po nich poslať, — presviedčali ostatní.
   </p>
   <p>
    Richtár zacengal. Vošiel dnu vyšnurovaný boženík.
   </p>
   <p>
    — Čo si žiadajú?
   </p>
   <p>
    — Choj na hroby a povedz báťovi Kramárovi aj jeho žene, ňane Zuze, aby stajme prišli do
      obecného domu.
   </p>
   <p>
    Boženík odišiel prísažní s richtárom začali sa o niečom radiť a notár tiež sa vrátil do
      svojej kancelárie.
   </p>
   <p>
    Deti, keď zbadali, že ich nikto nepozoruje, utíšili sa. S veľkým pôžitkom cmúľali cukor a
      zvedavo pozerali na dosiaľ nevídané predmety.
   </p>
   <p>
    Malý Ďurko sadol si zase na dlážku, veď bol už aj ustatý, a pestrý koberec ho tiež vábil,
      lebo zase začal prštekom ďobkať doňho, súčasne si aj niečo šomral popod nos, lež z toho nič sa
      nedalo vylúštiť, lebo okrem niekoľkých slov viac ešte nevedel vysloviť.
   </p>
   <p>
    Martinko, keď sa mu už obrazy zunovali, začal obdivovať veľký, podlhovastý, zeleným súknom
      pokrytý stôl. Taký obrovský stôl nikdy ešte nevidel. Ani ten nebol taký veľký, aký videl na
      zabíjačke u Letákov. A to bol predsa tiež dosť dlhý, veď za ním sedelo viac báťov a ňaní, a
      nadievali klbásy; aj slaninu na drobno krájali. Ale taký predsa nebol ani zďaleka, ako je
      tento. A ľaľa, aký má zelený obrus. Čo je to? I pristúpil k nemu a chytil ho prstami. A aký je
      hrubý! Nie, to je tiež niečo nevídaného. A ako visí nadol, hľa, mohlo by sa pod ním aj
      skrývačky ihrať.
   </p>
   <p>
    Tak ho to poťkalo pod stôl, až sa zohol a vliezol podeň a tam si sadol. Zdalo sa mu, že je
      v nejakej izbe, keď sa deti hrajú.
   </p>
   <p>
   </p>
   <p>
    — — —
   </p>
   <p>
   </p>
   <p>
    Dosť hodná chvíľa prešla, kým sa vrátil boženík a doviedol so sebou aj báťa Ondriša
      Kramára aj s ňaňou Zuzou.
   </p>
   <p>
    — Čože ste nás dali volať? — spýtal sa starý žmurkajúc na richtára cez veľké mosadzom
      obité okuliare. Sklo im bolo také hrubé ani čočka na sústredenie slnečných lúčov. Na nose mu
      bol drôt obkrútený handričkou, aby ho ťažké okuliare netlačili.
   </p>
   <p>
    — Zavolali sme vás, — začal richtár, — že či by ste tieto deti, — a ukázal potom na malého
      Ďurka, — nevzali do opatery. — Otec im je vojakom a mať im ušla.
   </p>
   <p>
    — Pekne prosím pána richtára, aj vás všetkých, — rezko sa ozvala ňaňa Zuza, suchá, vysoká,
      vráskavá, asi sedemdesiatročná starena, — a čo ja budem s nimi robiť, ha? Čo im mám dať jesť,
      keď sa my sami horko-ťažko živíme? Môj starý už je nie súci do žatvy: nedovidí, veď mu už ani
      okuliare nestačia. A ja? Mám ja dosť roboty doma. Ten váš špitál ustavične treba riadiť: tu
      kaliť, tam zametať, veď len tak úchvatkom ak vypradiem a vytkám si niečo. Iba ak teraz v žatve
      si probujem trochu vyhrstiť na chleba. Aj to by som nemohla, keby som si deti vzala. Ale kdeže
      je druhý? Veď ja len jedného vidím, a predsa ste hovorili, že sú dvaja, — spytuje sa zvedavo.
   </p>
   <p>
    — A ver’ je tu len jeden, — zvolal richtár prekvapene — kdeže sa podel druhý?
   </p>
   <p>
    Všetci sa obzerali, ale druhého chlapca nevideli.
   </p>
   <p>
    — Nikto neotváral dvere, len tu musí byť niekde, — povedal jeden z prísažných a pozrel za
      pec, za kasňu, či je tam nie učupený.
   </p>
   <p>
    Chlapca nebolo.
   </p>
   <p>
    — Či sa nezatáral do susedných miestností? — poznamenal jeden z nich.
   </p>
   <p>
    — I to je možné, deti sú ako švehly, všade sa rozlezú. Presvedčme sa.
   </p>
   <p>
    Šli teda z izby do izby, z kancelárie do kancelárie. — Ani pisári, ani notár chlapca
      nevideli.
   </p>
   <p>
    — Musel vyjsť na dvor alebo na ulicu.
   </p>
   <p>
    — Pozriže, Mišo! — kázal richtár boženíkovi.
   </p>
   <p>
    Boženík šiel, ale o chvíľku sa vrátil a oznámil, že chlapca niet ani na dvore ani na
      ulici, a tam ho vraj nevidel ani policajt ani druhí ľudia, ktorí stoja v bráne, a stoja tam
      vraj už dlhší čas.
   </p>
   <p>
    — Kde sa len podel ten fagan? Ešte len teraz prišli, a už toľko roboty s nimi! Čo by sme
      ho dali hádam hľadať…
   </p>
   <p>
    — Ale veď sa on nestratí, šesťročný! Potrafil by domov až aj zo susednej dediny, — tvrdil
      jeden z prísažných.
   </p>
   <p>
    — Veď je tak! — uspokojil sa richtár. — Ale predsa, viete, my úrad sme zodpovední zaň. Pán
      notár, čo máme robiť?
   </p>
   <p>
    — Nájde sa, nerobme si viac starosti, než je potrebné. Chlapec sa zunoval, nuž sa
      vykradol. Vy ste ho nezbadali, lebo, — a sadol si k stolu. — A čože je to pod stolom? Noha sa
      mi do niečoho udrela. — Zodvihol prestieradlo, pozrel pod stôl i videl tam spiaceho chlapca
      ležať.
   </p>
   <p>
    — Hľa, vidíte, tu je, spí, — ukázal prstom naňho a z chuti sa zasmial.
   </p>
   <p>
    — A ver’ je tu, — zvolal potešený richtár.
   </p>
   <p>
    — Že nám skôr neprišlo na um pozrieť pod stôl. Hľadali sme ho všade inde ani ihlu, a tu
      ľaľa… — smial sa prísažný.
   </p>
   <p>
    I nastala všeobecná veselosť a smiech.
   </p>
   <p>
    — Poznať, že ste vy len chlapi, neviete si pomôcť, keby to ženy, tie by sa hneď dovtípili,
      — prehovorila ňaňa Zuza. Tešilo ju, že sa chlapom takô niečo pridalo.
   </p>
   <p>
    — Nuž veď ste boli tu, prečo ste potom vy nie?
   </p>
   <p>
    — Jaj, pekne prosím, to je nie tak, ja som prišla pozde, už vtedy som chlapca nevidela a
      potom, veď ja prvá som zbadala, že ho niet…
   </p>
   <p>
    — Už je teraz dobre, — pretrhol rozhovor richtár, — tak ňaňa Zuza, teraz vám dáme tieto
      deti do opatery.
   </p>
   <p>
    — Ja, pekne prosím, nechcem, nemám ich z čoho nachovať, veď takmer sami nemáme čo do úst.
      Starý už nedovidí a ja mám dosť roboty s kalením a riadením špitála, — začala zase starú nôtu.
   </p>
   <p>
    — Nebudete ich zadarmo; trovu vám zaplatíme, — prerušil ju notár.
   </p>
   <p>
    — Ale ja… pekne prosím pána notára…
   </p>
   <p>
    — Neodbážajte sa už, už som vám povedal, že vám nebude zadarmo.
   </p>
   <p>
    — Keď už tak navaľujú, ja neviem, čo môj starý povie, lebo on tiež má slovo do toho.
   </p>
   <p>
    — A čo ja dbám, ak si chceš novú starosť zakvačiť, nuž si ju maj, a keď pán notár sľubujú,
      že nebude zadarmo, tak…
   </p>
   <p>
    — Ej, veď je tak, ale pekne prosím…
   </p>
   <p>
    — A koľkože pýtate? — spytuje sa richtár.
   </p>
   <p>
    — Ja, pekne prosím, čože ja viem koľko? Či som ja opatrovala dakedy cudzie? Ani len svoje
      nie, lebo mi pán boh nepožehnali. Ja neviem.
   </p>
   <p>
    — Či vám dosť bude štrnásť korún na mesiac za jedno? — jedná sa richtár.
   </p>
   <p>
    Zvláštne je u ľudu, ale vôbec u všetkých, že od chudoby lacnejšie žiadajú čokoľvek, ako od
      majetného. V tom domnení sme, že chudobnému je i to dosť, čo by sme sa majetnejšiemu ani
      neopovážili ponúknuť.
   </p>
   <p>
    — A čože je štrnásť korún pre jedno dieťa na mesiac. Veď deti sú ako mladé vráňatá, vždy
      otvárajú zobáky, aby ustavične džgal niečo do nich. Čože teraz kúpiš za štrnásť korún, ha? Veď
      je to len na chleba. A my čože? Keď si vezmeme deti, tak potom nemôžeme ísť do roboty: tu
      pozoruj na ne, tam zase, keď sa zababre, opieraj ho, veď je aj to práca a mydlo tiež načim.
      Ďakujem ja pekne za takú plácu; mohla by som aj krpcami zmetať pri takom zárobku!
   </p>
   <p>
    — Štrnásť korún je málo, ale vám dáme na týždeň za každé dieťa päť korún. Či pristanete? —
      spytuje sa notár.
   </p>
   <p>
    Mlčali.
   </p>
   <p>
    — Rozhodnite sa, — dokladá prísažný, — viete dobre, že musíme túto vec zvŕšiť. A ja tak
      hútam, že vám je dosť čo vám pán notár sľúbili.
   </p>
   <p>
    — Nuž keď je dosť, tak nechže bude, veď nebudú na večnosť u nás; už si len ich otec alebo
      mať príde po ne… Vezmi stará jedno za ruku a ja druhô, a hajde!
   </p>
   <p>
    — Ľahko je vám povedať hajde, ale čo ja, hriešna stvora? Ja sa musím o ne starať. A pekne
      prosím, to je nie len tak. S deťmi je veľká oštara: tu im treba chleba odkrojiť, zase polievku
      variť, opierať, zmývať, lebo prosím pekne pána notára, také malé deti sa aj zavšievajú… Ozaj,
      či nemajú? — a už jej suché prsty boli v Ďurkových vlasoch.
   </p>
   <p>
    — Bodaj že ťa aj s očmi, hľa, zabudla som, že bez okuliarov nevidím.
   </p>
   <p>
    — Ale tajdiže Zuza, čo to len vystrájaš, veď sa hádam len nepriberáš ískať v hlave pred
      úradskými v obecnom dome!
   </p>
   <p>
    — No, hľa, tak je to, — viete, ako je: človek sa aj pozabudne, keď má trápenie. Odpusťte!
      A či majú nejaké šatôčky ešte? Čo by som im vzala.
   </p>
   <p>
    — Veru ja neviem, či niečo doniesla tá Koreňka, lebo len vletela s nimi dnu ako nejaká
      víchrica, voľačo povedala a hneď sa aj stratila.
   </p>
   <p>
    — Toto bude niečo, — povedal prísažný a vzal malý batôžtek, položený pri dverách na lavici
      a podal ho ňaňe Zuze. Tá ho rozbalila i vytiahla z neho dve detské košieľky, jednu väčšiu a
      druhú menšiu. Viac nebolo v ňom.
   </p>
   <p>
    — Či vidíte, páni úradskí, — ukázala na ne, — že sú tu len dve košieľky. Veľmi ich
      neošatila tá nehodnica. Uf, či sa len sveta nehanbí! Aby ste potom odo mňa viac nevyhľadúvali.
      No veď ich tá zaodiala! Človek aby vždy jednu pral a druhú nadieval, lebo deti sa hneď
      zafúľajú.
   </p>
   <p>
    — Už len toľko nehundruj, keď nieto viac, nemáš ani čo viac opatrovať, a teraz je leto,
      tak sa deti dákosi len premocú. Poď už domov. Zohol sa a vytiahol chlapca spod stola.
   </p>
   <p>
    Rozospatý Martinko pretieral si oči. Zadivene pozeral okolo seba, nevedel, sa spamätať,
      kde je. Stál medzi nimi zjašený.
   </p>
   <p>
    — No, poď už, — a vzal ho za ruku.
   </p>
   <p>
    Chlapec pozrel naň. Pri vide veľkých, okrúhlych okuliarov, zarazil sa. Nikdy niečo
      podobného ešte nevidel.
   </p>
   <p>
    — Nepôm! — skríkol a chcel sa silou-mocou vytrhnúť starcovi z ruky.
   </p>
   <p>
    — Čože by si nešiel, len ty poď, uvidíš, koľko je u nás višieň; môžeš si z nich natrhať aj
      za plný klobúk.
   </p>
   <p>
    Hlas starcov bol prívetivý, a potom višne a ešte za klobúk, to je veľmi vážna vec! Pozrel
      zase na tie okuliare.
   </p>
   <p>
    — Nepôm! — zvolal plačlivo a zase sa chcel vyšmyknúť.
   </p>
   <p>
    — Už vidím, že sa bojíš mojich okuliarov. Neboj sa, nezjem ťa, — a sňal si ich z nosa;
      počal žmurkať naň svojimi slabými očami.
   </p>
   <p>
    — A teraz už poď, uvidíš, koľko u nás višieň, len sa tak červenejú a sú sladké ani med. Ej
      ver! Aj lietačiek tam plno, môžeš si z nich metlínim nachytať koľko len chceš.
   </p>
   <p>
    Zase višne a sladké, a tam jesto aj lietačky! Kto by tomu vedel odolať? Okuliare tiež už
      nestrašia, i — uspokojil sa.
   </p>
   <p>
    Viacej trápenia mala ňaňa Zuza s malým Ďurkom. Keď ho vzala na ruky, sprvu jej pozrel do
      očí, tázavým, vážnym pohľadom, akoby jej chcel riecť, že čo tu hľadá, že ju nepozná. Potom pri
      vide jej chudej, vráskovitej, uhorenej tváre, zmraštil sa, oprel rúčky o jej vychudnuté líca a
      akoby ju chcel odtisnúť, hlavu si nazad posotil, mykol sa a zvrieskol, až v ušiach
      zacvendžalo.
   </p>
   <p>
    — Hľaďže ty ho, čo vystrája! — skríkla nahnevane. — Či ho vidíš! Ale budeš ticho! Veď ťa
      ja nezjem. Cit že! Počkaj, kúpim ti voľačo, začala ho chlácholiť.
   </p>
   <p>
    Ale on nič, len vrešťal, akoby ho rezali a pritom sa myksoval a hodil sa tak nazad, že sa
      mu telo prehlo, akoby sa mal prelomiť.
   </p>
   <p>
    — Akože ho niesť, keď sa trepe, ako čík na ťapši, — zvolala zúfale. — Čo len budeme s ním
      robiť, keď sa takto začína? Čo si len počnem, hriešna stvora?!
   </p>
   <p>
    — Pusťte ho na zem!
   </p>
   <p>
    Akonáhle bol slobodný, hneď sa mu uvoľnilo. Prestal revať, len kedy-tedy zaštkal a
      opozdená slza lenivo tiekla mu po buclatom na červeno vyplakanom líci.
   </p>
   <p>
    — Martinko, ulap si bračeka za rúčku, — prihovoril sa k staršiemu chlapcovi prísažní, —
      veď Ďurko už vie bežkať. No čože by ho mali niesť na rukách.
   </p>
   <p>
    — A teraz už poďme, — ozval sa starý Kramár, — a zdraví tu ostaňte. My tájdeme domov višne
      oberať a lietačky lapať.
   </p>
   <p>
    Martinovi dodalo to chuti. Vzal si bračeka za ruku a viedol ho so starým von z obecného
      domu.
   </p>
   <p>
    — Potvora jedna, ako ma domyksoval a ako sa bol rozreval, ani čo by ho boli párali. A
      teraz už čuší! Ako by som bola bohvie aká planá, — dudrala si ňaňa Zuza pod nos. Mrzelo ju
      veľmi, že chlapec nechcel pri nej zostať. — No veď ty skrotneš! — dudrala už vonku na chodbe.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506372">
       </a>
       2.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na druhý deň, šiel som si pozrieť siatinu, ktorá bola neďaleko špitála. Deň bol pekný,
      teplušký. Chodník ma viedol popri špitáli cez hrobitov. Na cmiteri zelenela sa neúrečne bujná
      tráva a na višniach červenelo sa spomedzi tmavozeleného lístia už zrelé ovocie. Biele steny
      špitála pokryté boli viničom. Na ňom strojne viseli ešte len drobnými bobuľkami pokryté
      strapky. V mori zelene beleli sa pomníky mramorové. Pohľad na tento obraz nevyvolával ťažké
      dojmy, ale práve príjemný, uspokojivý, takmer radostný pocit, lebo kamkoľvek len oko padlo,
      všade kypel život plný bujnosti, farieb a teploty. Ešte aj pomníky veselo sa ligotali, kúpané
      teplými, slnečnými lúčami. Zdalo sa, že s nevýslovne príjemným pocitom prijímajú slnečný
      kúpeľ.
   </p>
   <p>
    Už som chcel prejsť popri špitáli, keď som začul hlas z pitvora, a to ňanin Zuzin.
   </p>
   <p>
    — Či som vám nevravela, aby ste dozreli naň za chvíľku, há? Teraz si ho hľadajte. I ničím
      sa nemôž spoľahnúť na vás.
   </p>
   <p>
    — Len nerob už taký zhon, veď som ja len, čo som tú hriadku bôbu okopal. Tam sa pri mne
      ihralo, ani starosť, a to len čo som sa obrátil, už ho nebolo. Čert by ich vedel, čo sú to za
      detváky, veď predsa nebudem sa ustavične vláčiť za nimi, ako dákasi varovka.
   </p>
   <p>
    — Veď vy naveky tak, aby som ja všetko. Mám sa ho teraz nahľadať!
   </p>
   <p>
    Medzitým vyšla von a za ňou grackal utrápený muž.
   </p>
   <p>
    — Čo sa vám pridalo? — spýtal som sa ich.
   </p>
   <p>
    — Ach, nuž čo, — dudrala, — čože by sa! Ja, nešťastná stvora, vždy aby som len opatrovala:
      tu vandrovníkov, tulákov svetských, a zase kdeaké nepodarené detváky! Viete, zabárala som na
      chleba, tak poviem tomu môjmu starigáňovi, aby trochu dozrel na toho chlapca. Ale či sa môže
      naňho spustiť? Kým ja tamdnu robím, on sa tu von šiple s niečím, — a dieťa sa za ten čas
      zatáralo niekde. Ale ja som vám také deti v celom mojom živote ani nevidela. To sú nie deti
      ako deti! Veď sú aj druhé rozpustilé, to už viem, ale že by také divé boli, to som ešte
      neslýchala. To sú vám, prepytujem vašu poctivú hlavu, ako teraz na jarmoku kúpené prasce,
      ktoré sa ustavične rozbehávajú. Aby ich z očí netratil a ustavične ich zavracal. Ten starší už
      je nie u nás, hneď ako prišiel, len čo si višieň nakmásal, už utekal na stádlo ku kraviarom.
      Išla som za ním, ale on že nepôjde, že ide do Maliarov. Chytila som ho za ruku a chcela som ho
      silou-mocou naspäť doviesť, ale on nie a nie; začal revať, až sa zachodil, kopal a hádzal sa
      tak, že som si nevedela rady. Konečne som si pomyslela: nech ťa mútna voda nesie aj s
      pankhartom, a vrátila som sa domov samotná. Maliar ešte včera večer prišiel k nám a povedal,
      že si Martina podrží. Napašmal sa na tých päť korún na týždeň, a bude mu vraj aj husi pásť. No
      nech zbohatne s nimi! Nezávidím mu, nech aj on skúsi čo je to cudzie deti opatrovať.
   </p>
   <p>
    — Ale čo už toľko vykladáš na daromnicu, — zahriakol ju starý, — radšej sa ponáhľaj ho
      hľadať, aby sa mu niečo nestalo, lebo ešte my budeme pod chybou.
   </p>
   <p>
    — A veď tomu ste len vy na vine. Hľadajte si aj vy, ale aby som ja všetko. Kdeže by taký
      slepáň! — šomrala idúcky. — Len kde ho hľadať?!
   </p>
   <p>
    — Ja idem tiež, — vzdychol si starý, — a to v protivnú stranu. Hádam sa len neprepadol. Už
      ho len nájdeme niekde, — a pobral sa drobným krokom ďalej.
   </p>
   <p>
    Trochu som zastal a pozeral za nimi, ako sa rozchádzali, potom som aj ja išiel svojím
      smerom.
   </p>
   <p>
    Za hodnú chvíľu pobudol som na svojej zemi. Zabudol som na Kramárovcov, a len vtedy mi
      prišli na um, keď som bol zase pri špitáli. Zvedavý som bol, či už našli chlapca, a preto som
      sa tam zastavil. Sadol som si na lavičku. Zápara bola hodná; dobre mi padlo ochladiť sa v tôni
      jablone. Už som tam sedel asi polhodinu a ešte moji neprichádzali.
   </p>
   <p>
    — Čo budem tu, — pomyslel som si, — pôjdem v tú stranu, kadiaľ išiel starý, možno že ho
      nájdem a pomôžem mu, lebo on veru ďaleko nedozrie cez tie svoje sklá! — Išiel som krížom cez
      cmiter do jeho staršej časti. Tam už kopce hrobov boli takmer zrovnané so zemou; drevené kríže
      povylamované a niekoľké z červeného mramora pomníky hodne poškodené a zvetralé. Tu už nebolo
      vidno posadeného kvietka ani venčeka. Všetko bolo voľne ponechané hlodajúcemu zubu času a
      prírode. Zábudlivosť a nevšímavosť ľudskú príroda tým chcela vynahradiť, že všetko pokryla
      sviežou zeleňou. Tu bujný trávnik, tam hustý ker líceumu a šípu, ďalej zase neobyčajne vysoká
      kopriva rozkladala svoje tmavozelené listy. A nad všetkým tým rozprestierali svoje koruny
      štíhle agáty a tmavozelenolisté hojne obrodené višne.
   </p>
   <p>
    V tomto osamelom, zapustenom kúte hrobitova zvláštna uspokojujúca tichosť, prerušovaná len
      diaľnym hrkotom, viac len šamotom vozov, ktorý je typickým zjavom väčšej dolnozemskej dediny.
      Už som sa blížil ku kraju, keď som zazrel báťa Kramára. Išiel oproti mne.
   </p>
   <p>
    — Čože je, báťa? — spýtal som sa ho, keď sme sa stretli. — Nenašli ste ešte toho
      chlapčeka?
   </p>
   <p>
    — Veru nie, — odvetil nevrlo, — a čo som sa preňho natáral. Bol som už hen v tretích
      úvratiach, spytoval som sa každého, s kým som sa stretol. Niet ho, musel sa zatárať do dediny.
      A čo som sa zohrial, — utieral si pot z čela, — ani nezaslúži tá malá potvora. A ak ho ešte
      ani stará nenájde, tak potom bude celá sodoma: taký krik narobí, že bude toho dosť a dosť. A
      čo môžem, že sa zatáralo, veď ja hádam nemôžem ustavične nad ním ľopínať.
   </p>
   <p>
    Ľúto mi bolo starca, lebo som po jeho reči zbadal, že sa bojí hrešenia, akže sa chlapec
      nenájde.
   </p>
   <p>
    — Nebojte sa, báťa, — posmeľoval som ho, — veď sa on nájde. Dieťa je nie ihla. Čo by sa aj
      bolo niekde zatáralo, veď ho ľudia nájdu, teraz sú beztak vždy vonku. A ak by bolo v dedine,
      tým skôr sa dozvieme o ňom. Možno, že by ho už ňaňa Zuza našla, hádam je s ním už aj doma.
   </p>
   <p>
    — Aj to môže byť, pekne prosím, — povedal spokojnejšie, — veď som ja všakovak nie
      vinovatý.
   </p>
   <p>
    Medzi hovorom vracali sme sa pomaly naspäť, ale druhým, odbočným chodníkom. Zrazu, asi na
      päťdesiat krokov diaľky, začervenelo sa mi niečo v tráve. Sprvu som sa nazdal, že je to nejaká
      handra tam hodená, ale, hľa, akoby sa sem a ta pohybovalo. Vietor neduje, čo to môže byť? Ak
      by to malý Ďurko bol? — prišlo mi na um.
   </p>
   <p>
    — Báťa, — hovorím starému, — tamto sa niečo červenie, poďme ta a pozrime, čo je to! — Už
      po niekoľkých krokoch zbadal som, že je to dieťa v červenej košieľke oblečené. Zohnuté bolo k
      zemi, takže sa mu videl len chrbátik. Zvedavý som bol, čo tam robí, a preto kývol som starému,
      aby bol ticho. Na prstoch prikrádal som sa k nemu. Už sme boli takmer pri ňom a ešte nás
      nezbadal. Prplal sa v kopenci, čo krtica naryla. Drobnú prsť bral do hrsti a s veľkou úľubou
      rozsypal ju okolo seba. Košieľka mu bola od zemi hodne zašpinená. Na nošteku a na líčkach mu
      sedela hrubá vrstva prachu.
   </p>
   <p>
    — Čo tu robíš, ha? — spýtal sa ho starec káravo, ale po hlbokom vydýchnutí poznalo sa, že
      mu ťažký kameň spadol z pŕs.
   </p>
   <p>
    Dieťa sa trhlo, obzrelo sa. Pri vide starého usmialo sa a povedalo: „ijať, tat“ (ihrať,
      tak) a vzalo hŕstočku prsti a rozhodilo ju okolo seba.
   </p>
   <p>
    — Nehrešte ho, — radím starému, — len láskavo s ním, tak nám pekne pôjde domov.
   </p>
   <p>
    — No, veď no, — odvetil spokojne a potom sa zohol k chlapcovi.
   </p>
   <p>
    — Poď, Ďurko, mamička dajú papu.
   </p>
   <p>
    Chlapček sa zaradoval, vstal, utrel si rúčky a vypuklé bruško a potom zaťapuškal rúčkami.
      „Papať, papať!“ — zvolal, a tieto slová akoby vzbudili v hre zabudnutý hlad, zrazu naplnili sa
      mu očká slzami a ono ako hladné vtáča, žalostne zavolalo ešte raz „papať!“
   </p>
   <p>
    Dieťa uradostené obvinulo rúčkou starcovu šiju a obzeralo mu zvedavo okuliare.
   </p>
   <p>
    Onedlho sme boli pri špitáli.
   </p>
   <p>
    Naňa Zuza nás už netrpezlivo čakala na uhle špitála. Ako nás zazrela, vbehla dnu, potom
      zase von vybehla. Ruky si založila krížom jednu na druhú a uprene sa dívala na nás. Len čo sme
      prišli, už dudrala:
   </p>
   <p>
    — Kdeže ste ho zdrapili? — a nečakajúc ani odpoveď, pokračovala: — Čo som sa nachodila za
      tou malou potvorou, už si ani nohy necítim. Pobehala som pol dediny i na pravo i na ľavo, bola
      som aj pri kostole, či kde v akej uličke; vypytujem sa každého, koho som len stretla, či
      nevideli takô a takô dieťa, ale mi nikto nevedel o ňom povedať niečo. Čo si mám počať? hútala
      som. Čo sa máš túlať, môž byť, reku, že vy starý ho nájdete. Nuž som sa vrátila, ale čo som aj
      chudobná, predsa ani neviem začo by som to druhý raz neurobila. Každý sa ma vypytuje: „Ňaňa
      Zuza, kde sa tak ponáhľate? Čo to za dieťa hľadáte? Ako k vám prišlo?“
   </p>
   <p>
    — A ja aby som každej rozprávala od prvopočiatku všetko a načim sa mi ponáhľať. Už ma to
      ustavičné vypytovanie bolo aj domrzelo, tak som sa aj zato vrátila. Pomyslela som si, že ak by
      sa do popoludnia nenašlo, tak poručeno pánu bohu, oznámime to v obecnom dome. Čože, a či som
      ja vinovatá! Veď by to nebolo bývalo, keby ste vy boli lepšie naň dozreli, ale z vás je už
      nič, len aby bola pred vami fľaša a plná misa, ej ver!
   </p>
   <p>
    — Ale si sa rozkrákorila, — skočil jej do reči netrpezlivo. — Ide ti jazyk ako mlynský
      kameň na prázdno, nie že by si radšej dala tuhľa tomuto tulákovi niečo zajesť, lebo je lačný a
      ja by som tiež nedbal niečo prežrieť, lebo som sa ja tiež prešiel. Pochodil som i po troch
      úvratiach. — A keby tento pán nie, tak neviem, či by som bol naďabil naň.
   </p>
   <p>
    — A kdeže bolo? — spýtala sa už tichšie.
   </p>
   <p>
    — Kde bolo? Ale len hen tu, v starom cmiteri, tam neďaleko toho starého kameňa, kde
      starého Klepáčov starý otec leží; tak sa v tráve prplilo. —
   </p>
   <p>
    Malý Ďurko za chvíľku počúval rozhovor starých, ale potom ho začal hlad trápiť i skrivil
      ústočká a zavolal: „papať, papať!“ a pustil sa do plaču.
   </p>
   <p>
    — No veďže nehveč, hneď ti dám. Ale čo! ešte som nič nenavarila. Aha, predsa: starý, či
      ste nenechali niečo v hrnci z mlieka, čo ste jedli ráno?
   </p>
   <p>
    — Veľa ho tam nezbudlo, ale bude tak za… nuž hádam mu dosť bude, keď mu doňho nadrobíš
      chleba. A, ja že čo?
   </p>
   <p>
    — Vy? Nuž čo? Ak chcete, môžem vám zapražiť rascovku, ak nechcete čakať, tak máte v komore
      slaninu, choďte, odkrojte si a cibuľu si vytrhnite z hriadky; nuž máte čo… Vás tiež aby som
      ako malô dieťa ustavične len obsluhovala, v ničom si neviete spomôcť. A mňa že kto obslúži?
   </p>
   <p>
    — Už si zase spustila, bodajže ťa aj so ženou! Keď je niečím podkúrená, — hovoril už
      idúcky ku mne, — tak potom ustavične dudre a celý jed si na mne vyvŕši. Ináč, viete, nie je
      ona taká zlá, ako vyzerá, — vyhováral ju trochu zahanbený, že sa predo mnou naňho vadila, —
      len má už takú obyčaj, keď sa jej raz pustí to rapotadlo, tak môžeš sa načakať, kým sa
      zastaví.
   </p>
   <p>
    — No, zbohom, báťa! — Odberal som sa od neho, — už len majte s tým malým trpezlivosť.
   </p>
   <p>
    — Už ako bude, zbohom aj vám! Idem si teda vytrhnúť zo dve hlávky cibule, lebo človek aj
      vyhladovie od rána. A ktože by teraz chlípal rascovku? — posledné si hovoril viac len pre
      seba.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506868">
       </a>
       3.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Podľa každodennej obyčaje, tak aj teraz v nasledujúce ráno šiel som sa prejsť do voľnej
      prírody. Počasie k tomu bolo veľmi príhodné. Večerný daždík spral z cesty prach, povetrie bolo
      čisté a neobyčajne priezračné. Plným dúškom som ho sal do seba. Kráčal som rezko a potichu som
      si pohvizdoval nejakú pieseň. To je znak u mňa dobrej nálady. Cestou mi prišiel na um špitál.
      „Ozaj, čo tam robia a či sa už chlapča navyklo?“ Nerozmýšľal som veľa a zamieril som k nemu. O
      niekoľko minút belel sa predo mnou. Zazrel som päť žien stáť na dvore. Ňaňa Zuza bola tiež
      medzi nimi. Viedli veľmi čulý rozhovor, lebo sa im ruky veľmi často a významne pohybovali,
      hlavami tiež vše záporne krútili, vše zase súhlasne prikyvovali.
   </p>
   <p>
    — No čo myslíš! Aj to sa už dávno nestalo u nas! — počul som zvolať a potom vzdychnúť ňaňu
      Kračúňovú. Osoba je ona už v rokoch, ale zato čerstvá, objemná; tvár ani splň mesiaca a
      červená ani pivónia. — Už je ten svet teraz už len skazený!
   </p>
   <p>
    — Ej, ver’, Iľa naša, to sa za našich čias takto niečo nedialo, — prikývla jej suseda
      Kožuška, kostnatá silná žena, — aby si mať bola svoje dieťa opustila. No to už nie! To by už
      neprimeriavajúc ani suka neurobila.
   </p>
   <p>
    — Dobrý deň! — poklonil som sa. — O čomže vediete reč?
   </p>
   <p>
    — Ale nuž tu ľa o tomto dieťati, — ukázala Kračúnka na malého Ďurka.
   </p>
   <p>
    Len teraz som ho zbadal. Sedel pod stenou, v jednej rúčke držal dosť hodný kus chleba, v
      druhej cibuľovú vňať. Pred ním ležal mu klobúčik. V ňom bolo niekoľko višieň. Malý Ďurko málo
      si všímal prítomnosť žien, zaiste nevedel oceniť tú vážnu okolnosť, že návštevy patrili jeho
      nepatrnej osôbke. Mal on inú starosť: vše zahryzol do chleba, potom zase do vňate, a to s
      takou chuťou, že bolo až radosť hľadieť na jeho usilovnosť. Kútiky úst sa mu zeleneli od
      užitej vňate.
   </p>
   <p>
    — Práve sa radíme, — skočila Brdárka Kračúnke do reči, že ako to len mohla urobiť tá
      nehodnica. Deti si opustí! Veď to ani hoviadko neurobí, ešte aj tá suka svoje štence bráni, a
      tu! A keby boli ešte dáke nepodarené, ale, hľa, chlapča ani buk a ako je, ani čo by pálil!
   </p>
   <p>
    — Ja len to rečiem, — doložila Stehlíčka, a to s veľmi vážnou tvárou, bola známa ako
      písmárka a rada zabehávala podvečer vše do jedného, vše do druhého zhromaždenia: už či k
      baptistom, či k nazarénom, alebo aj k nadúvárom; všade si pobožne zaochká, zasmrká, ráno ale
      zato je medzi prvými na raňajších službách božích v kostole, kde sa tiež do vôle i naspieva aj
      namodlí, čo jej ale ani najmenej nevadí, keď vyjde z kostola, aby nepostála či s kmotrou alebo
      inou známou, a tu potom všetko zozbiera, čo sa stalo v dedine; keď je už takto obťažkaná i
      slovom božím i svetskou múdrosťou, ponáhľa sa domov, veď vidí, že je už na desiatu a nevie sa
      prenadiviť na tom, ako ten čas beží, veď len čo trochu postála s tou a onou, a predsa má toľko
      roboty, že nevie, do ktorej sa má skôr chytiť.
   </p>
   <p>
    — Ja len to poviem, — opakuje ešte raz a výrazne pozrie na všetkých, — že sa to už splniť
      ide Sybillino proroctvo. Lebo, či veríte, či neveríte, ale to je už tak. Všetko sa jej plní,
      akoby teraz žila. Aj tie znamenia, aj tento močný rok, skazenosť ľudí, a potom, hľa, i vojna.
      No viete, všetko…
   </p>
   <p>
    — Ale čo by to, — prehovoril som trochu namrzený. — Či vy viete, z akých príčin opustila
      si tá matka deti? Istotne to neurobila len tak na verím boha, ale už lebo v zúfalstve, alebo z
      veľkého nedostatku. Viete dobre, kde je nadostač chleba, tam je snadný pokoj, ale kde je o
      vezdejší chlieb núdza, tam je potom hotové pokušenie. A pravdepodobne si aj príde po ne, len
      čo sa trochu uspokojí.
   </p>
   <p>
    — Či doniesla z vás niektorá niečo tomu maličkému? — spýtal som sa zrazu. — Chúďa, predsa
      by potrebovalo či košieľku, alebo čokoľvek.
   </p>
   <p>
    — A ver’, — skočila rezko ňaňa Zuza do reči: — Viete, stvory božie, nič nemá, len to, čo
      na ňom vidíte, no a ešte jednu košieľku; aj tá je už hodne obnosená. Čo si len počnem, veď sa
      dieťa hneď zafúľa. Aby som jednu ustavične prala, lebo viete, príde lebo úrad, lebo druhí, a
      keď dieťa nevidia v poriadku, nuž aj mne budú za vinu dávať. Keby malo aspoň šatôčky!
   </p>
   <p>
    — Ale veď ja to vďačne, čo len jednu košieľku, to mu môžem doniesť, veď by som aj bola,
      ale viete, človeku ani do mysle nepríde. Vedzte, ako je: počula som, že máte dáke dieťa, aj to
      mi doniesla suseda, že sa vám včera bolo stratilo, nuž išla som práve natrhať sviniam zelinu,
      tak reku, keď ma tadiaľto vedie cesta, nuž sa za minútku zastavím, — vyhovárala sa Brdárka.
   </p>
   <p>
    — Ach, veď čo sa toho týče, nájde sa aj u mňa niečo. Musím pohľadať, čo po mojom vnúčati
      Samkovi zostalo, nechže teraz ono zoderie, keď nám ho pán boh vzali. Hľa, ako je to na tomto
      svete: toto žije, čo nemá nič, a čo by malo všetko v hojnosti, to práchniveje.
   </p>
   <p>
    Pod krátkou chvíľou každá niečo sľúbila maličkému a každá sa divila, ako jej to nemohlo
      prísť na um, aby niečo bola doniesla. — Na ňane Zuze sa poznalo, že sa tomu teší, lebo jej
      reči boli vľúdnejšie a rezkejšie.
   </p>
   <p>
    — Veď by vám ono, viete, nebolo ani takô planô. Nuž viete, ono sprvu, ako som vám už aj
      povedala, bolo s ním všakovak, ale nuž viete, aj my mu všetko nemôžeme za vinu dávať. Či to
      malo nejaký príklad? A potom v cudzom dome! Ale teraz akoby sa trochu pridávalo. Už tak len
      nereve. V noci máme s nim tiež pokoj, spí, ani zarezanô, len čo sa raz prebudí a pýta si vodu,
      to je všetko.
   </p>
   <p>
    — Ach, ako som sa zahovorila, — zvolala Brdárka, — dom som si nechala neopatrený a aj to
      malô v kolíske sa už hádam prebudilo. Musím sa ponáhľať a zbohom tu ostaňte! — a už jej
      nebolo.
   </p>
   <p>
    — Veďže počkaj, pôjdeme spolu, — volala za ňou Kračúňka a už sa poberala za ňou. O chvíľku
      sa všetky návštevníčky potratili. Ja tiež pobral som sa ďalej a pokračoval som v prechádzke.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507118">
       </a>
       4.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Osud malého Ďurka i povaha starých Kramárovcov ma zaujala, a preto o niekoľko dní
      pozdejšie išiel som zase k nim. Už zďaleka počul som detský vresk. Keď som prišiel ta, videl
      som ako ňaňa Zuza umýva malého Ďurka v hodnom zvariaku. Obďaleč stál starý Kramár a prizeral
      sa, ako sa jeho žena usiluje okolo dieťaťa. —
   </p>
   <p>
    — Čo robíte? — spýtal som sa ju po pozdrave.
   </p>
   <p>
    — Nuž hľa, čo robím, umývam ho. Zababralo sa, prepytujem vás, nuž tak ho musím oprať.
      Dákosi dostal behačku. Už reku čo by som mu dáke zelinky navarila.
   </p>
   <p>
    — Len nech sa neprechladí, — radil som, — a potom nedajte mu ovocie jesť.
   </p>
   <p>
    — Akože mu nedám, veď sa už trasie za višňami. A čo chce cibuľu-u?! To by ste nepomysleli.
   </p>
   <p>
    — Len aby mu nebolo horšie od nej, to je choroba nebezpečná, najmä keď sa zastarie.
   </p>
   <p>
    — Ale čoby, nič mu nebude. Nemajte o to starosť, veď je to nie panskô dieťa, čo hneď
      ochorie. Dobre je toto zahertovanô.
   </p>
   <p>
    — No len no! A akože je s ním? Či je ešte také divoké?
   </p>
   <p>
    — Nuž ono čudo, je veru neposedné, — začal starý a usmieval sa pri tom. — Hľa, čo včera
      neurobilo. Vzal som ho na ruky. Obvinul mi rúčky okolo šije. Začal sa smiať, všeličo mi
      natáral a pritom mi ustavične obzeral okuliare; musia sa mu veľmi páčiť. Zrazu, ani som
      nezbadal, len keď ich schytil, mykol nimi, hneď sa mi jeden drôt z nich zlomil. Nuž tak, pseto
      jedno, ešte dobre, že mi ich nerozbilo! Teraz, hľa, musím si ich motúzom okolo hlavy
      priviazať, aby mi nespadli.
   </p>
   <p>
    Medzitým ňaňa Zuza bola hotová s malým Ďurkom. Oprala ho náležite, až do červena ho
      poutierala a obliekla mu čistú košieľku. Počas tejto práce nezabudla ho capnúť po tučnom
      zadočku.
   </p>
   <p>
    — Potvora jedna, — a hlas jej tak jemne znel, — ako je tučnô a neúrečnô… Ale zato viete,
      nemôž ho ani na okamžik spustiť z očí, hneď niečo zašarapatí. Dnes ráno, len čo vyšlo von, už
      škodu narobilo. Bežalo k viniču a z neho taký veľký výhonok odtrhlo. Viete, malo ma poraziť,
      keď som ho videla, ako s ním máva. Čo myslíte, dve strapky boli na ňom, ale také neúrečné,
      boli by mali dovedna aj pol kila, keby boli dozreli. Ničomu nedá pokoja, — a pozrela naň, že
      či rozumie, o čom hovorí. — Biť budem, až ešte urobíš niečo takô, — a pohrozila mu suchým, od
      práce stvrdnutým prstom.
   </p>
   <p>
    Ale dieťa sa hrozby nebálo. Pozrelo na ňu a potom sa usmialo. — Biť, bude biť! — volalo a
      zase pozrelo na ňu, i videlo, že sa jej oči smejú. Objalo ju, ústočká si pritlačilo k jej lícu
      a zvolalo: — ava! — (bozkať).
   </p>
   <p>
    — No či vidíte tohoto malého Cigána, ako už vie klamať a ešte je drobnô! Ale čo je aj
      múdro, to by ste ani neverili.
   </p>
   <p>
    Chlapec zatrepotal nôžkami, chcel ísť dolu.
   </p>
   <p>
    — A neposednô je ani živo striebro. Ustavične by behalo, — vravel starý. — No kdeže už? —
      keď videl, že chlapček pustil sa do behu. — Aha, už viem, kde… medzi hriadky, čak, a tam
      všetko pošliapať. Ej, to už nebude, — a vzal malú stonohu na ruky.
   </p>
   <p>
    Chlapča zvriesklo a bránilo sa rukami i nohami.
   </p>
   <p>
    — Iď do pekla! — zašomral urazený starec, keď mu chlapec nechcel sedieť na rukách.
   </p>
   <p>
    — Či ženy doniesli niečo? — spýtal som sa ňane Zuze.
   </p>
   <p>
    — Odvyš je toho nie, — odvetila ona. — Kračúnka doniesla mu jednu košieľku, Kožuška tiež
      košieľku, klobúčik, aj za hrnček mlieka; Stehlíčka doniesla pančušky, ale viete, na posmech.
      Keby som ich našla na ceste, veru by som ich nezodvihla: podošvy sú im už celkom preč, prsty
      tiež von. No viete, ak ich počnem plátať, tak bude samá záplata na záplate. Jedna žena
      doniesla kus chleba, druhá mlieko, tretia kúsok klbásky — a to je všetko. Ale ani nedbám o to,
      mysleli by si, že mu ja hádam nechcem ani dať, a predsa dostávam zaňho plat. Ale dochodí mi
      robiť, všetko mi teraz stojí, — a odišla spešne do izby.
   </p>
   <p>
    Ľahko mi bolo na duši, keď som sa vracal domov.
   </p>
   <p>
    — Čo vám je, — spýtal sa ma jeden známy, — že sa tak usmievate? Muselo sa vám niekde dobre
      vodiť.
   </p>
   <p>
    — Nie najhoršie, — odvetil som, a veselo som mu stisol ruku na rozlúčku.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2507320">
       </a>
       5.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Asi za dva týždne nebol som doma. Šiel som sa trochu prevetrať. Dobre viete sami, ako je,
      keď človek čupí z roka na rok v tých istých úzkych okolnostiach, s nepríjemnými ešte
      malichernými intrigami svojich milých spolublížnych. V lete človek pocíti túhu stratiť sa čo
      len na chvíľku z domova, kde mu je zrazu všetko tak všedné, ba odporné. Nemáš nikde pokoja,
      nesmierna túha ťa zaujme, len zaletieť ta do hôr, vyšinúť sa na ich vrcholec, rozhliadnuť sa z
      nich po šírom voľnom svete, dostať sa medzi iných ľudí, vôbec striasť sa všedného,
      jednotvárneho života, ktorý sa podobá pomalému, no neúprosnému zomieraniu. Šiel som sa teda
      trochu prevetriť. Pod tým časom zabudol som na malého Ďurka, aj na špitál. Ale po návrate zase
      som vhupol do každodenného života. O deň, o dva bol som v ňom, ako čo by som ani nebol
      vykročil z môjho hniezda.
   </p>
   <p>
    Hneď na druhý deň zvedavosť ma tiahla obzrieť si úrodu. Cestou vzpomenul som si na
      rozličné príhody, ktoré som zažil počas cestovania. Ani som nezbadal, ako som prešiel popri
      špitáli, len keď som sa octol na mojej roli. Úroda ukazovala sa sľubná, a preto spokojne som
      sa vracal domov. Už som chcel prejsť popri špitáli, keď tu zrazu ma zarazila dákasi otupná
      tichosť. Zastal som na okamženie. Bujný vinič, husto posiaty strapkami už zabronelého hrozna
      takmer úplne pokryl bielu stenu špitála. Dvor bol prázdny akoby vymretý, len zvariak stál na
      starom mieste pod jabloňou. Ale aj ten bol prázdny, rozsušený.
   </p>
   <p>
    Pri vide zvariaka prišla mi na um scéna, keď ňaňa Zuza umývala v ňom malého Ďurka. — Ozaj,
      kde sú? Čo robia? Prečo je tu taká pustota? — vzkrsli vo mne jedna za druhou otázky. Vošiel
      som dnu do dvora, niet v ňom ani duše. Dvere na špitáli boli otvorené i vstúpil som do izby.
   </p>
   <p>
    Starý sedel na stolčeku a vil v klbo na tenko postrihané handričky, určené na pokrovce.
      Ňaňa Zuza sedela za krosnami. Bola nadhnutá nad niteľnicami a zväzovala roztrhanú nitku.
   </p>
   <p>
    — Pán boh daj dobrý deň! Robkáte, robkáte? — prihovoril som sa im.
   </p>
   <p>
    — Daj bože aj vám! — pozdravila sa.
   </p>
   <p>
    — Čože máme inšie, — doložil ešte starý. — Musíme sa k niečomu mať, aby sme si čo to na
      chleba zarobili, kým vládzeme.
   </p>
   <p>
    — Veď by som si to ledačo nebola vzala na krk, keby som bola vedela, že ako je. Či je to
      priadza? Trhá sa zakaždým, bohdaj by zhorela! Ale už mi navaľovali pani Kováčová, že by som im
      len, že takto a takto, že sú im načim koberce do izby a že sa mi odslúžia, tak reku, teraz
      niet takej roboty v poli, idem ich teda utkať. Ale by som druhej ani nie, len im, lebo sú mi
      dobrá.
   </p>
   <p>
    — A kde vám je Ďurko?
   </p>
   <p>
    — Nuž kdeže je, — odvetila s hnevom, — tá jeho chýrna mať prišla si v utorok poň.
   </p>
   <p>
    — Tak si ho vzala?
   </p>
   <p>
    — Veru si ho vzala, — vzdychol si starý. — A čo nám chybuje!… Už sme sa boli naň navykli.
      Vždy nám niečo štebotalo, ako takô malô vtáčatko. Čo sme sa na ňom nasmiali. A teraz je tu
      zase všetko také pusté, tiché…
   </p>
   <p>
    Chudák starý pri posledných slovách sa tak rozcítil, že si musel podvihnúť okuliare a
      utrieť si oči slzami nabehlé.
   </p>
   <p>
    — A keby ste vedeli, akô bolo múdro. Všetko už vravelo, aj nás pekne volalo „mamo“, „apo“,
      ej ver’! Už reku bude nám aspoň na starosť veselšie, — a tu, hľa, už nám odletelo.
   </p>
   <p>
    — Veru tak, — dodala ňaňa Zuza, — bodaj by sme ho radšej ani neboli poznali. Už sme boli
      zvykli na tichý samotný život, — a teraz prišlo ono, aby nás na chvíľku rozveselilo. Hľa, tam,
      v tom kútiku na lavici som mu postielala. Dala som mu pekne pod neho aj vankúš, pekne som ho
      aj prikrývala… A ono chúďa, kým nezaspalo, šomralo si popod nos, tu zase cmuľkalo si prštek.
      Obrátilo sa vše na jeden, vše na druhý bôček, potom zavolalo: „mamo, vodu!“ Dala som mu napiť
      a o chvíľku už zaspalo. Ale ráno, len čo lastovičky zaštebotali pod strechou, už sa
      pohniezdilo. Otvorilo očká, zavolalo na mňa, alebo na starého a pýtalo si: „papu“. Dali sme mu
      kus chleba a ono sa posadilo a už jedlo, len sa tak kúrilo. Ale viete, čo vedelo cibuľu jesť,
      to som ešte nevidela.
   </p>
   <p>
    — Hej! — hlasne si vzdychla a hlas sa jej zachvel. — Keby som len o pár rokov bola
      mladšia, nebola by si ho tá vzala sebou. Nebola by som ho jej dala. Ale takto? My sme už
      starí, dnes-zajtra nás tiež vynesú ta medzi druhých, — tak čo? Čo by bolo z neho? A my by sme
      mali ešte väčšmi ťarchu na srdci. — Slza sa jej spustila spod víčka a pomaly sa spúšťala po
      zvráskavelej vychudlej tvári. Chytila si kraj zásterky a utrela si ňou tvár i oči.
   </p>
   <p>
    — Darmo je, musíme aj toto preniesť, zabudnúť a vžiť sa zase do predošlého života. Už som
      si aj hútala a starému som tiež dohovárala, lebo ten ešte väčšmi banuje ako ja, chodí sem a ta
      ako otrávený, že čo máme za ním tak veľmi banovať, veď nebol náš, ani z nášho rodu, tak čo nás
      doň?! Ale zase hneď si vzpomeniem naň, a tu ma taká otupnosť zájde, že mi ide do plaču. Také
      sú nám prosté tieto štyri kúty! — A zase si utrela zásterkou slzu.
   </p>
   <p>
    Srdečne mi ich bolo ľúto. — Ale veď to všetko prejde. Ľahko ho zabudnete, to len v prvé
      dni, a hľa, počína sa zase robota, pôjdete do poľa, tam budete ustavične medzi ľuďmi.
   </p>
   <p>
    — Veď je tak, pravdaže je tak. My to všetko dobre vieme, ale boh vie, len mi je ťažko za
      ním. Myseľ mi ustavične zalieta k nemu. Ani v noci nemám pokoja: vše sa strhnem, či nepočujem
      mu dych, a či mu netreba podať vody.
   </p>
   <p>
    Hľa, skromný papršlek svetla i tepla, ktorý rozohrial srdcia týchto starých ľudí a vzbudil
      u nich už dávno zomretý cit, akú pustotu a smútok po odletení zanechal. Chúďatá sú osirotení a
      dvojnásobne cítia osamelosť vo vysokej starobe.
   </p>
   <p>
    Aj vo mme rozhostil sa smútok. Tíško som sa vykradol zo špitála a s ťažkým srdcom vracal
      som sa domov.
   </p>
   <p>
   </p>
  </div>
 </body>
</html>
