<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2540690">
       </a>
       I.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Azda niet takého človeka na svete, ktorý by sa nebol v svojom živote aspoň raz zháčil.
         Sprotiví sa nám životný poriadok, sme nespokojní s osudom. Postavíme sa proti nemu, a keď
         vidíme, že naše sprotivenie je daromné, poddáme sa zas jarmu života a ťaháme ho spokojne
         ďalej.
   </p>
   <p>
    Tak sa to stalo i s báťom Martinom Maliarom. Báťa Martin nebol obdarený nadmieru darmi
         tuzemskými. Okrem ženy a syna, ktorý práve teraz je v Amerike, nevesty a poldruharočného
         vnúčaťa nemal inšie, len domček, sedem krížikov na chrbte a, čo je najhlavnejšie, zdravie a
         k tomu všetkému ešte ako dôvažok — neúrečný pípeť. Verne narábal od mladosti či s motykou,
         či kosou, či so sekerou, pozdejšie sa častejšie pridalo, že i so sklenkou.
   </p>
   <p>
    Takto mu tiekol život z roka na rok. On bez reptania kropil si potom skyvu chleba i so
         svojou čeľaďou a keď i nemal pozemky, ale zato nikdy netrel biedu.
   </p>
   <p>
    Stalo sa to práve roku 1913, keď bola vojna na Balkáne, že vypukla cholera a brala si
         hojné obete hlavne v Srbsku a v Rumunsku. Zabehla kedy-tedy i do našej krajiny a najmä v
         južných krajoch zjavila sa vše tu, vše tam, aby svet postrašila a aby novinárom obľahčila
         ich ťažké položenie. Za to jej boli veľmi vďační, lebo veru o každom, už či skutočnom a či
         len vymyslenom prípade napísali siahodlhé články, a to také, že človeku až koža od strachu
         nadskakovala a hneď pocítil, že sú mu zažívacie ústrojnosti nie v úplnom poriadku. Bolo to
         práve koncom augusta, keď je kanikula najpálčivejšia a keď ľudia zelené uhorky, geregy a
         dyne najviac jedávajú, že i do báťovho Martinovho rodiska zavítala. Aspoň to tak doktor
         ustálil, ba aj v Pešti potvrdili jeho mienku, že je obec cholerou nakazená. Hneď zatým sa
         utvoril zdravotný výbor, zápisnica, — čo je najhlavnejšie pri každom výbore — bola
         zostavená i náležite podpísaná. Stoličný lekár i vrchnosti porobili však náležité poriadky.
   </p>
   <p>
    Aby obrana proti cholere bola úplná, bol poslaný z Pešti mladý doktor, Žid. Jeho
         povinnosťou bolo pečlivo dozerať na nepovolaného a nemilého hosťa.
   </p>
   <p>
    Ale prejdime po tomto potrebnom krátkom úvode na veľavýznamný dej našej rozprávky.
   </p>
   <p>
    Báťovi Martinovi sa od istého času nechcelo ísť robiť do poľa. Vždy mal nejakú
         výhovorku, ktorá však obyčajne pred ženou neobstála, lebo mu toľko nahovorila do duše, že
         obyčajne potom, aby ženino hundranie nemusel počúvať, prehodil si kapseľu na plece, vzal
         motyku alebo kosu a šiel za robotou. Robieval on takto zo dňa na deň celé týždne, ale len s
         nechuťou, lebo keď išiel do roboty cez dedinu, videl, ako si starší páni gazdovia vykračujú
         do kostola na raňajšie modlitby, prešiel i popri niektorých chudobnejších svojich
         vrstovníkoch, ktorí sedeli na podstienke a tam si oddychovali, nevládni do roboty.
   </p>
   <p>
    — Ako je týmto dobre, — pomyslel si v takýto čas báťa Martin, — sú už penziáši, kdežto
         ja si musím i teraz svoj starý chrbát ustavične zohýnať, takže si drieka večne ani necítim.
         Eh, nie je dobre, len sa deriem, deriem… A tu…
   </p>
   <p>
    — Kdeže ideš, brat Martin?
   </p>
   <p>
    Prebudený z trudných myšlienok pozrel v tú stranu, skadiaľ počul hlas, i zazrel Tomáša
         Sekana, dávneho súdruha z mládeneckých čias.
   </p>
   <p>
    — Nuž kdeže idem? — zahundral nevrlo. — Idem do roboty.
   </p>
   <p>
    — Akýsi nie si ako načim. Chybí ti niečo?
   </p>
   <p>
    — Čoby mi nie! Iní v mojom veku si už doma sedia a len čo okolo domu niečo prplú, alebo
         najviac ak v humne, ale ja na svoje staré kolená musím sa vláčiť do poľa. No, či je to v
         poriadku? Ešte keby som bol niečo premárnil v krčme alebo na kartách… Keď si človek niekedy
         i vypije, predsa len neminie toľko, čo by mu poškodilo. I teraz máme na pôjde dve vrecia
         múky i geľatu masti i pôlt slaniny. Máme v kŕmniku už i tri prasce. Vravím mojej starej, že
         by sme už nemuseli tak mozoliť, máme na čom žiť. Ale ona hneď začne kázeň čítať: Čo si vraj
         len myslím, ak vraj nedorobíme, tak sa to ľahko zje… A potom vieš, ako žena začne nadávať
         do starých korheľov, daromníkov: tak či chceš, či nechceš, vykúri ťa do roboty… A ty si kde
         bol?
   </p>
   <p>
    — Bol som si po pálené. Bolo sa už minulo, a predsa dobre padne za rána na lačnô.
         Zanesiem ho domov i žena si chlipne… Čože, môžme sa my i potrhať, nič s tým nezískame. Ja,
         vieš, som už nie súci do roboty. Hneď sa zadychčím. Dosť som sa narobil od mladi na panskom
         i po gazdoch. Teraz nepoviem, keď ma niekto zavolá do ľahšej roboty, že nejdem, ale zo dňa
         na deň od rána do večera sa unúvať, to už nejde. Ešte teraz si so starou niečo dorobíme,
         kŕmniky si vychováme, tak len hádam vyžijeme. A keď už nebudeme vládať, tak nás potom majú
         za čo opatriť: máme chyžu i pár korún sa nájde.
   </p>
   <p>
    — Veď ja som si tiež tak myslel, ale moja stará? Ona len do roboty, len do roboty… Ale
         tájdem, slnce je už vysoko. Zbohom!
   </p>
   <p>
    Toho dňa mu nijakým činom nešla od ruky robota. Vždy mu bola na ume tá veliká krivda: on
         musí robiť ešte ako sedemdesiatročný starec, kdežto iní v jeho veku si už hovejú a voľkajú.
         Keď prišiel na súmraku z roboty domov, zhodil tanistru a motyku z pleca, a to s takým
         hurtom, že stará hneď zbadala, že mužovi sadlo niečo na nos. Nepovedala ani slova, ale sa
         pretvarovala, akoby nič nebola zbadala. Sadol si na lavicu, utrel si tvár ručníkom a niečo
         zašomral. Stará akoby nič vyšla von. Mlčanlivosť ženina ho ešte väčšmi dráždila.
   </p>
   <p>
    Ona si sedí celý deň doma v chládku alebo pred dvierkami na ulici, založí si ruky na
         brucho a tak klebetí so ženami, kdežto on sa musí na úpeku potiť. To je predsa nie v
         poriadku. Takéto myšlienky ho nepokojili.
   </p>
   <p>
    Na nešťastie ešte i nevestino dieťa začalo revať, akoby ho niekto dral.
   </p>
   <p>
    — Človek ani len v ten večer nemá pokojnej chvíle, — zavrčal pomedzi zuby.
   </p>
   <p>
    Nevesta vošla do izby a vybrala niečo zo skrine a pritom nedbala veľmi na rev decka.
   </p>
   <p>
    — Čo si nejdeš k nemu, veď vreští, akoby ho párali!
   </p>
   <p>
    — Nechže vreští, má času, — odvetila nevrlo. — Len teraz som mu prevliekla košeľu a už
         si ju celú zaplačkalo. Priplichtilo sa k válovčeku pre sliepky, tam sa tak doriadilo.
   </p>
   <p>
    — Veď si vy neviete dozrieť ani len na dieťa. Človek, keď sa celý deň umolestuje, ani
         len večer nemá pokoja.
   </p>
   <p>
    — A čo? Či som sa ja hádam len tak povaľovala? Či som od svitu netrhala konope? Dlane ma
         bolia od nich, a teraz mám ešte šatôčky dieťaťu opierať. Veď ja tiež nemám sto očí ani sto
         rúk.
   </p>
   <p>
    Vyšla von, buchnúc dvermi.
   </p>
   <p>
    — Či ju vidíš, aká nasršená! Ale tá stará, kde sa len tára? Niežeby už dala večeru.
         Ozaj, čo len nakľochtila… Stará, čo už nedáš večeru? Hádam réteš vyťahuješ a či kurča
         obáraš?
   </p>
   <p>
    — Len by si netáral, — odvrkla stará a niesla misu zemiakovej polievky.
   </p>
   <p>
    — Na, tu máš, keď si už taký lačný, najedz sa.
   </p>
   <p>
    Starý pri vide polievky zmrštil tvár a povedal:
   </p>
   <p>
    — Prečo si neuvarila bôbu? Vždy ma len takými pomyjami chováš.
   </p>
   <p>
    — Veď ho hádam nebudem každý deň variť. Predvčerom sme ho mali a dnes zas? A keď chceš
         mať réteše a praženô mäso, tak si sa mohol pousilovať, žeby sme mohli. Ale ten gágor…
   </p>
   <p>
    — Čo gágor? Aký gágor? Či som fertáľ prepil, a či čo? Či nemáme všetko, čo sme i mali?
   </p>
   <p>
    — Ale si ani nedorobil…
   </p>
   <p>
    — Juj, toto je už do porazenia s týmto starým ohreblom. Vieš čo, — a vstal hore, — keď
         som ti nedorobil, tak od týchto čias ti tiež nič nedorobím. Dosť som sa už natrmácal. A keď
         sa ti nepáči moja robota, dobre, od zajtra sa ani nehnem. A ty si urob, ako vieš. Ona mi tu
         bude dohovárať, a ona si sedí ako pani celé leto doma, a to ešte v chládku, len čo na malô
         dozrie a prasce nachová. Potom už má času vystávať pred domom so založenými rukami na
         bruchu a omáľať kdekoho. Pravdaže, potom ani večere nevie navariť, akej načim. A ešte sa
         ona postaví a kázeň mi číta!
   </p>
   <p>
    Posledné slová sa veľmi bôľne dotkli starej.
   </p>
   <p>
    — Nuž ale či tak? To som si ja zaslúžila pri tebe? Tak ja nerobím nič, ja len postávam?
         A ktože ti varí, opiera ťa a obšíva? Ktože ti dozrie na všetko? A ktože riadi a okalí, ak
         nie ja? Veď keby ja nie, tak by si v horšom býval ako prasa. No veď som si ja zaslúžila pri
         tebe! Ej, veď som ho len i na moje staré kolená! Od tých čias, čo som sa zaňho zahrdúsila,
         nič inšie som si nezaslúžila uňho, len ustavičné drhnutie od svitu až do mrku. A tu, hľa,
         odplata…
   </p>
   <p>
    — Ale nefrfoc mi tu! — skríkol ešte väčšmi napajedený. — Čo mi tu máš vykladať! Nájdeš
         ma v dobrej vôli a ešte si zlizneš.
   </p>
   <p>
    — Ach, ešte i to! — zvolala teraz už tiež napaprčená. — No, len udri, keď ti je po vôli,
         len bi! To všetko zato, že som ťa v poriadku držala. Veď by ťa boli dávno vši hrýzli, keby
         ja nie.
   </p>
   <p>
    — Ach, bodaj ťa, aby ťa! Ale čušíš už raz?! No, to je už, — a zodvihol ruku k úderu.
   </p>
   <p>
    — Len bi, len bi, ty starý korhelisko! Robiť sa mu nechce, len keby sedel za stolom
         niekde v krčme a pred ním keby bola plná fľaša. Len si vykonaj svoju vôľu, ale to vedz, že
         ja od tých čias ani krížom slamy viac nepreložím. Ži si, ako vieš. Ja sa už len akosi
         prebiedim.
   </p>
   <p>
    Pri posledných slovách sa zas roztúžila a hlasitým nárekom začala vykladať:
   </p>
   <p>
    — Ach, bože môj, bože! Ach, čoho som sa ja len na moje staré dni dožila! Ach, čo si len
         počať? Veď je to už nie na vydržanie s tým starým korheliskom!
   </p>
   <p>
    — Ale prestaň už, hrom udrel do teba. Veď sa už ľudia začínajú zbehávať. Juj, kdeže je
         nejaké poleno alebo nejaký drúk, nech ju tu zahluším, — a začal sa obzerať po kútoch.
   </p>
   <p>
    — Čo robíte takú sodomu, akoby sa blížil súdny deň! — vbehla dnu nevesta, nesúc dieťa na
         rukách. — Hádam len nechcete mater biť?
   </p>
   <p>
    — Ešte sa i ty miešaš do toho? Veď ja viem, že obe do jedného mecha dujete. Ale ja vás
         naučím! — a hnal sa proti nim.
   </p>
   <p>
    Stará medzitým zbadala, že sa starý veľmi rozpajedil. Vedela už zo skúsenosti, že nie je
         dobre strunu ešte väčšmi napínať, lebo vtedy už neujde na sucho. Preto, keď vošla dnu
         nevesta, vybehla z izby a len z pitvora ešte kričala, z čoho, pravda, sa veľa nerozumelo,
         lebo starý tiež nemeškal, ale hrešil a vadil sa už, až mu žily nabehli. Dieťa tiež bolo
         zostrašené a plakalo, nevesta tiež prichádzala do rozčúlenia, takže z pitvora bolo počuť
         len jednotlivé slová, ako: starý korheľ, gágor, zrádnik a iné týmto podobné, nie práve
         láskavé mená.
   </p>
   <p>
    Hodná chvíľa minula, kým sa búrka trochu utíšila, čo sa stalo tým spôsobom, že stará a
         nevesta odišli do komory, tam sa zapravili a starého nechali osamote v izbe.
   </p>
   <p>
    Báťa Martin zostal samotný na bojišti. Keď si ešte chvíľu pošomral a povyhrážal sa
         štyrom pustým kútom, ľahol si na posteľ. Dlho nemohol zaspať. Prázdny žalúdok si pýtal
         svoje právo, k tomu i hnev ho ešte nebol úplne popustil. Pomaly sa priplichtila k nemu i
         clivosť. Už tomu bolo temer päťdesiat rokov, čo na jednom lôžku spával so ženou. I nevesta
         s dieťatom spávala v tej istej izbe. Už bol privykol na mrnčanie malého Ondriška, veď ho
         neraz i pokolísal, keď bol veľmi mrchavý. A teraz všetko tak pusto, tak ticho. K tomu
         rodila sa v ňom akási predtucha: — Teraz tie dve tam, tie len toho namelú a nasnujú. Čert
         ich vezmi i s babami! — Len po dlhom premetávaní sa z boka na bok zdriemol.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523183">
       </a>
       II.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ráno, len čo sa počalo brieždiť, nevesta otvorila dvere a len hlavu si vopchajúc do
         nich, zavolala na svokra:
   </p>
   <p>
    — Apo, my už tájdeme.
   </p>
   <p>
    Nedostala odpovede.
   </p>
   <p>
    — Či počujete? — zavolala hlasnejšie.
   </p>
   <p>
    — Čože sa stalo? — spýtal sa trhane, vyrušený zo sna.
   </p>
   <p>
    — Nuž ideme do roboty. Aby ste dobrý pozor dávali na dom a všetko opatrili. Dieťaťu som
         nechala v hrnčeku mlieka. Keď sa prebudí, dajte mu ho, tam je na prípecku. A aby sa nič
         nestalo.
   </p>
   <p>
    Nevestine reči starého prekvapili. Sprvu ani nevedel, čo majú znamenať, a preto sa jej
         chcel spýtať. Ale len čo vyslovil prvú časť otázky: — Nuž a? — už nevesta s treskom
         zatvorila dvere a rýchlym krokom sa vzdialila.
   </p>
   <p>
    — Hm, hm, tak tájde. No, len no!
   </p>
   <p>
    Sadol si a nohy si spustil z postele nadol. I videl, ako stará prešla s batôžkom na
         chrbte popod oblok a za ňou nevesta.
   </p>
   <p>
    — Len nech tájde, nechže si trochu driek pozohýna, — hovorí sám sebe, — veď ona bude
         vyznávať večer, keď ju ľadvie budú bolieť.
   </p>
   <p>
    Ale jednako necítil, hoci sa chlapil, uspokojenie, ba práve naopak, také mu to bolo
         čudné, keď teraz zostal sám doma. Počul kvikot a hrmot zo dvora. Vyhladnuté prasce
         dodierali do chlievových dveriec.
   </p>
   <p>
    Počkajte len trochu, hladoši, hneď vás nachovám.
   </p>
   <p>
    Vstal, utrel si trochu tvár krajom rukáva, posadil si na hlavu zamastený klobúk a vyšiel
         voľným krokom na dvor. Chcel otvoriť komoru, no zbadal, že je zatvorená. Hľadal kľúč, ale
         ho nemohol dlho nájsť.
   </p>
   <p>
    — Kde ho len do pekla jazarného vstrčila? Veď sme ho vždy tu kladievali, — a pritom
         šmátral rukou po hriadke pod ústreším. — Kde ho len podela?
   </p>
   <p>
    Prasce medzitým kvičali, ani čo by ich už chceli klať.
   </p>
   <p>
    — Ale veď už pozhovejte a nerobte taký hurt, potvory!
   </p>
   <p>
    A pritom chodil a macal rukou popod strechu, či kľúč tam niekde nenájde.
   </p>
   <p>
    — No, toto je už do porazenia! Tá ho akiste sebou vzala. Čo teraz?
   </p>
   <p>
    Pozrel ešte raz skúmavo po hrade a stene, a tu, hľa, dobre mu oči nevyklal. Tam visel na
         klinčeku na stene bezprostredne pri dverách.
   </p>
   <p>
    — Že som ho nevidel, — pomyslel si a uspokojený vzal ho a otvoril komoru.
   </p>
   <p>
    Na odpravenej posteli ležal rozvalený a cele skopaný malý chlapček. Spal ešte. Od spánku
         mu boli líčka ani jabĺčka červené. Starý pozrel letkom na malô, potichu vzal slamienku,
         nabral z vreca kukuricu a šiel nachovať hladošov. Ale len čo otvoril dvercia na chlievci a
         chcel im nasypať, keď tu jedno prasa vyskočilo, a prešmyknúc sa mu pomedzi nohy, začalo
         behať po dvore. Báťa Martin zahrešil, rýchlo zatvoril dvercia a začal hnať prasa naspäť.
         Nechcelo sa prasaťu zas do chlieva, a preto mu vždy ufujazdilo bokom, takže len po veľkej
         námahe a zadychčaní pošťastilo sa mu prasa vohnať zas do chlievca.
   </p>
   <p>
    — Bohdaj by ste boli tam podochli, aby ste i s potvorami, ako som ustal! — šomral si
         zadychčaný.
   </p>
   <p>
    Len čo hodil prascom, už sa zbehli sliepky okolo neho a nahnúc hlavy na bok, pozerali
         naň. Čakali tiež, aby sa im niečo zo zrna dostalo. Hodil im nevrlo za dve priehrštia. Zrno
         sa rozsypalo naširoko a odskočilo od zeme pri páde, ako keď hrach padá na zem. Sliepky sa
         splašene rozutekali, ale o chvíľočku už úkradky z kraja začali zobať, až konečne oddali sa
         do toho s celou chuťou.
   </p>
   <p>
    Po tejto robote doniesol starý slamienku naspäť do komory. Chlapča ešte vždy spalo ani
         zarezané. Pristúpil k posteli a prikryl ho. Vyšiel von a potichu zatvoril za sebou dvere.
   </p>
   <p>
    — Do tých čias, kým sa zobudí, donesiem vody z pitnice.
   </p>
   <p>
    Vzal kaňvu a šiel po vodu. Na ulici sa stretol so ženami, ktoré už niesli vodu domov.
         Bolo mu nevoľno okolo srdca, keď sa s nimi stretol, lebo nosenie vody je viac ženská ako
         chlapská robota. Starci sa na to len zriedkakedy dajú. S kýmkoľvek sa stretol, každý sa ho
         spýtal, kde vraj ide. On nakrátko odvetil, ale si potom pomyslel:
   </p>
   <p>
    — Čo sa ma spytuješ, veď vidíš, po akej robote idem.
   </p>
   <p>
    Pohľad ľudí mu bol nepríjemný. Zdalo sa mu, akoby sa už každý bol dozvedel o zvade so
         ženou i že ho nechala doma ženskú prácu robiť. Hneval sa sám na seba, hlavne však na ženy,
         s ktorými sa stretal, lebo sa mu tak zdalo, akoby sa mu boli vysmievali. Keď ho už domrzelo
         všetko, urobil sa hluchým a slepým, popchol krok, ako mu stačil, aby sa čím skôr mohol
         striasť ľudí.
   </p>
   <p>
    Ta idúcky to ešte len išlo, ale naspäť to už bolo s viacerými prekážkami spojené.
         Pitnica dosť obďaleč, plná kaňva nebola ľahká, a tak krok musel mierniť a často z jednej do
         druhej ruky preložiť, áno, i postáť. A tu zas pozdravom a vypytovačkám nebolo konca-kraja.
         Konečne sa predsa dostal domov. Ale tu ho očakávalo nové prekvapenie. Ako uličné dvere
         otvoril, zazrel na dvore susedu Zuzu, ako čičíka na rukách rozplakaného Ondriška. Tvár
         dieťaťa bola až červená od plaču. Ešte i teraz sa zachádzalo, ba niekedy sa mu vydral z pŕs
         i krátky vzlykot ako dozvuk veľkého, no utišujúceho sa plaču.
   </p>
   <p>
    — Čo sa stalo? — spýtal sa prestrašený.
   </p>
   <p>
    — Či sa to tak má nechať dieťa osamote? — zvolala suseda s výčitkou i s hnevom. — Chúďa,
         malo sa už zájsť od plaču, celô bolo zmorené.
   </p>
   <p>
    — A čo?
   </p>
   <p>
    — Nuž čo? Riadila som doma stajeň, len keď tu počujem detský plač. Myslím si: veď ono
         prejde, veď deti sa i desať ráz rozrevú. — Ale tu nič a nič, plač neprestáva, ba naopak,
         vždy je silnejší, strašnejší. Tak, reku, idem pozrieť, čo sa to u vás robí. Prídem ku
         dverciam — sú zatvorené. Čo je to? Hádam suseda zabehla na minútku niekam. Počkám trochu.
         Ale dieťa len plakalo, akoby ho rezali. Zľakla som sa, že sa ešte zájde, preškriabala som
         sa cez vráta, idem za hlasom, prídem ku komore. Na šťastie kľúč na klinci. Otvorím, — a tu
         vidím dieťa na zemi. Akiste spadlo z postele, lebo sa mu na čielku hodná hrča odula. Aha,
         aká mu je očernetá, — a ukázala ju starému.
   </p>
   <p>
    — Hm, hm, len čo sa trochu z domu odmakneš, hneď je zle. Išiel som po vodu. Chlapča
         spalo ani zarezanô. Kto by sa bol tomu nazdal! Veď ľudia často zatvoria deti do izby. Len
         či sa mu väčšie nešťastie neprihodilo? Ale mu neúrečne nabehla… Hm, hm!
   </p>
   <p>
    — A kdeže sú ňana Mara, keď ste vy zostali doma?
   </p>
   <p>
    — Ale nuž išla do Sitna i s nevestou. Mňa tu nechali, aby som na dom pozoroval. Ešte som
         bol na posteli, keď sa zobrali. Neviem, čo tej starej sadlo na nos. Človek aby ani slova
         nepovedal, hneď je namrndená. No, len či sa malému horšie nestalo?
   </p>
   <p>
    Pristúpil k susede a vzal jej dieťa.
   </p>
   <p>
    Chlapček pozrel naň a počal zas plakať, akoby sa chcel žalovať.
   </p>
   <p>
    — Neplač, — tešil ho, — dáme papu, — a išiel s ním do komory.
   </p>
   <p>
    Odkrojil mu okruch chleba, takže sa mu do rúčky nespratal. Musel ho na dvoje rozlomiť.
   </p>
   <p>
    — Bude i móčo, len ho musíme zohriať. Zapálime žižu, — a už sa poberal s malým do
         pitvora, aby rozložil ohňa na ohnisku.
   </p>
   <p>
    Pri tomto počínaní ani nezbadal, kedy sa vytratila suseda zo dvora. Dieťa pri vide
         praskajúceho ohníka sa uspokojilo. Očká sa mu vyjasnili a pravou rúčkou objímuc šiju
         starého otcovu, ľavou ukazovalo ohník a zavolalo:
   </p>
   <p>
    — Žiža!
   </p>
   <p>
    Báťa Martin postavil rajničku na trojnohu, vylial do nej mlieko, aby zovrelo. Ale aby
         tam nemusel čakať bez práce, kým zovrie, posadil chlapca na zem a šiel na pôjd, aby zniesol
         kôš kukuričných šúľkov. Chcel ich za ten čas, kým mlieko zovrie, omrviť.
   </p>
   <p>
    Kým sa on tam hore šiplal, obzeral, povyberal šúľky a zniesol ich dolu, mlieko vykypelo,
         len čo na spodku rajnice zostalo z neho niečo. Už na dvore pocítil zápach vykypeného
         mlieka.
   </p>
   <p>
    — Ale veď som ho len teraz postavil, a už došlo, — zašomral zlostne a ponáhľal sa do
         pitvora.
   </p>
   <p>
    Pitvor bol plný dymu a smradu. Priskočil k ohnisku, chytil rajničku za ucho, aby ju
         odstavil, ale až zasŕkol od bolesti, kým ju zložil, lebo bola horúca a prsty mu popálila.
         Ako ju zložil, hneď si pichol popálený prst do úst a zahrešil, len sa tak ozvalo. Strašne
         sa napaprčil, a keby bola bývala tam stará, nebola by obišla na sucho.
   </p>
   <p>
    Chlapča zasa začalo ústočká do plaču nakrivovať.
   </p>
   <p>
    — Nemrnč, pľuhavstvo jedno… Veď ti už dám!
   </p>
   <p>
    Vzal handru a pozorne chytil ňou rajničku, len aby sa zasa nepopálil. Potom vylial
         pozostalé mlieko na tanier, nadrobil doň chleba, vzal chlapca do lona a počal ho chovať.
   </p>
   <p>
    Dieťa sa počas chovy utíšilo. Starý ho choval usilovne. Ale čože, keď mu ruka na takú
         robotu nebola navyknutá. Pri každom podnose sa mu triasla. Dieťa si tiež hlávku vše
         napravo, vše naľavo mykalo. Kým ho nachoval, celé ho popolieval, najmä pod briadku a na
         prsičkách mu bola košieľka mliekom nasiakla. Ondriška to mrzelo, počal sa hniezdiť, rúčkou
         si preťahoval po mokrom, akoby si tým chcel nepríjemný pocit oddialiť.
   </p>
   <p>
    — Ale veď sa nehniezď, čudo jedno! No, hľaďže ho, ako sa doriadilo!
   </p>
   <p>
    Vzal zásterku a začal mu utierať ústočká i mokrú košieľku. Zástera bola drsná, z hrubého
         plátna, jemnú kožtičku driapala na líčku, a preto sa dieťa hodilo nazad a zvrešťalo.
   </p>
   <p>
    Starý už nahnevaný skríkol naň:
   </p>
   <p>
    — Budeš ticho!
   </p>
   <p>
    Dieťa sa zľaklo. Pozrelo naň, ústočká si zošpúlilo, akoby plač premáhalo.
   </p>
   <p>
    — Haja, haja! — zvolalo plačlivým hlasom.
   </p>
   <p>
    — No, poď teda haja, — povedal mu už tichšie a odniesol ho do komory.
   </p>
   <p>
    Uložil ho do postele a potom si sadol k nemu. Dieťa sa kedy-tedy z jednej strany na
         druhú prehodilo, potom vopchalo si palček do úst, začalo ho mlgať a pritom uprelo oči na
         zakvačený na stene uterák. Očká sa mu počali čím ďalej tým väčšmi úžiť, až sa mu konečne
         zavreli.
   </p>
   <p>
    Horko-ťažko čakal starý na túto chvíľku. Chcel odísť. Ale len čo sa pohol, už tu malý
         zas otvoril oči. Pozrel naň, rúčkou pošvolil po perine a ústočká sa mu rýchlejšie
         pohybovali pri saní palčeka.
   </p>
   <p>
    — Ešte nezaspalo, prôšťa jedno! — pomyslel si a zasa sedel nehybne pri ňom.
   </p>
   <p>
    Dieťa, keď videlo, že je starý otec pri ňom, sa zas uspokojilo. Očká mu začali
         oťažievať, víčka sa mu zas sklopili. Starý, už poučený, nepohol sa od neho, len keď videl
         po chvíli, ako si palec vytiahol z úst a ako mu pritom rúčka nevládne odpadla, vstal
         potichu, priložil k posteli stolec, aby sa chlapec neskotúľal, a vyšiel na prstoch na dvor.
   </p>
   <p>
    — Ona sa nazdáva, že si ja nebudem vedieť poradiť, ale sa mýli. Dokážem jej, že čo ona
         môže, to i ja urobím, a ešte lepšie. Nebude sa mi vysmievať, striga, — mrmlal si popod nos.
         — Ale som ešte nič nemal v ústach a slnce je už vysoko. — Vrátil sa do komory, nalial si z
         krčaha do sklenky páleného a vypil. Potom odkrojil si chleba, vzal cibuľu a začal si
         ukrajovať a ujedať. Hoci bol lačný, jednako mu nechutili prílišne skromné raňajky. Začal
         rozmýšľať, či by nebolo dobre niečo uvariť. Ale sa mu nechcelo akosi poznove oheň
         rozkladať. Možno i popálenie ho mýlilo, a preto len omáľal chlebíček. Nechutilo mu.
   </p>
   <p>
    — Ešte si idem jednu vypiť.
   </p>
   <p>
    Tak i urobil. Zasa sa prichytil do chleba. Ako si tak ujedal, sediac na stolčeku pod
         ústreším, zazrel na viniči, ktorý sa ťahal popod strechu, krásne, už zrelé strapky. Odrezal
         si hneď dve a s chuťou sa oddal do nich.
   </p>
   <p>
    — No, toto je už niečo, aspoň občerství človeka.
   </p>
   <p>
    Po jedení vstal, vzal metlu a začal dvor zametať. Všetko chcel do poriadku uviesť. Ešte
         i trlicu, ktorá trochu trčala von spod ciene, potisol dnu. Kým všetko vo dvore do poriadku
         uviedol, bolo už poludnie. Chlapča sa zas zobudilo a začalo plakať. Prišiel k nemu a vzal
         ho na ruky. Celé bolo mokré.
   </p>
   <p>
    — Ach, prasa! Fuj hanba! — začal haniť dieťa. — No, čo teraz s tebou? — durdil sa. —
         Musím ti pohľadať nejakú košieľku, — a medzitým zaviazal mu košieľku hore až pod pazuchu,
         že mu bruško zostalo holé, a potom ho posadil na zem.
   </p>
   <p>
    Hodnú chvíľu trvalo, kým košieľku našiel, lebo veru sa on o to málo staral, kde odkladá
         nevesta šatôčky. Všetko poprehadzoval a do neporiadku doniesol v kasni, kým ju nenašiel.
         Konečne ho prezliekol do suchej a mokrú zavesil na plot.
   </p>
   <p>
    Chvíľku sa dieťa ihralo na dvore, ale potom zasa začalo mrnčať. Zatúžilo si za matkou i
         začalo ju vyvolávať.
   </p>
   <p>
    — Cit, neplač, mama príde a donesie cukor, — tešil ho.
   </p>
   <p>
    Ale ono nechcelo počúvať a len sa bralo drobným krôčkom, ciepkajúc ani kačica z boka na
         bok, k uličným dverciam.
   </p>
   <p>
    — Kde len chce ísť?
   </p>
   <p>
    Vzal ho na ruky. Dieťa začalo revať.
   </p>
   <p>
    — Budem biť, čušíš! — zvolal nahnevane.
   </p>
   <p>
    Na jeho krik sa zľaklo a ešte väčšmi počalo rumádzgať.
   </p>
   <p>
    — Čo teraz?
   </p>
   <p>
    Položil ho na zem a zasa ciepkalo k dverciam.
   </p>
   <p>
    — Poď, dám papu, — vábil ho k sebe. Išiel k viniču, odrezal strapec hrozna a ukázal mu
         ho. — Aha, vidíš, aký je pekný a sladký ako med.
   </p>
   <p>
    Ako dieťa zazrelo hrozno, prestalo plakať, vztiahlo rúčku za strapcom a ako ho chmatlo
         do rúčky, posadilo sa na zem a počalo nemotornými prštekmi bobuľku za bobuľkou trhať a
         sádzať si do úst. Tak mu chutilo, že mu až šťava tiekla dolu bradou.
   </p>
   <p>
    Starému zasa prišla chuť na jedenie. Zasa si odtrhol hodný strapec a počal jesť. Ale mu
         akosi mĺkvo bolo od neho.
   </p>
   <p>
    — Eh, idem si trochu zaliať, — pomyslel si.
   </p>
   <p>
    Vrátil sa naspäť do komory a nalial si do rumplíka páleného. Vypil ho na dúšok.
   </p>
   <p>
    Tak, to mi posilní žalúdok.
   </p>
   <p>
    Ale sa veľmi zmýlil. Na lačno vypité pálené, zatým hrozno, potom zas pálené a hrozno a
         zas naň pálené mu veru neosožilo.
   </p>
   <p>
    Pocítil onedlho mdlosť.
   </p>
   <p>
    — Eh, akosi mi je nie najlepšie. Ale veď to prejde. Hľa, prasce grúlia.
   </p>
   <p>
    Šiel k nim, hodil im niekoľko priehrští kukurice i vody im nalial do válova a ešte i
         hnoj začal spod nich vymetávať.
   </p>
   <p>
    — Hnusníky, všetko vyryjú. Aha, akú nezdobu narobili, — šomral si a pritom naprával, čo
         nezbedníky pokazili. Slnce neúrčene pripekalo.
   </p>
   <p>
    — Eh, ale je sparno, tamhore hodne kúria, — myslel si a utieral si znoj z tváre. — Čo to
         malô robí? Ale, čo mi len tak hurtuje tamdnu? No, aká mdloba ma chyce, — poberal sa trochu
         nahrbený k malému Ondriškovi.
   </p>
   <p>
    Poobzeral sa po neveľkom dvore. Nevidel ho nikde. Hádam šiel do pitvora. Práve chcel
         vkročiť dnu, keď tu v kútiku pri uličných dverciach na podstienke zazrel ho ležiaceho na
         zemi. Prišiel k nemu i videl, že spí. Slnce pražilo naň, takže sa mu pot perlil na tvári.
         Líčka mal červené od horúčosti. Muchy mu veselo lazili po brade i okolo ústočiek a sali do
         seba sládzu z pozostalej zoschnutej hroznovej šťavy. Sadol k nemu. Pritiahol ho bližšie k
         múru. Tam bol chládok.
   </p>
   <p>
    — No, či vidíš, kde sa ti rozložilo! A ako sladko spí! A tie dotieravé mušiská, — mával
         rukou ponad tvár chlapcovu.
   </p>
   <p>
    Muchy odlietli, ale o chvíľočku zas len začali brnkať okolo neho a sadať mu na tvár.
         Starý ich zas odohnal. Potom však sa mu nepozdávalo ustavičné mávanie holou rukou, a preto
         odlomil halúzku z neďalekého metličia a tým mu počal muchy odháňať.
   </p>
   <p>
    Onedlho začali i jemu víčka oťažievať. Ani nezbadal, len keď i on zdriemol. Hlava mu
         ovisla na prsia, spodná čeľusť mu trochu opadla, takže ústa mal dokorán otvorené. Začal
         pochrapkávať. Kedy-tedy pomľaskal ústami, akoby si ich chcel ovlažiť. Zrazu zbledol a tvár
         sa mu skrivila od bolesti. Otvoril oči, siahol si rukou na brucho a začal si ho trieť.
   </p>
   <p>
    — Čo je to? — pomyslel si, keď ho zasa začala mdloba chytať a keď sa mu zas začalo
         tamdolu búriť. — Eh, či mi je nie dobre, — a odpľul si.
   </p>
   <p>
    Zívol, až mu sánky pukali a kŕčovite si vystrel ruky. Horko-ťažko sa zozbieral. Chcel sa
         trochu poprechádzať. Myslel si, že mu to pomaly prejde.
   </p>
   <p>
    Ale to nič neosožilo. V bruchu ako v nejakom kotle začalo sa mu všetko dvíhať a búriť
         sa. Skrčil sa od muky. Neosožilo.
   </p>
   <p>
    — Jaj, bože môj, azda už tu skapem! A keby som mal aspoň niekoho pri sebe. Už sa mi
         akiste posledná hodinka blíži.
   </p>
   <p>
    Začal ho studený pot šibať. Od muky už nevedel, čo má robiť. Dovliekol sa do komory,
         vzal krčah s vodou a začal piť. Len čo niekoľko glgov urobil, už to v ňom tak zhurtovalo,
         že hneď vybehol von a len čo dobehol k hnoju, také dávenie ho pochytilo, že sa nazdával, že
         sa hneď všetko v ňom potrhá. Stenal, chudák, až sa ozývalo. Ale to nebolo ešte dosť, lebo
         len čo mu trochu odľahlo, hneď musel utekať do záchodu, kde ho tiež nie menšia muka
         prenasledovala.
   </p>
   <p>
    — Jaj, bože môj, — vzdychal a odpľúval si, keď sa vliekol umorený do izby, aby si ľahol
         na posteľ.
   </p>
   <p>
    Ale len čo si ľahol, už ho zas ťažoba pochytila a zasa len musel utekať von.
   </p>
   <p>
    Práve vtedy, keď starý najväčšmi vyznával, bola Slivkuľa na dvore. Pristúpila k plotu,
         pozrela cez škáru a videla, ako sa báťa Martin trápi. Nastrachovaná vbehla k mužovi do
         izby.
   </p>
   <p>
    — Paľo, počujte, — hovorila, — s báťom Maliarom je nie dobre. Poďteže len von…
   </p>
   <p>
    — A čo sa im stalo? Veď im ešte ráno nič nechybelo.
   </p>
   <p>
    — Ja neviem, ale ich také dávenie pochytilo, že sa im už má tamdnu všetko potrhať, a tak
         stenú, akoby už k smrti pracovali. To hádam už tá cholera prišla na nich.
   </p>
   <p>
    — Ale netáraj, čožeby…
   </p>
   <p>
    — Ja neviem, ale je nie dobre s nimi. A ako nám bolo povedané od úradu i od choleráša,
         tak sa to veľmi podobá tej biede. Len vy poďte a presvedčte sa sami.
   </p>
   <p>
    Paľo poslúchol ženu. Len čo vyšiel von, už počul, ako sa sused silí a ako stene.
   </p>
   <p>
    — Hm, hm, veru je to akosi nie najlepšie, môžeš mať i pravdu.
   </p>
   <p>
    — Veď som vám vravela. Len teraz čo robiť, keď je to tak blízko? Ak to príde i k nám!
   </p>
   <p>
    — Ale hádam len nie.
   </p>
   <p>
    — A veru to môže byť skorej ako nie. Veď ste hádam počuli, ako ľudia v susednej dedine
         roku 1873 padali na choleru ako muchy.
   </p>
   <p>
    — Hm… No a potom čo, keby i prišlo na nás, čože si pomôžeme? Vieš dobre, že „proti bohu
         nic nemohu“.
   </p>
   <p>
    — Veď je tak, ale ak by i tí doktori predsa len vedeli niečo. Čo hútate, Paľo, keby sme
         to tak akosi oznámili?
   </p>
   <p>
    — Čo? A potom čo? A ak sa dozvedia susedia, tak sa potom budú na nás na smrť hnevať. A
         to je nie dobre, keď máš suseda nepriateľa.
   </p>
   <p>
    — Ja nedbám, keď nechcete. Ale ak upadneme do toho, tak si potom nerobme výčitky, že sme
         sa mohli ochrániť. Ja som len dobre chcela. Veď, bože môj, či by som ja tiež chcela so
         susedmi tak nič po nič v hneve zostať? Keby to bola choroba ako iné choroby! Ale keď človek
         upadne do toho, tak je potom horší od hoviadka, každý sa ho štíti. Nemá ho kto ani opatriť,
         ani kto vyniesť na cintorín, len ho hodia na čierny voz a potom ho v špitáli ešte i párajú.
         Ani sa len svoji nemôžu s ním rozlúčiť a oplakať ho, ako sa patrí.
   </p>
   <p>
    Paľovi toľko žena navravela, že mu už husacia koža začala od strachu nadskakovať, a
         preto povedal:
   </p>
   <p>
    — Ako myslíš, nedbám, môže sa to oznámiť, aby si mi potom výčitky nerobila. Ale ako to
         spraviť, aby o tom nik nevedel, lebo ak sa sused dozvie o tom, tak na nás ani len okom
         nepozrie.
   </p>
   <p>
    — Ak je len tá chyba, tak je to najmenej, tej sa vy nebojte. Choďte do obecného domu k
         doktorovi cholerášovi, tomu to povedzte. Ten vás neprezradí, veď je to úradná osoba.
   </p>
   <p>
    — Hovoríš niečo. Ale on nevie po slovensky, len po maďarsky, tak akože sa dohovoríme?
   </p>
   <p>
    — Ako, ako? — zastala trochu, nevediac hneď iného bezpečného spôsobu oznámenia vynájsť.
         — Ale, hľa! Nuž čo, oznámte to rovno notárovi, ten vás tiež neprezradí. Či mu je i veľká
         starosť o vás! Len mu vy povedzte susedovo meno a číslo domu, veď on už potom urobí
         poriadok.
   </p>
   <p>
    — A veru máš pravdu.
   </p>
   <p>
    — No, vidíte, len sa trochu oriaďte a choďte. Kdeže by sme sa nechali len tak, keď sa
         môžeme zachrániť.
   </p>
   <p>
    — Veď už urobím, len aby potom…
   </p>
   <p>
    — Ale čo, veď vy to nezakvačte každému na nos. A naspäť idúc nemusíte sa zastaviť hneď v
         prvej krčme, lebo to vy tam na bubon udriete, hneď bude celá dedina vedieť.
   </p>
   <p>
    — Ale čo to len táraš, veď to len vy ženy neviete si jazyky za zubami držať, — hovoril
         už pri obliekaní.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507039">
       </a>
       III.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Maliarove útrapy sa boli trochu utíšili. Vliekol sa do izby cele zoslabený. S námahou
         odkrojil smidku chleba malému Ondriškovi, ktorý sa bol práve prebudil, a potom si ľahol na
         posteľ, aby si oddýchol i aby si trochu brucho zohrial. Od slabosti trochu zdriemol. Vo sne
         sa mu zdalo, akoby počul nejakú vravu. Myslel, že sa mu to len tak zdá. Zrazu ho začal
         niekto za plece mykať. Otvoril oči, a tu videl stáť obďaleč postele niekoľko ľudí. Po
         obleku poznal, že jeden z nich je strážnik a druhý boženík. Tretí bol pansky oblečený a
         držal v ruke za tenší koniec krivaňu, kdežto s ohnutou vrchnou časťou mykal ho za plece.
   </p>
   <p>
    — Čo chcete? — spýtal sa tichým, zomdletým hlasom.
   </p>
   <p>
    — Tud maďarul? — spýtal sa ho pán a spustil palicu s ohnutou časťou na zem. Iste sa
         obával vziať ju do ruky.
   </p>
   <p>
    — Neviem.
   </p>
   <p>
    — Spýtajte sa ho, čo mu je, — hovoril policajtovi, — a že odkedy je chorý.
   </p>
   <p>
    Policajt spoza chrbta doktorovho začal hovoriť.
   </p>
   <p>
    — Pán doktor sa spytuje, že odkedy ste chorý a čo vám chybí?
   </p>
   <p>
    — Ale, veď mi to, pekne prosím, prejde, — prehovoril báťa Martin ešte väčšmi preľaknutý,
         keď počul, že je to doktor. Hneď mu svitlo v hlave, či je to nie doktor choleráš.
   </p>
   <p>
    — Mit beszél?
   </p>
   <p>
    — Hogy az majd elmulik neki.
   </p>
   <p>
    — Na to som nie zvedavý, ale mu prísne nariaďte, aby odpovedal na otázku, lebo že bude
         zle.
   </p>
   <p>
    Policajt sa postavil do haptáku a skríkol na starého.
   </p>
   <p>
    Chudák Maliar sa ešte viac naľakal.
   </p>
   <p>
    — Veď ja, pekne prosím, nič… Nuž, hát, trošku ma sililo a inak…
   </p>
   <p>
    — A teraz sa ho spýtajte, kde ho sililo, — hovoril ďalej doktor policajtovi, keď mu
         policajt preložil do maďarčiny, čo povedal Maliar.
   </p>
   <p>
    — Kde, kde? Hm, — začal starý rozpačito a hanblivo, — nuž kdeže to býva, len tam, kam sa
         chodí.
   </p>
   <p>
    — Veď je tak. Ale či by ste nám nevedeli ukázať?
   </p>
   <p>
    — Načo je to? Veď je to nič…
   </p>
   <p>
    — Povedzte mu, aby sa o to nestaral, to sa jeho netýka.
   </p>
   <p>
    — Viete čo, báťa, — keď povedal starému, čo hovoril doktor, — ani sa neobávajte ani nič,
         len sa zoberte a hajde, ukážte to miesto, lebo sa my nemôžeme s vami dlho prplať.
   </p>
   <p>
    Starý sa pomaly zredikal z postele a išiel von. Za ním obďaleč stúpali ostatní.
   </p>
   <p>
    — No, toto som ešte neslýchal, — pomyslel si idúcky starý. — Ale pre takô… No, toto…
   </p>
   <p>
    Keď prišli k osudnému miestu, starý ukázal a zahanbený odvrátil si tvár.
   </p>
   <p>
    Doktor pristúpil, vytiahol z vrecka malú skleničku, rozkázal cholerášovi, aby ju
         naplnil, ale aby si pritom dobrý pozor dal, aby sa nedotkol.
   </p>
   <p>
    Starý vypľaštil oči od údivu.
   </p>
   <p>
    — No, to je len paráda, že sa páni s takým prplú. — pomyslel si.
   </p>
   <p>
    Nikdy by si nebol ani len vo sne pomyslel, že by také niečo bolo možné.
   </p>
   <p>
    Plnú fľaštičku potom pečlivo poutierali, v akejsi vôdke pozmáčali, potom pečlive hneď i
         zapakovali, zapečatili a vzali ju sebou.
   </p>
   <p>
    — Ale, prosím vás, načo vám to bude a čo s tým?
   </p>
   <p>
    — To sa pošle do Pešti, tam to prezrú, či v ňom niet cholera.
   </p>
   <p>
    — No, i to som nepočul! Do Pešti! Uf! — vzdychol si.
   </p>
   <p>
    Bolo poznať na ňom, ako ho to škrie.
   </p>
   <p>
    — Povedzte mu, — hovoril doktor, — že nesmie zo dvora do tých čias ani na krok von
         vyjsť, kým mu to vrchnosť nedovolí. Taktiež do domu nesmie cudzia živá duša prísť. Na ulici
         však bude postavená stráž, aby dozerala na to, žeby rozkaz bol prísne zadržaný. A ináče
         dostane liek, ktorý bude užívať podľa predpisu.
   </p>
   <p>
    — Ale, prosím pekne, veď je to nič, veď ja som zjedol len strapec hrozna, veď to prejde,
         — bránil sa starý. — Čože budem toľký čas doma zaháľať, keď si treba i zarobiť.
   </p>
   <p>
    — Mit beszél?
   </p>
   <p>
    Policajt mu preložil.
   </p>
   <p>
    — Eh, láry-fáry! Čo som povedal, to sa i stane, punktum! Práve to je podozrivé, že jedol
         hrozno.
   </p>
   <p>
    Vyšiel von. Policajtovi rozkázal zostať na ulici strážiť Maliarov dom a s ostatnými
         odišiel do obecného domu.
   </p>
   <p>
    O pol hodiny zatým doviezli búdku pre strážnika a postavili ju oproti Maliarovmu domu.
         Strážnik sa začal vážne pred ňou prechodiť. Báťa Maliar zatvoril sa i s malým Ondriškom do
         izby.
   </p>
   <p>
    Šomral, ochkal, stenal ustavične. V bruchu sa mu ešte neprestávalo búriť. Všetko to by
         však nebolo najhoršie bývalo, keby len nebola prišla tá ostuda naňho. Ale tu, hľa, vo
         chvíli čo sa stalo! Ešte do Pešti! I tam budú o tom vedieť. Ale nech by ich čert vzal i s
         Pešťou, to by ho nesužovalo, veď ho tam nepoznajú a on tam tiež nemá známeho. Ale to je
         najhoršie, že sa to už rozšírilo po celej dedine. O pol hodiny nebude živej duše v obci,
         ktorá by nevedela, čo sa s ním stalo a že je pod zátvorom. Svet sa toho nahovorí dosť a
         dosť i o komisii i o skleničke, ktorú pošlú do Pešti.
   </p>
   <p>
    Ale čože to tak hrmoce? Pozrie do obloka len tak obďaleč, i to len tak zboku, aby ho z
         ulice nikto nezbadal. I videl, — ó, hrúza! — ako vezú búdku pre strážnika, ako ju postavili
         práve oproti jeho domu. A na ulici kŕdeľ detí a žien. Všetkým sa oči blyštia a div im z
         jamôk nevyskočia od zvedavosti.
   </p>
   <p>
    — No bohdaj by ste hneď tam pokapali, kde ste! — zahrešil a sadol si zúfalý pod pec.
   </p>
   <p>
    Malému Ondriškovi sa medzitým zunovalo v izbe sedieť, priplichtil sa ku dverám a začal
         malou pästičkou biť na ne a volať:
   </p>
   <p>
    — Otoliť, otoliť!
   </p>
   <p>
    — Čo sa moceš ustavične? Minútku nemôžeš byť na pokoji, — zašomral.
   </p>
   <p>
    — Otoliť! — ozvalo sa pri dverách, a to už plačlivo.
   </p>
   <p>
    — Veď idem, už len nekrič! I tá tvoja slávna mať by už mohla byť doma, ale bohvie, kde
         postáva a jazyk brúsi. I tá stará!
   </p>
   <p>
    — Čo len povie, — pomyslel si a zamrzelo ho. — Bude sa vyškierať, že sa mi tak poviedlo.
         Ako by som ja mohol zato. I tak je len ona vinovatá. Keby nie ona, tak všetko by mohlo
         dobre byť. Ja by som bol išiel do roboty. Veď ja nie, že by nechcel, len keď mi je už toho
         mnoho. Ale len nech príde domov a nech len zas počne, tak potom nech sa len prace z domu…
         Jaj, bože môj! Zasa to ide na mňa, — a už bežal von, ako mu len ešte zvýšená para stačila.
   </p>
   <p>
    Onedlho sa zasa ozývali vzdychy a stony.
   </p>
   <p>
    — A čo? Čo je to? — bolo počuť kričať starú Maliarku z ulice. — Čože, cholera? Ja že by
         som nemohla do môjho vlastného domu? To by bolo ešte! A ktože ho opatrí, há?
   </p>
   <p>
    — A moje malé ktože nachová a obriadi? — zvolala nevesta. — Vraj cholera? Aká cholera?!
         Len by ste nevymýšľali. Veď to príde všeličo na človeka.
   </p>
   <p>
    — Ja vás nemôžem pustiť, keď je taký zákaz, — odvetil policajt a postavil sa do dveriec.
   </p>
   <p>
    — A čo budú tí dvaja tam? Musí ich niekto opatriť! — kričí stará. — Veď sú hádam nie
         psi. Pusťte ma! — zvolala plačúc a išla proti policajtovi.
   </p>
   <p>
    — Ani na krok! — skríkol policajt hrozivo a postavil sa proti nej.
   </p>
   <p>
    — Jaj, bože môj, čo to len bude? — začala nariekať. — Veď som ja len dožila, ani ma len
         do môjho vlastného domu nechcú pustiť.
   </p>
   <p>
    — Ňaňa, ňanička! — prihovárala sa jej jedna ešte dosť mladá žena. — Ňaňa! — volá na ňu
         hlasnejšie, — poďteže sem!
   </p>
   <p>
    Ale stará nepočúvala, čo sa okolo nej deje, a začala nadávať strážnikovi.
   </p>
   <p>
    — Mama, mama! — bolo počuť zo dvora detský hlas.
   </p>
   <p>
    Zrazu stalo sa niečo neočakávaného.
   </p>
   <p>
    Nevesta, keď videla strážnika zamestnaného s materou, priskočila k vrátam, ktoré hneď
         boli pri dverciach, zhodila batôžtek zo seba a začala sa škriabať hore na vráta. Už práve
         preložila si jednu nohu na dvornú stranu, keď tu akési chlapčisko skríklo na policajta:
   </p>
   <p>
    — Aha, ako sa ňaňa škriabu hore!
   </p>
   <p>
    Policajt sa obzrel v tú stranu. Skočil, aby ju stiahol naspäť, ale ona vrtko si
         preložila i druhú nohu a spustila sa dolu do dvora. Súčasne ozval sa taký hlas, ako keď
         šefraník driape hodne nakrochmelenú látku.
   </p>
   <p>
    — Bohdaj ťa, aby ťa i s čudom kadejakým, — ozval sa nevestin hlas. — No, ako som si
         sukňu rozdrapila. A to ešte novú, len čo som ju dva razy oprala.
   </p>
   <p>
    Ako stará zbadala, že policajt bežal za nevestou, skočila už ku slobodným dverciam, v
         okamžení ich otvorila, vbehla dnu a rýchlo ich zapravila.
   </p>
   <p>
    Hrozitánsky smiech povstal medzi divákmi. Strážnik sa obzrel; nevedel si vysvetliť v
         prvej chvíli príčinu smiechu, keď tu počul štrknutie záporu. V prvom prekvapení nevedel, čo
         má urobiť. Mrzelo ho i hanbil sa, že ho ženy takto previedli a že si takýto posmech utŕžil.
         Zahrešil, potom sa začervenal od jedu, keď videl, ako sa mu diváci smejú. Rozbehol sa za
         nimi a začal ich nemilosrdne rozháňať. Deti i ženy sa rozpŕchli. Vrátil sa zas na svoje
         miesto. Postál, rozmýšľal, čo má urobiť. Či má ženy vyhnať z domu, a či nie. Mrzelo ho
         vojsť dnu. Predsa je cholera nie žart. A ak by ju aj on mohol utŕžiť. A predsa, veď je už i
         tak všetko daromné, keď sú už tamdnu. Čo mal urobiť, ako sa uspokojiť a strážiť ďalej, aby
         ešte viac ľudí nevošlo dnu.
   </p>
   <p>
    Malý Ondriško bežal k materi s rozprestrenými rúčkami a plakal, akoby sa jej chcel
         vyžalovať. Vzala ho do náručia, prešla mu rukou po tvári, utrela mu vyplakané očká i noštek
         a pohladkala ho po strapatých, upotených vláskoch. I nachmatala mu nabehnutú hrču na čele.
         Ako sa jej dotkla, chlapča zavrešťalo.
   </p>
   <p>
    — Bibi, bibi! — zvolalo a hlávku si odtiahlo, aby sa mu matka boľavého miesta nedotkla.
   </p>
   <p>
    — Čože sa ti stalo? Chúďa, ako mu nabehlo, — ľutovala si mať dieťa a nežne ho privinula
         k sebe a bozkala ho.
   </p>
   <p>
    — Tam, tam, — žaloval sa malý Ondrejko a ukazoval rúčkou na komoru, — padou…
   </p>
   <p>
    Ale zatým hneď zabudol na bolesť a pýtal sa dolu. Mať ho spustila. Chytil ju za sukňu a
         ťahal ju za sebou a pritom volal:
   </p>
   <p>
    — Papať, papať!
   </p>
   <p>
    — Chúďa, aké je vylačnené, a len jeden deň! Ej, nenechám ťa viac doma len tak, keď ťa
         nevedia ani opatriť ani nebedlia nad tebou.
   </p>
   <p>
    Posledné slová povedala hlasne a dôrazne, aby ich svokor počul.
   </p>
   <p>
    — Ja neviem, čo ste to len robili, — začala mu výčitky robiť.
   </p>
   <p>
    Chcela mu ešte ostrejšie doložiť, keď sa odrazu zasekla a zostrašene pozrela na svokra.
         Len teraz zbadala premenu na ňom. Bol taký strápený, zbiednený!
   </p>
   <p>
    — Apo, čo sa vám to stalo? — „To je už tá cholera,“ — pomyslela si a mráz jej prebehol
         po tele.
   </p>
   <p>
    Vzala chlapca do náručia a rýchlo s ním vbehla do komory.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504973">
       </a>
       IV.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Práve vtedy, keď sa starej pošťastilo vbehnúť do dvora, vliekol sa starý celý zúbožený
         do izby. Bol zohnutý vo dva konce a stenal za každým krokom. Stará pospiechala k nemu.
   </p>
   <p>
    — Čo vám je? Čo sa vám stalo?
   </p>
   <p>
    — Ja neviem, — stenal, — len mi je zle. A ak to tak pôjde i ďalej, tak nedožijem do
         rána. Už sa nohy trasú podo mnou, čo už nič nevládzem.
   </p>
   <p>
    — Tamdnu vás bolí? A či ste si takto? — spýtala sa a skúmavo pozrela naňho.
   </p>
   <p>
    — Ale ba, čo by, veď som z domu ani kroka neurobil. Ani som nejedol, len dva strapce
         hrozna. Nuž tak. A čo som prežrel ráno na lačné a potom za hroznom, aby mi strovilo, lebo
         som hneď mdlobu cítil.
   </p>
   <p>
    — Už sa len dnu a hneď do postele. Ľahnete si a hneď pod perinu, aby ste sa zohriali, —
         súrila si muža.
   </p>
   <p>
    Ako prišli do izby, sama mu stiahla kožuch z pleca, stiahla z nôh kapce, a keď si ľahol,
         dobre mu poutláčala perinu, aby ho zohriala.
   </p>
   <p>
    — Len ležte ticho, kým rozložím ohňa. Zohrejem vám tehlu na nohy a pokrievku na brucho,
         hneď vám bude lepšie. Pošlem i po Krutošku, tá vám dobre roztrie život i žily. Tak vám bude
         lepšie, — a s tým sa už i poberala rozložiť ohňa.
   </p>
   <p>
    O chvíľku už niesla v handre zaobalenú črepovú pokrievku a priložila mu ju na holé
         brucho.
   </p>
   <p>
    — Ale to páli, — zasŕkol starý, keď ho začalo pripekať.
   </p>
   <p>
    — Ale čoby, veď som ju dobre zaobalila. Musíte trochu i potrpieť.
   </p>
   <p>
    — Veď si nedám brucho popáliť, — zvolal starý a odhodil horúcu pokrievku nabok.
   </p>
   <p>
    — Počkajte, dám ju do uteráka, aleže potom čušte… Tak, — a priložila mu ju zasa. — A keď
         vám vychladne, tak povedzte, už sa druhá hreje. A nohy sú vám ešte studené? — odhrnula
         trochu perinu a rukou mu ich omacala. — Veru sú ešte… Počkajte, kým sa tehla rozohreje. Za
         ten čas pošlem niekoho pre Krutošku.
   </p>
   <p>
    — Nepustia ťa von.
   </p>
   <p>
    — Veď ja uvidím, či pustia, a či nepustia, — a vyšla na dvor.
   </p>
   <p>
    Nešla na ulicu, ale šla k plotu susedovie, ktorí bývali pred ich domom.
   </p>
   <p>
    — Zuza, Zuza! — volala na susedu, ale len tak potíšku, aby strážnik nepočul.
   </p>
   <p>
    Nik sa neozval.
   </p>
   <p>
    — Nie je na dvore. Bude akiste v izbe, — pomyslela si.
   </p>
   <p>
    Podišla k stene. Zaklopala tri razy na ňu a potom počkala.
   </p>
   <p>
    — To ste vy, ňaňa Uľa! — počula o chvíľku.
   </p>
   <p>
    Tak sa zdalo, že boli zvyknuté na takéto znamenia.
   </p>
   <p>
    — Ej, pre vás by susedia mohli i pomrieť, ani sa len neozriete.
   </p>
   <p>
    — Ja by som už bola prišla pozrieť, ale keď je zakázané, viete, že nemožno.
   </p>
   <p>
    — Čoby nemožno. Kto chce, ten vždy môže.
   </p>
   <p>
    — A ako sú báťa?
   </p>
   <p>
    — Nič mu nebude. Teraz sa hreje, dala som mu teplú pokrievku na život a ešte mu dám k
         nohám horúcu tehlu. Vypotí sa, tak bude zasa, ako i bol. Vieš, chlap ti je len chlap. Nevie
         si to pomôcť. Ani si to nenavarí len tak o hrozne, vode a na pálenom. Nuž tak čo? A vraj
         cholera! Ale už nemám kedy. Tak len zabehni po starú Krutošku, nech ho príde trochu
         roztrieť.
   </p>
   <p>
    — Kadiaľže príde, keď stojí stráž.
   </p>
   <p>
    — No, i ty si! Nuž kadiaľže, ako z druhého konca, od humna. Tam za ten čas Mara odbije
         jednu dosku z plota. Nech sa tadiaľ pretiahne. Nik ju nebude vidieť. Ani sa len pes neozrie
         o ňu. Nechže si tam strážia na ulici koľko chcú. Len sa ponáhľaj, aby si ju doma zastihla,
         lebo tej tiež zem pod pätami horí, ustavične fŕľa.
   </p>
   <p>
    — Hneď, ňaňa Uľa, hneď, len čo si niečo prehodím na seba.
   </p>
   <p>
    — No, len no, — a poberala sa dnu, keď tu počuje volanie.
   </p>
   <p>
    — Ňaňa Uľa! Ňaňa Uľa!
   </p>
   <p>
    — Čo ma voláš? — spýtala sa druhej susedy Slivkovie a priblížila sa k jej plotu.
   </p>
   <p>
    — Akože sú báťa?
   </p>
   <p>
    — Chvalabohu, lepšie…
   </p>
   <p>
    — No, už len či sú, ako by mi cent spadol zo srdca. Viete-é, — zatiahla poslednú slabiku
         trochu spevavo, — tak som ich želela-á…
   </p>
   <p>
    — Ale veď to prejde…
   </p>
   <p>
    — Nasypte im do páleného trochu roztlčeného ďumbieru i trochu papriky; dobre je, keď sa
         dá do toho ešte i štipká kánforu. To všetko potom treba dobre pomuťkať a tak im to dať
         vypiť.
   </p>
   <p>
    — Ďakujem, už len urobíme, čo budeme vedieť. Ale sa musím ponáhľať pozrieť ho, ako mu
         je. Už som sa dosť zameškala.
   </p>
   <p>
    — No, len choďte. Ja som sa už s Paľom zhovárala, že by vás bolo načim ísť vidieť, ale
         on povedal, že vraj dnes nie, ale len zajtra, — vyhovárala sa.
   </p>
   <p>
    Bolo jej nevoľno okolo srdca, keď videla, čo sa dialo u Maliarov, a že v tom mala i ona
         prsty. A ak ešte nadarmo! Chcela k tomu ešte užiť i trochu opatrnosti, aby susedia
         nemysleli hneď na nich, že ich oni oznámili. Takýmto činom teda chcela prejaviť sústrasť,
         najmä keď videla, že „národ“, totiž ľud zhŕknutý je naladený za Maliarov a proti
         strážnikovi.
   </p>
   <p>
    Ako stará vstúpila do pitvora, hneď šla k ohnisku a pozrela, či sa tehla už dosť
         zohriala. Priložila si dlaň k nej, ale ju hneď i odtrhla, lebo ju popálila.
   </p>
   <p>
    — Dobre je, — pomyslela si.
   </p>
   <p>
    Vzala staré, už hodne zodraté vrece, zaobalila doň tehlu a odniesla ju do izby.
   </p>
   <p>
    — No, akože je? — spýtala sa muža.
   </p>
   <p>
    — Zdá sa mi, už trochu lepšie. Nehurtujte mi už tak tamdnu.
   </p>
   <p>
    — Teraz vám ešte priložím k pätám tehlu, — súčasne už i podvihla perinu a už tehla bola
         opretá o nohy.
   </p>
   <p>
    Onedlho Maliar bol červený ani rak od horúčosti a začal sa mu pot perliť na čele.
   </p>
   <p>
    — Uf, či mi je len teplo!
   </p>
   <p>
    — Len potrpte, — odvetila stará, — to je dobre. Bude vám lepšie.
   </p>
   <p>
    Starému teraz nebola trpezlivosť na obťaž, ba práve naopak, strach pred niečím hrozným
         ho minul a pocítil príjemný pocit uspokojenia.
   </p>
   <p>
    — Predsa je žena len žena, — myslel si. — I sa človek poškavdá s ňou, i predsa, keď je
         človek v kríži, len ona pomôže. A ako jej to ide! A ako uhádne, čo načim! No, už ako je,
         tak je, ale moja stará je predsa žena ako načim.
   </p>
   <p>
    A aby sa ešte lepšie presvedčil, či jeho žena je naozaj taká, ako načim, pomaznal sa a
         povedal:
   </p>
   <p>
    — Nože mi naprav vankúš pod hlavou, akosi sa mi zle leží.
   </p>
   <p>
    Vstala, prišla a napravila mu po vôli.
   </p>
   <p>
    — Jaj, ako ma smädí, donesže krčiažtek s vodou!
   </p>
   <p>
    — Podala mu ho a pritom poznamenala:
   </p>
   <p>
    — Aleže sa nenamáľajte veľa a dajte si pozor, aby ste vodou nepoliali perinu.
   </p>
   <p>
    Posledné upozornenie bolo daromné, lebo sa mu, ako priložil k ústam krčiažtek, vyšustlo
         trochu vody.
   </p>
   <p>
    — Ach, či ste len netrebný, — zašomrala, — len teraz som vás napomínala, a hľa, čo ste
         už narobili. Keby to pálené bolo bývalo, viem, že by ste boli na to lepšie pozor dávali, —
         zanôtila si svoju starú nôtu.
   </p>
   <p>
    — Ale veď som len troška. Hneď sa to osuší, — vyhovára sa starý.
   </p>
   <p>
    Ani najmenej ho nehnevá dudranie ženino, lebo i z toho vycíti, jej starostlivosť k nemu.
         A k tomu neznejú jej slová teraz tak ako k dospelému namierené, ale ako matka hovorieva
         malému dieťaťu.
   </p>
   <p>
    Vtom zašťukli pitvorné dvere.
   </p>
   <p>
    — Ide niekto, — povedala stará a už otvárala dvere na izbe.
   </p>
   <p>
    — To si ty? — vítala vstupujúcu ženu. — Tak ťa doma našla Zuza?
   </p>
   <p>
    — Pošťastilo sa jej, lebo práve len čo som prišla domov od Bochničky a len čo som si
         sadla trochu k šitiu, reku, nech trocha poobšívam, lebo, verte, málokedy sa mi dolezie, keď
         mi prišlo na um, že mám ísť do Roháčov. Tam nevesta ochorela. Už som sa práve zberala, keď
         tu Zuza pribehla ako bez duše a vraví mi, aby som hneď bežala k vám, lebo sú vraj báťa na
         smrť chorý. Tak, hľa, som sa sem poponáhľala, reku, nech vidím, čo sa stalo s nimi, —
         pozrela pritom na chorého. — No, čože vám je?
   </p>
   <p>
    — Ja neviem, len dnes prišla na mňa taká ťažoba. Nazdával som sa, že hneď dušu vypustím,
         — zastenal starý.
   </p>
   <p>
    — Kata, čo by si mu trochu žily roztrela, bude to len čemer, — vravela stará príchodzej.
   </p>
   <p>
    — Dajte sem pravú ruku. Veru je krv zaseknutá, — povedala mastiarka, keď mu prešla
         prstami po ramene. — Daj mi na lyžičku trochu masti.
   </p>
   <p>
    Stará doniesla na vareške. I začalo sa mastenie.
   </p>
   <p>
    Stará Krutoška bola v dedine chýrna mastiarka. Málo bolo domov v dedine, do ktorých by
         ju neboli volali k chorému. Ako s tým súvislé povolanie bolo ešte i obliekanie mŕtvych.
         Bola ona vysoká, chudá, ale pritom mocná osoba. Mastenie jej išlo veľmi zručne. Pri tejto
         práci nehlivel jej ani jazyk, lebo mu ani minútky nedala oddychu. Ustavične hovorila. Vždy
         vedela niečo nového. Pri každom temer páde navravela chorému, aká je jeho choroba a akú
         zázračnú moc má jej mastenie.
   </p>
   <p>
    — Pravdaže je to čemer. Či vidíte, aké máte hrčky po žilách. Všakver’ vás to bolí, a ako
         puká, — a pritlačila svojimi mocnými prstami žilu na ramene a ťahala nimi celou silou.
   </p>
   <p>
    — Jaj, nieže tak tuho, — stenal starý, — veď to bolí!
   </p>
   <p>
    Ej, nechže bolí, len potrpte, nech sa krv roztrie, veď aká je sadnutá! No, tak, ruky sú
         už. Teraz chrbát a šiju. Obráťte sa tak, — a už začala medliť šiju a chrbát tlačiť.
   </p>
   <p>
    Starý stenal, vše i vykríkol, keď mu už nebolo do strpenia.
   </p>
   <p>
    — Jaj, jaj, nieže tak nemilosrdne, veď mi zlomíte chrbtovú kosť!
   </p>
   <p>
    — Ale čoby, ani reči. Uvidíte, budete ako znovuzrodený. Len trpezlivosť! Vy by ste boli
         zlá žena. Koľko my musíme preniesť… A vraj cholera! Čože tí páni vedia! Hneď, len nech
         trochu preberie, alebo nech má tamdnu žrenie už cholera a hneď dovolajú i strážnika. Akoby
         človek bol, bože odpusť, pes alebo čo. Aby ho ani pozrieť ani ošetriť nemohli. Uf, horší od
         pohanov! Môžeme my veru akokoľvek, keď pán boh dopustí, tak príde to na každého.
   </p>
   <p>
    — Pán boh daj dobrý večer! — zvolal niekto vo dverách.
   </p>
   <p>
    — Pán boh daj i vám, a vitajte, svat! Tak ste nás prišli pozrieť, — vítala ho stará. — I
         vy, svatka?
   </p>
   <p>
    — Počuli sme, čo sa u vás stalo. Tak sme vás prišli vidieť. Nuž, ako sa máte? — a
         pristúpil k posteli.
   </p>
   <p>
    — Už trochu lepšie. Ale bolo zle. Už som sa nazdával, že ma oklamali.
   </p>
   <p>
    — A čo sa vám stalo? — spytuje sa svatka.
   </p>
   <p>
    — A bohvie, čo to prišlo na mňa. Len sa to počalo vo mne búriť a potom i siliť. Nazdával
         som sa, že sa všetko potrhá vo mne.
   </p>
   <p>
    — Hm, hm, hádam ste sa planej vody napili alebo ste niečo zjedli?
   </p>
   <p>
    — Ale čoby, veď som temer ani nič v ústach nemal.
   </p>
   <p>
    — Ej, veď to tak príde, — vraví mastiarka. — Potrpteže ešte trochu, už budem hneď
         hotová.
   </p>
   <p>
    — A kdeže je Mara? — spýtala sa svatka.
   </p>
   <p>
    — Hádam si uspáva dieťa, — odvetila stará. — Ešte som ju, ako sme prišli z poľa,
         nevidela.
   </p>
   <p>
    Len čo dopovedala, už tu Mara vošla do izby. Ako počula na dvore kroky príchodzích, hneď
         vyšla pozrieť, kto to, a priplichtila sa k obloku, aby videla, čo sa deje v izbe. Tam si
         zazrela rodičov. Nemohla sa zdržať i vošla dnu. Prišlí si pekne posadali pod pec a začali
         sa medzi sebou zhovárať. Mastiarka, skončiac robotu, ponáhľala sa k chorej neveste.
   </p>
   <p>
    Medzitým suseda Zuza nemohla sa zdržať od zvedavosti, aby nevyšla von do dvora a tam sa
         ponad plot nedívala, čo sa robí u Maliarov. Videla obloky osvetlené i šumot vravy ju
         zavial. Nesmierna zvedavosť ju opanovala. Chcela zvedieť, čo sa deje u susedov. Mala,
         pravda, i bázeň pred cholerou, ale zas tak ju to tiahlo, poťkalo ísť ta, vidieť, ako je to
         a čo sa tam robí.
   </p>
   <p>
    — Neslobodno ísť dnu, — počula od ulice strážnikov hlas.
   </p>
   <p>
    — Ale veď som mu ja vlastná sestra, — počul sa od ulice ženský hlas.
   </p>
   <p>
    — A čo ja dbám, hoci ste mu i stará mať. Mne je tak rozkázané a ja to musím plniť.
   </p>
   <p>
    — Či si len zhrdol! Či ho vidíš! Čože by som ja mala byť môjmu bratovi starou materou,
         keď som temer o desať rokov mladšia od neho. Tak ma naskrze nepustíš?
   </p>
   <p>
    — Nie.
   </p>
   <p>
    — Dobre. Tak idem aspoň do susedov a tam sa spýtam, ako mu je. Tí budú vedieť.
   </p>
   <p>
    — Ta je nie zakázané, ta môžete. Ale aby ste sa neopovážili ísť do Maliarov, lebo i vás
         potom zatvoríme.
   </p>
   <p>
    — Ih, veľká mi je o to starosť! Keď je zákaz, tak je zákaz, — a tým pristúpila k
         susedným uličným dverciam a zaklopala na ne.
   </p>
   <p>
    Zuza už počula všetko a preto sa hneď ponáhľala otvoriť.
   </p>
   <p>
    — Prišli ste i vy, ňaňa Anča?
   </p>
   <p>
    — Čože by som neprišla! Mám toho jedného brata, a že by som nie! Veď ak by umrel, tak by
         som si to nikdy nemohla odpustiť, vždy by mi bolo na svedomí. A vieš, veď by som ja už bola
         skôr prišla, ale sme sa na poli dlhšie zabavili. Prišli sme domov, keď už bola noc. A tu
         kým sa zložíš, kým to, kým onô, trochu sa treba i do poriadku doniesť, tak som len teraz
         stihla.
   </p>
   <p>
    — Tak nevieš, ako je?
   </p>
   <p>
    — Asi pred hodinou, ba mohlo byť i viac, ma ňaňa poslali po ňaňu mastiarku Krutošku. Tak
         sa mi zdá, že už i odišla. Tam budú už i svatovci.
   </p>
   <p>
    — Ale nie sú horšie?
   </p>
   <p>
    — Hádam nie.
   </p>
   <p>
    — Ako by som sa mohla ta dostať? Keby si ma akosi dopravila. Nemáte nejakého priechodu?
   </p>
   <p>
    — Nájde sa, len poďte za mnou.
   </p>
   <p>
    Zaviedla ju k humnu, tam mali dvercia. Stade potom prešli cez škáru do Maliarovho dvora.
         Zuza ani nezbadala, len keď už bola pri dverách susedových. Strach ju prejal. Ak to predsa
         len zle bude. Ale si potom pomyslela, že veď i iní idú, tí sa neboja, a potom konečne možno
         na tom ani nič nebude, a tak ani nevedela, len keď už bola i s ňaňou Ančou dnu a hneď sa
         zúčastnila čulého rozhovoru s ostatnými.
   </p>
   <p>
    — Strážnik sa spokojne a s čistým svedomím prechodil pred Maliarovým domom. Veď bol
         úplne presvedčený o vernom vykonávaní rozkazu. Vše zívol, vše niečo zašomral, a čím ďalej,
         tým netrpezlivejšie čakal hodinu, v ktorej mal byť iným zamenený.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505679">
       </a>
       V.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na druhý deň ráno sa náš báťa rozhodne lepšie cítil. V noci sa dobre vypotil i pospal
         si. Pravda, bol hodne zoslabnutý, žalúdok mu tiež bol ani vyplákaný; údy, akoby mu ich bol
         niekto dotĺkol; v ústach mal chuť veľmi odpornú. No jednako proti včerajšku bolo s ním
         oveľa slávnejšie.
   </p>
   <p>
    Jeho stará sa už dávno vrtela pri robote. Izba už bola vyriadená, zametená, taktiež i
         pitvor. Hyd bol tiež už nachovaný a prasce negrúlili, ale spokojne ležali a ich vyduté boky
         svedčili, že sa gazdiná už postarala o ne a nachovala ich.
   </p>
   <p>
    Ležal nehybne na posteli a pozeral hore na začadené hrady. Veľmi mu bolo príjemne okolo
         srdca pri pomyslení, že je už von z nebezpečenstva. Nemal ešte veľkej vôle do tmavej
         komôrky. Zachcelo sa mu ešte zohrievať na tom božom slniečku. Veď sa ešte dosť naleží.
   </p>
   <p>
    — Či ste sa už zobudili? — spýtala sa ho do izby vkročivšia žena.
   </p>
   <p>
    — Už je chvíľka tomu, čo som sa precítil.
   </p>
   <p>
    — Ako sa cítite?
   </p>
   <p>
    — Lepšie mi je, len som trochu zoslabený a ako dobitý.
   </p>
   <p>
    — Budete raňajkovať?
   </p>
   <p>
    — Nemám chuti do jedla, len sa mi kyslé žiada. Keby si mala tanierik kapustnice, ale
         kyslej, čo len tak páli, tak by som si zachlipol.
   </p>
   <p>
    — Čo tárate, kdeže vezmem v auguste kapustnice!
   </p>
   <p>
    — Ľaľa, veď je tak. A či nemáš trochu juchy z kvasených uhoriek. Onehdy bola taká dobrá
         ako nakyslasté víno.
   </p>
   <p>
    — To, len to, už ste uhádli. To vám len chybí. Veď ak by ste sa z nej napili, tak sa vám
         hneď vaša včerajšia paráda obnoví. Ja, keď si len na ňu pomyslím, už mi hurtuje tamdnu. To
         by len bolo! Ako môžete, starý človek, i také pýtať!
   </p>
   <p>
    — Keď sa mi to žiada.
   </p>
   <p>
    — Žiada. Veď ste hádam nie žena, aby ste zabažali. Počkajte len trochu. Donesiem vám
         hneď, čo vám načim. Navarila som dobrej rascovky, len tak vonia, môže ju i sám cisár jesť.
         Tá vám žalúdok zohreje i vám ho napraví. Niet lepšie pre takých, ako ste vy, nad rascovú
         polievku, — a s tým už išla do pitvora, aby tam z panvičky nabrala do taniera z vychválenej
         rascovky.
   </p>
   <p>
    Doniesla mu ju k posteli.
   </p>
   <p>
    — Sadnite si a zajedzte si. Počkajte, skôr musím pod tanier uterák prestrieť na perinu,
         aby ste ju nepoliali, lebo to od vás ľahko vystane.
   </p>
   <p>
    Starý prežrel zo dve lyžičky a potom prestal.
   </p>
   <p>
    — Hádam je nie dobrá? — spýtala sa urazená.
   </p>
   <p>
    — Niežeby nebola, ale keby si mi kúsok chleba do nej namedlila. Mohla si smidku i
         uhriančiť.
   </p>
   <p>
    — Hľa, veď som i mohla, ale či to všetko príde človeku do umu. Dobrá bude i tak, — a
         pritom rezala malé kúsky chleba do polievky.
   </p>
   <p>
    — Dosť, dosť! Ktože to všetko stroví?!
   </p>
   <p>
    — Len sa vy najedzte, to je hotový liek.
   </p>
   <p>
    Vošla dnu nevesta. Pozrela na chorého.
   </p>
   <p>
    — A veď ste vy už zdravý! — zvolala zadivene, keď ho videla jesť.
   </p>
   <p>
    — A či mám ešte ležať? Veď hádam ma ešte nechceš vystrieť na dosku… Na, už nechcem.
         Podaj mi, stará, kožuch a kapce. Vstanem trochu, aby som sa povystieral, lebo som ako
         dolámaný.
   </p>
   <p>
    — Veď ste si mohli ešte.
   </p>
   <p>
    — Podaj mi len, nie mi je dobre ležať.
   </p>
   <p>
    Podala mu. Vstal. Prešiel k stolu. Sprvu cítil takú slabosť, že sa musel držať postele.
         Potom sa stola prichytil, aby nespadol. Sadol si k stolu na lavičku. Ale tu tiež dlho
         nevydržal.
   </p>
   <p>
    — A kde je malý Ondriško? — spýtal sa nevesty.
   </p>
   <p>
    — Spí ešte ani zarezaný. Celú noc sa neprebudil. Ani len vody nezapýtal.
   </p>
   <p>
    — Idem trochu von na slniečko, — a poberal sa drobným krokom od slabosti. Na dvore sadol
         si na slnečné miesto a zahľadel sa, ako sliepky hrabali na hnojisku. Kohút dvoril peknej
         bielej kochličke, ktorá, cítiac jeho priazeň, stále sa pridŕžala v jeho blízkosti.
         Obskakoval okolo nej a vše krídlami zatrepotal. Ona, akoby to ani nebadala, hrabkala ďalej.
   </p>
   <p>
    Z ulice počuť hrkot voza. Zastal. O chvíľu zatým niekto zaklopal na vráta a zavolal:
   </p>
   <p>
    — Otvorte!
   </p>
   <p>
    — Kto to môže byť? — pomyslel si starý a zodvihol sa pomaly.
   </p>
   <p>
    Zasa bolo počuť klopanie a volanie.
   </p>
   <p>
    — Už idem, — zvolala nevesta a otvárala vráta.
   </p>
   <p>
    Ale len čo ich trochu otvorila, už ich hneď i chcela zaklopiť.
   </p>
   <p>
    — Len otvorte a neprotivte sa rozkazu, — zvolal strážnik a sám pomáhal vráta otvoriť.
   </p>
   <p>
    Zatým hneď vtiahli kone dezinfekčný stroj s komínom. Podobal sa malému parostroju. Vonku
         na ulici pred otvorenými vrátami stála veľká hŕba divákov, ktorí s veľkou zvedavosťou
         čakali na neobyčajné udalosti, ktoré sa mali odohrávať v Maliarovom dvore.
   </p>
   <p>
    Chudák starý mal z nôh spadnúť pri vide stroja.
   </p>
   <p>
    — Čo chcete? Vidíte, že mi je už nič, — hovoril prišlému cholerášovi.
   </p>
   <p>
    — Ja mám rozkázané, aby som všetko vyčistil, najmä šaty a periny mám od cholery v pare
         očistiť, — a s tým už i začal robiť prípravy.
   </p>
   <p>
    Na povstalý ruch vyšla stará z pitvora na dvor. Pri vide čudného stroja ostala stáť ani
         Lótova žena. Od prekvapenia nemohla sprvu ani slova preriecť. A keď strojník začal si
         priprávať stroj, začala sa jej tisnúť krv do tváre, takže sčervenala, potom zas zbledla od
         zlosti. Začala dych chytať, akoby sa mala zadusiť. Konečne sa jej podarilo dych dolapiť a s
         tým i vyhŕkla z nej spústa nadávok a viet.
   </p>
   <p>
    — Čo tu chcete? Nie sme my prašiví, ani svrab nemáme, aby ste nám šaty metali do pece.
         Beťah vás tam metal, aby vás metal i s tými, kto vás sem poslal!
   </p>
   <p>
    — Žena, nehovorže tak, lebo sa ti môže ešte zle prihodiť, — chlácholil si starý ženu.
   </p>
   <p>
    — A vy, starý korhelisko daromný, čušte. Veď ste vy vinovatý tejto našej potupe. Nechce
         sa mu ísť do poľa, do roboty. Nechám ho doma, reku, nechže sa mu stane po vôli, a tu, hľa,
         len jeden deň, a čo sa stalo!
   </p>
   <p>
    Zahanbil sa starý, a to veľmi, keď naň tak žena vykrikovala, že bolo počuť až na ulicu.
         Sklonil hlavu, trochu sa zhrbil a drobným krokom odchodiac smutne povedal:
   </p>
   <p>
    — Ale, stará, majže rozum, takúto hanbu mi robiť pred národom.
   </p>
   <p>
    Starú už bol prvý nával jedu prešiel. Len teraz zbadala na ulici zhluknutý zvedavý
         národ. Aby trochu zašemotila, zvolala jedovatým hlasom:
   </p>
   <p>
    — Akože mám hovoriť, keď sa nám taká potupa i škoda deje. Veď čo by anjel bol, i ten sa
         musí nad tou neprávosťou pohoršiť… Ach, bože môj, už i periny! — skríkla a už bežala.
   </p>
   <p>
    — Mara! Mara! Kdeže si?
   </p>
   <p>
    — Čo sa stalo, že taký krik robíte? — zvolala dobehnuvšia nevesta.
   </p>
   <p>
    — Či nevedíš, čo robí choleráš? Veď už ide periny metať do tej prekliatej mašiny.
   </p>
   <p>
    — Cit, cit, — šeptala nevesta. — Nechže ich vezme, veď sú to len otcove. Ostatné som ja
         už popratala hore na pôjd. Tam len nepôjde.
   </p>
   <p>
    — No, len už robte, len si vyplnte vôľu! Nazdávate sa, že to osoží niečo? To je všetko
         len panský výmysel, aby i tým chudobu trápili. Môžete vy ver’ čo chcete, všetko nič
         neosoží, len čo pán boh chcú! No, len robte, len robte, — a začala plakať. — Len mi zahubte
         tie moje mozole. Veď je to všetko práca mojich rúk.
   </p>
   <p>
    — Ale, ňanička, veď sa im preto nič nestane, — tešil ju choleráš.
   </p>
   <p>
    — Akože by nie, keď ich tak oparíte a zasmradíte, — a utierala si oči. — Mara, —
         zašeptala neveste, — choď dnu a zober všetky šaty a odnes ich niekde. Nechaj dnu len
         starého nohavice a kabát, čo v ňom robieva a k tomu ešte zo dve staré sukne.
   </p>
   <p>
    — Mara sa stratila, ale stará ďalej pokračovala vo vykladaní.
   </p>
   <p>
    Medzitým, choleráš sa nedal mýliť vo svojom povolaní, ale pokračoval v práci s náležitou
         svedomitosťou a dôkladnosťou.
   </p>
   <p>
    Keď už i z poslednej ošumelej sukne vyničil do knôta všetky bacily, vtedy prišla na rad
         druhá vážna robota.
   </p>
   <p>
    Stará len teraz zbadala, že za strojom prišiel i druhý voz, na ktorom bol naložený veľký
         šafeľ haseného vápna a ešte jedná veľká, asi osemlitrová sklenica, ktorá bola naplnená
         žltkavou tekutinou.
   </p>
   <p>
    — A teraz si musíte vy kdejaký kútik vykaliť, — povedal starej choleráš.
   </p>
   <p>
    — A prečo? Či je hádam hnusne u nás? Či sú naše steny nie biele, akoby boli z cukru? —
         začala kričať urazená Maliarka.
   </p>
   <p>
    — Ako čo by sme my ani inej roboty nemali, len ustavične kaliť, — pomáhala jej práve
         teraz prišlá nevesta. — Veď mi máme i inšie pred sebou. Hľa, i prať by nám bolo treba, a
         ešte sme ani konope nevytrhali.
   </p>
   <p>
    — Mne je to jedno, či chcete a či nechcete. Poviem v obecnom dome, že nechcete, tak vám
         potom úrad dá vykaliť dom na vaše trovy.
   </p>
   <p>
    — Ešte to by nám len bolo načim! A to všetko pre toho starigáňa, — dudrala stará. —
         Chudoba všetko musí. Keby to u notára, či by sa tam pani notárka chytila? Tam by bolo
         pomoci dosť. Avšak ver’, to by dedina platila? Ale my…
   </p>
   <p>
    — Ako chcete, mne je jedno. Mne je rozkázané a vy si urobte, ako viete. Je vám… Čože ja…
         — a už sa poberal. — Nemusím sa ja vadiť s ľuďmi.
   </p>
   <p>
    — Ale veď ja nie na vás, — začala stará druhú nôtu. — Veď ja, viete… Ale predsa to musí
         dopáliť, keď nám takéto narobia. Ak teda musíme, tak už len spravíme… Mara! Mara! Poď,
         chyťme sa do toho, aby sme to ešte dnes skončili, lebo čas nečaká, — obrátila stará, lebo
         sa bála, ak by ozaj z toho mohlo byť niečo nepríjemné.
   </p>
   <p>
    — Chyť šafeľ, nech ho donesieme do pitvora. A vy, starý, mohli by ste doniesť vedro
         vody, lebo je husté, treba ho preriediť. A štetky sú kde? — spýtala sa choleráša.
   </p>
   <p>
    — A či nedoviezli?
   </p>
   <p>
    — Ja ich nevidím.
   </p>
   <p>
    — Veď vám temer oči vykoľú, aha, tam sú pod strechou, — hovorila nevesta a už ich brala.
         — A to nové, novučičké.
   </p>
   <p>
    Vo chvíli bolo náradie povynášané a kalilo sa o dušu.
   </p>
   <p>
    Starého Maliara zasa čosi znepokojilo. Choleráš sa nepoberal domov, ale začal všetok
         dvor polievať vápennou vodou. Najmä smetisku sa dostalo hodne z toho. Onedlho nebolo takého
         kúta vo dvore, ktorý by nebol býval vápnom pokropený. Po tomto vykropení dvor bol celý
         biely, akoby bol snehom alebo páperím pokrytý, čo v auguste bolo niečo neobyčajného.
   </p>
   <p>
    Susedy i sprava i zľava vše jedna, vše druhá prišli k plotu. Jedna prestierala na plot
         nejaký opratý uterák, druhá zas prišla zbierať raždie. Bola to robota len naoko, lebo sa
         ony tam viac zo zvedavosti ako z potreby pridŕžali, aby len čím viac videli, čo sa robí u
         Maliarov.
   </p>
   <p>
    Medzitým z uličných divákov jedno chlapča sa vydriapalo na vráta a stade sa čudovalo, čo
         sa robí na dvore. Zrazu zvriesklo a spustilo sa vrtko dolu.
   </p>
   <p>
    — Jajda, jajda, mamička moja! Jajda, jajda! Už viac nikdy! — vrešťalo.
   </p>
   <p>
    Hrubý hlas strážnikov sa do toho ozval:
   </p>
   <p>
    — Budeš sa tu liepať, potvora! Či nevidíš, že je tu cholera? A ak sa mi nepakuješ, tak
         ešte dostaneš zo dve.
   </p>
   <p>
    Starý Maliar sa len díval a díval, čo sa to robí v jeho dome a dvore. Zašomral i
         zahrešil, ale len tak polohlasne a krútil hlavou nad tým prevráteným svetom a jeho
         bláznivými poriadkami. Takým sa teraz, úbohým, opusteným a potupeným cítil. Do izby sa
         neopovážil ani ísť. Bál sa, ak sa žena zasa na ňom vyvŕši. Ľuďom sa neopovážil ani do očí
         pozrieť, lebo sa nazdával, že každému vyčíta z očí výsmech.
   </p>
   <p>
    Ale tento otupný stav netrval dlho. Ani nezbadal, len keď sa mu kolena dotkla malá rúčka
         Ondriškova.
   </p>
   <p>
    Chlapča, ako sa vyspalo a najedlo, hneď vyciepkalo na dvor a ako zazrelo starého otca,
         bežalo k nemu. Strapatý bol, líčka od spania mal ešte červené a k tomu bol hodne zafúľaný,
         lebo ho mať ešte nemala času poumývať. I začal sa okolo starého otca obšmietať a ustavične
         pritom niečo švitoril. I jemu bolo čudné, čo sa to deje u nich. Vše sa zohol, jednou rúčkou
         chytiac sa starcových giat a druhou šmátral po vápnom zafŕkanej pôde. A keď mu už pršteky
         boli biele od vápna, zodvihol sa, ukázal ich starému a zvolal:
   </p>
   <p>
    — Bäk, bäk, — čo malo znamenať: zafúľané.
   </p>
   <p>
    Starý sa pri vide Ondriškovom znovu rozjaril.
   </p>
   <p>
    — Už si sa vyhajal? — spýtal sa ho. — Jój, aký si bekaný! Poď, utriem ti noštek.
   </p>
   <p>
    — Nece! — zvolalo chlapča a chcelo odbehnúť od neho.
   </p>
   <p>
    Chytil ho za rúčku, potiahol k sebe a ručníkom mu utrel nos.
   </p>
   <p>
    Dieťa zvrieslo. Zaiste mu musel noštek stisnúť.
   </p>
   <p>
    — Neplač, počkaj, dám ti, — a hľadal v prusliaku, čo by mu mohol dať na ihranie.
         Vytiahol kus motúza.
   </p>
   <p>
    — Aha, spravíme bič. Bude puk, puk, a pôjdeme hotó!
   </p>
   <p>
    Vstal, šiel k plotu, odrezal z neho prút a uviazal naň motúz. Bič bol hotový.
   </p>
   <p>
    Chlapcovi sa pri vide biča oči zaligotali. Rúčky vztiahol k nemu a zavolal:
   </p>
   <p>
    — Daj, daj!
   </p>
   <p>
    Starý mu podal bič a vrátil sa s blaženým Ondriškom na staré miesto, aby si zasa tam
         sadol.
   </p>
   <p>
    Chlapča mávalo bičom na všetky strany a kričalo:
   </p>
   <p>
    — Hí, hí, hotó!
   </p>
   <p>
    — Nože tichšie, potvora malá, veď si mi malo oko vypichnúť.
   </p>
   <p>
    Ale radosť starého netrvala dlho. Choleráš už bol dokončil prácu na dvore a išiel do
         izby pozrieť. A vtedy zazrel malého Ondriška, ako sa hrá so starým otcom.
   </p>
   <p>
    — Človeče, máte vy boha pri sebe, keď dovolíte aby sa dieťa obtieralo okolo vás?
   </p>
   <p>
    — A prečo? — spýtal sa starý.
   </p>
   <p>
    — Ešte vraj prečo! Veď máte choleru, a tá sa chytá. Tak vy doprajete svojmu vnúčaťu, aby
         ju i ono dostalo? Odíďte preč od neho.
   </p>
   <p>
    Obloky na dome boli pootvárané a tak nevesta počula každé slovo. Vybehla von ani bez
         zmyslov, lebo i beztoho bola na starého nahnevaná, že im toľko oštary narobil, chytila
         dieťa do náručia a pozrela zlostne na starého.
   </p>
   <p>
    — Keby ste už len raz dostali trochu zdravého rozumu, vy… — a doložila nie
         najlichotivejšiu nadávku…
   </p>
   <p>
    — Čo sa ti robí? Či ju vidíš? — zvolal urazený starý. — Či som ti ho volal a či čo? A či
         som nie v svojom dome? Ha?! — a začal kričať: — Ešte sa mi taká jedna…
   </p>
   <p>
    Na krik vybehla i stará, nestihla pritom ani štetky zložiť z ruky. Práve sa už chcela
         pustiť do sporu, keď tu zazrela vápnom doriadený dvor a ešte i na dverciach kŕmnika belel
         sa veliký biely kríž a okolo neho plno väčších a menších okrúhlych škvŕn.
   </p>
   <p>
    — Pre pána boha! Čo sa to robí? — zalomila rukami. — No, toto nechyroval ešte nikto, ako
         svet svetom stojí. Ach, bože môj, bože môj! Čo si len počnem, ja nešťastná stvora! Veď sa
         toto ešte nikomu nestalo-ó. Veď je to pre nás veľká potupa-á. Dom náš i dvor takto na
         maškaru obrátiť! — vykladala spevavo.
   </p>
   <p>
    — Ja som vám hneď vravela, — začala jej nevesta dohovárať, — že to nebude dobre, ak ich
         necháme samotných. Mali ste vy, mamo, len zostať doma. Ale vy nie, a nie, nech vraj len
         skúsi, ako je to doma zostať. Tak, hľa, skúsili, ale i my s nimi. Ale tak je to, keď sa
         človek mieša do takej roboty, ktorá je nie pre neho. A kto si nedorobil za mladi, tak sa
         potom musí trápiť i na starosť.
   </p>
   <p>
    — Uf, aby si tam i s lemešom, aby ti hneď zdrevenel, ty jedna naničhodnica! Ty mi budeš
         ešte… — vadil sa starý na nevestu.
   </p>
   <p>
    Bolo by prišlo ešte i do hrubšieho, ale choleráš práve vtedy skončil robotu na dvore.
         Vzal veľkú fľašu s tekutinou a niesol ju dnu do chyže. Išli obe ženy za ním, aby videli, čo
         bude robiť s ňou. On, akoby ich ani nezbadal, pekne-krásne počal kropiť z nej, a to najprv
         v prednej izbe, potom pitvore, naposledy však i v zadnej izbe. Robil to tak dôkladne, že sa
         s tekutiny dostalo i povale i všetkému náradiu.
   </p>
   <p>
    Ťažký zápach rozniesol sa po celom dome.
   </p>
   <p>
    — Čo ste to narobili? Chcete nás vyhnať z nášho vlastného príbytku? Kto bude môcť obstáť
         v tomto smrade? — zalamovala rukami v zúfalstve stará.
   </p>
   <p>
    — Všetko sa nám naberie tým smradom: šaty, periny, všetko to bude tam, — dokladala
         nevesta.
   </p>
   <p>
    — Čo robím, to robím, — odvetil choleráš spokojne. — Ja viem, čo robím. Veď ma hádam
         sama obec poslala ta do Pešti, aby som sa tomu vyučil. To je nielen tak, ako si to vy
         myslíte. Nás tam na klinike všetko naučili, kde čo načim. I sme hľadeli cez sklo na tie
         drobné zvieratká, čo choleru robia. Nuž tak. Do mňa vy nebudete dodievať: takto alebo
         takto. Ja viem, čo robím, a mám i diplom. A keď príde sem pozrieť pán doktor, tak musí
         uznať, že ja viem, ako treba ničiť choleru. To je nie tak, ako sa vy nazdávate, ale to je
         tak, ako sme sa my na klinike učili. Veď ja som videl i tie bacily. To sú drobulinké
         zvieratká, čo choleru zapríčiňujú. Nuž tak. Ale vy len svoje, lebo vy neviete… Či ste vy
         videli niečo? Veď je to nie tak, ako keď Kľučiarka lišaj začituje…
   </p>
   <p>
    Ženy sprvu boli trochu prekvapené nad toľkou múdrosťou, ale potom zasa, keď im smrad
         začal vŕtať v nose, počali poznovu hlasite svoju nevôľu najavo dávať. Ale to už teraz bolo
         všetko nadarmo, lebo dielo bolo už náležite zavŕšené a choleráš sa ponáhľal domov.
   </p>
   <p>
    Starému sa zunovalo samotnému byť na dvore. Išiel teda pozrieť, čo tie dve dnu robia,
         pravda, nie bez istej obavy. Cítil sa vinovatým, a preto nemal smelosti postaviť sa rázne
         proti nim. Ako vstúpil dnu, poobzeral sa dookola. Videl vedro stáť naprostred izby. Vzal ho
         a niesol ho von.
   </p>
   <p>
    — Čo ho nenecháte tam, kde je?
   </p>
   <p>
    — A načo má tu stáť, keď ho už nepotrebujete?
   </p>
   <p>
    — Načo, načo? Nuž nato! Prečo robíte, keď ste už penziáš? — odvetila stará posmešne.
   </p>
   <p>
    Starému od jedu i od hanby krv udrela do tváre. Rozpajedil sa a skríkol:
   </p>
   <p>
    — Teda, ja som penziáš? No, keď som, nuž nechže som! — a chytil vedro a hodil ho o zem.
   </p>
   <p>
    — Jaj, bože môj! No, veď ste vy už zase vyviedli! — začali bedákať ženy, keď videli, ako
         sa rozčapla voda po izbe. — Čo teraz?
   </p>
   <p>
    Rozbehli sa jedna v jednu, druhá v druhú stranu po handry a začali nimi chytať vodu a
         žmýkať ju do šafľa a pritom ustavične dodievali do starého, ba ešte i jedna druhej si
         počali výčitky robiť.
   </p>
   <p>
    Starý však, nasršený, nečakal nové nadávky, ale vrátil sa do dvora a tam si dudral:
   </p>
   <p>
    — Bodaj by ich i s potvorami! Či to kedy slýchal človek? Idú do mňa ani osy. Veď je to
         nie na vydržanie, a predsa hádam len som ja gazdom v mojom dome! — Toto posledné mu dodalo
         i sily i smelosti. Vrátil sa dnu a zavolal:
   </p>
   <p>
    — Počujte, nedudrite už toľko, ale radšej prihotujte niečo, veď už mám skapať od hladu.
         Ani neviem, keby som mal niečo v ústach.
   </p>
   <p>
    Ženy tiež už boli náležite vylačneli, a preto mu neodporovali, ale sa hneď dali do
         varenia. Rozumie sa, bez šomrania to tiež nešlo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578574">
       </a>
       VI.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Medzitým, čo sa toto dialo u Maliarov, horná susedka až horela od zvedavosti. Videla
         ona, pravda, cez plot, ako choleráš kropil dvor u Maliarov, ale čo robil v dome, to zostalo
         pre ňu tajnosťou. A toto ju veľmi vábilo, lebo práve stadiaľ počula zavše výkrik a vadu.
   </p>
   <p>
    — Tam sa musia neobyčajné veci diať, — myslela si. Zvedavosť stupňovala i povedomie jej
         súčinnosti, lebo veď ona si nabadurkala muža, aby oznámil, že je cholera u Maliarov.
         Chodila ani na tŕni. Nemala nikde pokoja. Rozmýšľala, akým činom by sa mohla dostať k nim,
         aby videla na vlastné oči všetko, čo sa dialo u susedov. Jej položenie bolo háklivé, lebo
         sa okúňala muža, čo by on na to povedal, keďže mu ona včera také strachy nahnala.
   </p>
   <p>
    — Čo ti je? — spýtal sa jej muž. — Len chodíš sem a ta, akoby si niečo hľadala, a kde
         nič, tu nič.
   </p>
   <p>
    — Čože by mi bolo, — odvrkla. Ale zato jej nebolo milé prihovorenie sa mužovo. — Len mi
         je čudné, keď si pomyslím, čo sa to robí u tých susedov. A to pre nič, za nič. Hľa, starý
         báťa tam sedeli na kláte i s malým Ondriškom akoby nič a bič mu oprávali.
   </p>
   <p>
    Paľo sa mrzute poškrabal za ušami a povedal:
   </p>
   <p>
    — Veď je tak, — a to si ty všetkému príčina.
   </p>
   <p>
    — Čo? Ja?
   </p>
   <p>
    — A ktože? Či si mi nehúdla ustavične o tej cholere? A žeby som len išiel a takto, toto.
         Ja som sa dosť zdráhal a vravel, že mi nenačim, ale ty len svoje. Také si mi strachy
         nadháňala, až mi už začala husacia koža naskakovať.
   </p>
   <p>
    — Veď vy mi hneď zakaždým, že som ja príčina. Nemuseli ste ísť, veď ste chlap. A potom,
         veď to bolo i strašné, ako ich napínalo, ako stenali. Nazdávala som sa, že hneď tam dušu
         vypustia. Ale teraz, keď je už dobre, ďakovať bohu, dochodilo by, aby z nás niekto išiel
         ich navštíviť, lebo v noci, keď som bola na dvore, počula som kroky i hovor od humna. Tak
         to zaiste boli ich pozrieť. A ak by bola išla ta i nižná suseda, čo, ako ju poznám, sa toho
         ani nezdržala, lebo ona všade musí dôjsť, kde sa niečo prihodí, tak viete, dochodilo by i
         mne ísť, lebo ináče si môžu o nás všeličo pomyslieť.
   </p>
   <p>
    — Veď však si sama…
   </p>
   <p>
    — Veď som, čože som? Len to som, aby sa oznámilo, že by sa nerozšírila. Ale to som nie,
         aby sme ich nechali bez pomoci. A potom, viete, i bojím sa, ak by na nás mysleli, že sme my
         všetkému príčina. A na to by ľahko mohli prísť, ak sa odtiahneme. Musíme, viete, tak ako
         druhí, aby potom na nás neukazovali.
   </p>
   <p>
    — Hm, ty máš na všetko kadenciu. Čo ja dbám. Urob si, ako vieš, ale aby si sa
         nepreriekla.
   </p>
   <p>
    — No, to by nám ešte chýbelo. Veď som hádam ešte pri zdravom rozume.
   </p>
   <p>
    — No, veď tak, lebo…
   </p>
   <p>
    — Nebojte sa, — uspokojovala ho už veselo.
   </p>
   <p>
    Bola rada, že muž už privolil. Prehodila si ručník. Vzala sebou hodný spuštiak mlieka a
         už kráčala rýchlym krokom von do humna, aby sa tadiaľ mohla priplichtiť do Maliarov.
   </p>
   <p>
    Práve vtedy dojedali Maliarovci bôbovú polievku. Sedeli pod ústreším na malých
         stolčekoch za nízkym stolom.
   </p>
   <p>
    — Pán boh daj dobrý večer a daj vám na dobrý úžitok!
   </p>
   <p>
    — Daj bože! Poď medzi nás, — núkala ju stará.
   </p>
   <p>
    — Ach, ďakujem pekne, my sme už po večeri. Prišla som vás vidieť, ako ste, reku. Len sa
         to za amen všeličo pridá.
   </p>
   <p>
    — Veru, veru, — odvetili ženy.
   </p>
   <p>
    Starý si pomaly nabral z misy lyžicou a nepovedal ani slovo. Mrzelo ho veľmi ustavičné
         vypytovanie. Ani len nepozrel na ňu.
   </p>
   <p>
    — Doniesla som trochu mlieka, — hovorila trochu ostýchavo, — ak by sa báťovi bolo
         zažiadalo. Prijmite vďačne, — podávala spuštiak starej.
   </p>
   <p>
    — Ďakujeme. Načo si sa len ustávala, veď to nebolo treba.
   </p>
   <p>
    — Aké ustávanie, máme ho, a potom i my môžme…
   </p>
   <p>
    — Ďakujem, a ste zdraví? — spýtala sa zasa stará a vzala podávané mlieko do ruky.
   </p>
   <p>
    — Ta sme ešte do tých čias, nič nám nechybí. Ale sa to len narobilo u vás. Hľa, i dvor
         zvápenili. Kto to len slýchal? — začínala už hlbšie.
   </p>
   <p>
    — Ej, ver’, kto to len videl, nás na taký posmech doniesť! A ešte nám i takú škodu a
         prácu narobiť, — doložila nevesta. — Keby bolo zač, ale, — zastala a potom doložila: — Ešte
         i periny i šaty sme si museli dať do tej mašiny. Bohdaj by bola zhorela!
   </p>
   <p>
    — Čo nepovieš?! No, toto je predsa len k bohu volajúca krivda, — a pľasla rukami od
         zhrozenia nad takou velikou krivdou. — A ste hádam i kalili dnu? — a nahla hlavu napred,
         aby lepšie videla. — Veď ste len nedávno riadili.
   </p>
   <p>
    — Pravdaže sme, ale tu ti nám len rozkážu, vraj musíme, tak čo? Protiviť sa nemôžeš,
         museli sme sa teda do toho oddať. Ľahko je tým rozkazovať, ale nám, čo robíme! Ale keby len
         to, tak nech by ho mútna voda vzala, ale nám ten choleráš ešte i akousi vôdkou všetko
         zafŕkal. To ti tak tam dnu smrdelo; no, na spadnutie.
   </p>
   <p>
    Suseda sa medzitým priblížila až k pitvorným dverám a za ňou, to sa rozumie, išla i
         nevesta.
   </p>
   <p>
    — Poď dnu, — volala ju nevesta.
   </p>
   <p>
    Nedala sa dva razy núkať. Už pri vchode len akoby zatajene dýchala, aby jej od smradu,
         ktorý jej nevesta predpovedala, zle neprišlo. Ale na jej nemilé prekvapenie zápach už bol
         vyvetraný, takže sa len málo cítil.
   </p>
   <p>
    — Ale veď sa to temer ani nečuje, — prehovorila s náterom sklamania.
   </p>
   <p>
    — Chvalabohu, už hodne vypáchlo, — odvetila natešene nevesta, — ale vieš, sprvu, stvora
         božia, som sa nazdávala, že hádam i do týždňa nebudeme môcť dnu bývať. Najväčšmi bolo mi
         ľúto perín, a preto…
   </p>
   <p>
    Pozrela na susedu, zbadala na jej tvári zvedavý a pritom nepríjemný výraz. Zasekla sa.
         Nechcela jej povedať, ako odvláčila na pôjd, čo len mohla, pred kropením a parením.
   </p>
   <p>
    Suseda zbadala, že Mara chce niečo zatajiť pred ňou, ako by jej nedôverovala. Možno, že
         ju i potvára. Pri tejto myšlienke stŕpla, akoby jej boli mravce prešli po tele. Sklopila
         oči a potom sa rýchlo obrátila k obloku.
   </p>
   <p>
    — Ale sa tu až tak jagá všetko od čistoty. A nevidieť na stene ani na povale ani len
         jedného žida. Museli ste mať dobré štetky a vápno.
   </p>
   <p>
    — Čo sa toho týče, to už bolo. Nové-novučičké nám doniesli z obecného domu. Vápno bolo
         tiež, ako sa patrí.
   </p>
   <p>
    — Je pravda, mali ste oštaru, ale teraz už máte hotové. Nemusíte mať starosť o jesenné
         kalenie. Budete už na pokoji do Kračúna.
   </p>
   <p>
    Pri posledných slovách sa zasa obrátila tvárou k Mare a pozrela na ňu smelo a s úsmevom.
   </p>
   <p>
    — Tak je, ako vravíš. Ale ja by som to predsa nebola prijala ani za neviem čo, hoci som
         chudobná stvora. Ako len mohli z takého ničoho narobiť takú oštaru. Kto im to len
         posvietil?!
   </p>
   <p>
    — A ktože by, — skočila jej suseda do reči zasa znepokojená a šibla pátravo na ňu, či sa
         niečo už nevyzvedelo. — Veď ti to teraz tak. Či môžeš niečo zatajiť? Všetko vyňuchajú.
         Vysnoria skôr než sa najbližší susedia dozvedia. Ja sama som sa len od Katy Vrtáčky
         dozvedela, keď sa to už národ zbehával, čo sa deje u vás. Ja som vtedy bola v humne,
         vyberala som tam cibuľu. Nájdu sa už i struky bôbu suché, tak som ich pooberala, kým reku
         stačím, lebo keď sa veľmi struk vysuší a potom namokne, tak sa potom ľahko rozškerí a potom
         bôb vypadne. Tak vidíš, najbližší susedia sa pozdejšie dozvedia, ako tí, ktorí na konci
         ulice bývajú… Ale som sa už hodne rozkrákorila, bude ma už môj starý i hrešiť.
   </p>
   <p>
    — Veď si sa len mohla meškať ešte.
   </p>
   <p>
    — Ach, idem len. Roboty vyše práva. Koľko ráz si hútam, kde sa len toľká berie. Človek
         sa nazdáva: no, teraz už budem mať trochu odpočinku, — a tu, hľa, len čo si pomyslíš, už sa
         naskytne i dvoje i troje, takže si nestačíš ani len minútku sadnúť.
   </p>
   <p>
    Medzi hovorom poberala sa tichým, voľným krokom. Mara ju vyprevadila a dosviedčala jej:
   </p>
   <p>
    — Veď je ono tak.
   </p>
   <p>
    — Len keď ste už lepšie. Keď len pán boh pomohol! Škoda by ich bolo ešte. Človek sú,
         pravda, už vo veku, ale zato pri sile. A kdeže sú? — spýtala sa idúcky.
   </p>
   <p>
    — A boh vie, kde sa titlú, — odvetila Mara trochu nevrlo.
   </p>
   <p>
    Ešte jej neprešiel hnev na svokra.
   </p>
   <p>
    — Musím sa len tak prekĺznuť, — zašeptala, — aby ma tu strážnik nezbadal.
   </p>
   <p>
    Práve chcela už odbehnúť, keď tu stará vyšla von z komory a niesla už umytý prázdny
         mliečnik.
   </p>
   <p>
    — Ta sa už poberáš? — spytuje sa jej. — Veď si mohla ešte zostať u nás.
   </p>
   <p>
    — Nestihnem, — odvetila šeptom a poobzerala sa, či ju nik nevidí v Maliarovom dvore.
   </p>
   <p>
    — Keď sa už tak ponáhľaš, tak si vezmi aspoň mliečnik. A ďakujeme ti.
   </p>
   <p>
    — Eh, za málo! Čo len to! I druhý raz vďačne, ak bude potrebné, — a s tým popchla krok a
         onedlho sa stratila.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578997">
       </a>
       VII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Starý Maliar po vystátom utrpení a chutnej večeri spal ani v oleji. Stará, pravda,
         musela ho zo dva razy i do boku lakťom ďobnúť, aby tak nechrápal, lebo že nemôžu preňho ani
         oka zažmúriť. Ale to všetko neosožilo, lebo po nezrozumiteľnom zahundraní a zamľaskaní len
         čo sa obrátil, zasa počal húsť svoju starú nôtu, ktorá prechádzala cez všetky možné i
         nemožné tóny. Na úsvite však vstal ani znovuzrodený. Hneď, ako sa prebudil, zívol si
         niekoľko ráz z chuti, takže mu až sánky pukali, spustil z postele najprv jednu, potom druhú
         nohu. Poškrabal sa v zátylí i po chlpatých prsiach a potom sa začal obliekať. Keď sa
         obliekol, vyšiel von.
   </p>
   <p>
    — Stará, — zavolal, — či máš niečo prihotovené?
   </p>
   <p>
    — A či už? Iba ak zapraženej polievky.
   </p>
   <p>
    — Ale daj mi ty s tou žbrndou svätý pokoj! Keď nemáš inšieho, tak si idem odrezať kúsok
         slaniny do komory.
   </p>
   <p>
    O chvíľku si už ukrajoval slaninku s chlebíkom i s cesnakom.
   </p>
   <p>
    — Ale by si mohla doniesť i dve zelené papriky, ale nech sú hodne ostré.
   </p>
   <p>
    Žena mu doniesla a on sa oddal s chuťou do jedenia, len kedy-tedy zasŕkol a oddrhol, keď
         mu paprika hodne popálila ústa. Potom vzal do ruky krčah a ťahal z neho do seba dlhým glgom
         studenú vodu.
   </p>
   <p>
    — Ejha, či je len dobrá! — prisviedčal si spokojne, keď kládol krčah do kúta. — No, a
         teraz už idem, — a bral si náčinie a kabát.
   </p>
   <p>
    — A kdeže chcete? — spýtala sa ho žena.
   </p>
   <p>
    — Nuž, hľa, idem na Breziny.
   </p>
   <p>
    — Pôjdete vy do Trantárie!
   </p>
   <p>
    — Nuž a prečože?
   </p>
   <p>
    — Preto, lebo vás nepustia.
   </p>
   <p>
    — Ale mňa? A prečo?
   </p>
   <p>
    — Len tak. Či nevidíte strážnika pred domom?
   </p>
   <p>
    Starý zostal ako obarený. Teraz mu prišlo do umu, že je strážený. Prebudil sa zdravý a
         čerstvý. V prvom radostnom pocite zabudol na strážcu a chcel ísť hneď do roboty.
   </p>
   <p>
    — Tak? — povedal tiahlym nevrlým hlasom a už skladal kabát na posteľ. — A čo sa tam
         presúša ten daromník? Radšej by šiel na chotár dozerať! Tam môžu dežmovať ako chcú. Aha,
         kmotrovu Hucuľovu kukuricu tam v Skladinách pred niekoľkými dňami ako doriadil nejaký
         darebák! Tri rady mu olámal a všetko kukuríčie dodrúzgal. Ale čo, — doložil už bystrejšie,
         — veď ja im prejdem cez rozum. Pôjdem cez humno, tak potom nech si dom varujú, ako chcú.
   </p>
   <p>
    — Ej, to už neurobíte, — odvetila žena rázne.
   </p>
   <p>
    — A prečo nie?
   </p>
   <p>
    — Tak, lebo ak príde dnes pred obedom alebo pred večerom komisia, tak čo? Čože im
         poviem, kde ste? Či mám za vás platiť a či sa chcete dať posadiť na niekoľko dní do
         chládku?
   </p>
   <p>
    Nepáčilo sa to starému, ale predsa nechcel sa tak ľahko poddať.
   </p>
   <p>
    — A prečo by som nemohol von, keď iní môžu prísť k nám? Veď i tým je zakázané.
   </p>
   <p>
    — To je pravda, len v tom je rozdiel, že tí, čo prídu k nám ukradomky, nebavia sa celý
         deň u nás, ani neprichádzajú v taký čas, keď chodí doktor. Ale vy by ste išli na celý deň.
         Medzitým môžu prísť i desať ráz. A potom koľkí ľudia by vás videli na ceste a na poli?
         Mohol by vás niekto i oznámiť. Tak potom čo?
   </p>
   <p>
    Akože odolať takýmto dôkazom? Čo mal urobiť iné, ako hodiť náčinie na zem, zahrešiť a
         sadnúť si na lavicu.
   </p>
   <p>
    — Vidíte, čo ste si dopriali, — začala mu žena dohovárať. — Bolo vám to načim? Ja som
         vám dosť pekne vravela takto a takto, ale vy nie. Kdeže sa vy môžete rovnať druhým
         penziášom, ktorí si doma bruchá vypasujú! Nech si tí robia, ako chcú, keď majú z čoho, ale
         my…
   </p>
   <p>
    — Dosť už, nehnevaj ma i ty, mám už beztak dosť.
   </p>
   <p>
    — Veď vy hneď, keď niečo podkúrite… Máte tú istú výhovorku a nedáte si povedať.
   </p>
   <p>
    — Ale čo mi máš tu perorovať ani farár na kancli. Už som ti…
   </p>
   <p>
    — Ja vám len pekne hovorím, aby ste…
   </p>
   <p>
    — Uf, to je už na nevydržanie, — vzal klobúk a vyšiel na dvor.
   </p>
   <p>
    — Vy vždy tak, keď vám chcem do pravdy povedať a vstúpiť vám do svedomia, tak len klobúk
         vezmete a hajde…
   </p>
   <p>
    Starý zastal na dvore, poobzeral sa a potom išiel k uličným dverciam, ak by už tam
         strážnika nebolo, alebo ak by ho pustil. Otvoril dvercia a vystrčil hlavu na ulicu.
   </p>
   <p>
    — Idete ho dnu! — skríkol naň strážnik a zatvoril mu dvercia pred nosom, a to s takým
         hurtom, že i stará vybehla na dvor.
   </p>
   <p>
    — Prečo ma nepustíš? Nič zlého som nevykonal, ani som nikoho neokradol. Som, chvalabohu,
         zdravý. Ale vy tiež len tam svoju vládu ukazujete, kde nenačim. Bohdaj…
   </p>
   <p>
    — Čušteže, preboha, lebo ešte zle obídeme! — chlácholila ho žena. — Dajte už pokoj. Čo
         sa stalo, už sa neodstane. Veď pán boh pomôže.
   </p>
   <p>
    — Ale daj mi pokoj, lebo i teba hneď…
   </p>
   <p>
    — Ja nedbám, keď si nedáte povedať, ale potom sa nežalujte, ak vás zoberú a odvedú do
         súdu.
   </p>
   <p>
    Pri spomenutí súdu sa spamätal a hneď začúchol. Znechutený vrátil sa zas na dvor. Sadol
         si na klát, hlavu oprel o dlaň a sedel tak chvíľku. Čas sa mu veľmi pomaly míňal. Zunoval i
         to. Vstal hore, poobzeral sa po dvore, či mu netreba niečo opraviť. Dvor bol čistý a v
         poriadku, len čo ho vápno hyzdilo. Ale, hľa, v kúte za chlievom bola hŕba haluziny. Z jari
         kliesnil pri cestách moruše a v cintoríne agáty, tak sa mu haluzia nazbieralo. Hodná hŕba
         ich bola, i na tri vozy. Už ich dávno chcel posekať, ale nikdy nemal na to príhodnej
         chvíle. Teraz sa mu naskytol čas. Vzal sekeru a dal sa z chuti do roboty. Najprv okliesnil
         konáre od menších haluziek, posekal ich na drobno, aby boli dobré do pece a na ohnište.
         Hrubšie kusy odkladal na bok. Rovnejšie sa zídu na koly, krivé porúbe na polienka. Robota
         mu išla tak od ruky, že ani nezbadal, len keď už bolo poludnie. Ženy si tiež našli robotu.
         Mladá prala pri studni, stará zasa pod ústreším plátala. Malý Ondriško sa vše pridružil k
         starej, vše zasa k mladej materi. Nezabudol prísť tiež k starému otcovi, aby mu spravil
         zasa bič, lebo včerajší bol už dávno v niektorom kúte odhodený. Starý teraz nemal času s
         takou daromnicou sa prplať, poslal ho teda k starej materi, aby mu ho tá spravila.
   </p>
   <p>
    S takou chuťou sekal haluzinu, až sa mu sekera hlboko zatínala do kláta. Pri každom
         zatnutí hrubšie kúsky lietali naďaleko od neho. Nejedno polienko zaletelo až k vrátam a tam
         taký lomoz narobilo, že ľudia zastávali na ulici.
   </p>
   <p>
    — Čo sa to robí u Maliarov? — spýtala sa jedna zvedavá ňanička, zastaviac sa pri Ile
         Kuchárovie.
   </p>
   <p>
    Iľa práve vtedy vyšla trochu pred svoj dom, ktorý stál oproti Maliarovmu.
   </p>
   <p>
    Iľa sa puteľne usmiala. Bola známa ako veľká figliarka. A potom potichu povedala:
   </p>
   <p>
    — A či neviete? Veď to u Maliarov cholera rúbe drevo.
   </p>
   <p>
    Ňanička s nedorozumením, ba s istou bázňou pozrela na Iľu, ale keď videla zrkadliť sa
         pestvo na Ilinej tvári, tak porozumela a zasmiala sa.
   </p>
   <p>
    — No, ale ty si len! Pozri ju len! No ale také! Vraj cholera rúbe! Komu by to len prišlo
         na um! — a zakaždým sa zasmiala, až jej oči nabehli slzami.
   </p>
   <p>
    Iľa sa tiež rozchichotala. Potom však, keď sa už dosť nasmiali, Iľa povedala:
   </p>
   <p>
    — Ňanička, aleže to nepovedzte nikomu, lebo starý báťa by sa na mňa na smrť rozhnevali.
   </p>
   <p>
    — O to nemaj starosti. Mala by i čo vravieť, — a s tým odišla.
   </p>
   <p>
    Ale zato v ten istý deň už celá dedina vedela, že u Maliarov cholera rúbe drevo.
   </p>
   <p>
    Maliarova neobyčajná chuť do roboty neväzila len v pokání pre štrajk, ktorý sa mu tak
         nešťastne skončil, ani dlhá chvíľa nebola príčinou jeho rozohnenosti. Mal on k tomu ešte
         vážnejšiu príčinu. Očakával totiž príchod komisie a doktora.
   </p>
   <p>
    — Keď ma budú vidieť, — myslel si, — aký som zdravý, mocný, tak jednoducho pošlú
         strážnika domov a mne dovolia chodiť, kam chcem, a robiť, čo chcem.
   </p>
   <p>
    Nebola to zlá myšlienka od neho, len to bola pri tom chýbka, že nevedel, kedy prídu. A v
         takýto čas má človek obyčajne tú smolu, že ho práve vtedy prichytia, keď oddychuje. Potom
         sa už môže dušiť, ako chce, nik mu neuverí. Čo mal teda robiť? Musel sa sekerou ustavične
         rozháňať a len kedy-tedy si odfúknuť, i to len za ten čas, kým si do dlane popľul. Chudák,
         ešte sa i vtedy poobzeral a načúval, či ozaj neštrknú dvercia.
   </p>
   <p>
    Už bol posekal temer celú hŕbu. Okolo neho ležalo plno raždia a polienok. Bolo to tak,
         ako keď pred pár storočiami odsúdenca zaživa na spálenie obložili už raždím a drevom. Už
         bol chudák úplne zmorený, spotený a k tomu ešte i hodný mozoľ nabehol mu na dlani.
   </p>
   <p>
    Stará sprvu škodoradostne pozrela si kedy-tedy na muža, ako sa usiluje, ale potom, keď
         videla, že ustáva, a predsa sa pechorí, zavolala naňho:
   </p>
   <p>
    — Čo sa už toľko namáhate? Máte času, nikto vás nenaháňa. Ešte ochoriete.
   </p>
   <p>
    Maliarovi dobre padli ženine slová. Keď už doktor neprichodí, aspoň mu žena uzná. I ho
         poľutovala. Ale zato sa tváril, akoby nebol počul, a napäl si ešte zvyšné sily. Za chvíľku
         sekal s predošlou rezkosťou, i to len preto, aby si nemyslela, že len na jej slová čakal.
   </p>
   <p>
    Práve vtedy, keď si už myslel, že už i tejto povinnosti urobil zadosť, a keď už chcel
         odložiť sekeru, počul zaštrknúť dvercia. Viac z pudu ako z povedomia takou silou zodvihol
         sekeru a potom zaťal ňou do konára, že odťaté polienko odletelo, a to práve popri
         doktorovej hlave, ktorý vtedy vstupoval do dvora. Doktor od ľaku odskočil na bok a v prvom
         okamžení sa nazdával, že niekto hodil doňho polenom. Práve chcel zavolať strážnika na
         pomoc, keď zbadal, s akou horlivosťou rúbe starý drevo. Maliar sa tváril, akoby doktora
         nebol zbadal.
   </p>
   <p>
    — Báťa, čo to robíte, veď ste nás mali polenom ovaliť, — zavolal choleráš, ktorý práve
         za doktorom zatváral dvercia.
   </p>
   <p>
    — Ale ja? — spýtal sa nevinne Maliar.
   </p>
   <p>
    — Veď hádam nie ja?
   </p>
   <p>
    — Vidíš, že rúbem drevo.
   </p>
   <p>
    — Ale sa zato nemusíte vŕšiť na ňom. Tak sa oháňate tou sekerou…
   </p>
   <p>
    — A čo budem, keď nemôžem ísť po robote.
   </p>
   <p>
    Medzitým prišiel doktor k nemu.
   </p>
   <p>
    — Jó napot, hát mit csinál, őreg? — prihovoril sa mu.
   </p>
   <p>
    Starý podvihol klobúk, utrel si pot z čela a potom odpovedal:
   </p>
   <p>
    — Veru ja nerozumiem, pán doktor, čo hovoríte.
   </p>
   <p>
    — Spytujú sa vás, — vysvetľoval mu choleráš, — čo robíte?
   </p>
   <p>
    — A ver’, pekne prosím, sekám, hľa, túto haluzinu, keď ma nepustia von. A veď mi je nič,
         tak keby ma už pustili…
   </p>
   <p>
    — A ver’, pán doktor, — skočili do reči i stará i nevesta, — načim nám zarobiť si na
         chleba. Treba nám ísť do poľa. My máme z toho veľkú škodu i ešte ostudu.
   </p>
   <p>
    — Mit beszélnek? — spýtal sa doktor choleráša.
   </p>
   <p>
    Vysvetlil mu lámanou maďarčinou.
   </p>
   <p>
    — A to nejde len tak. Kým nepríde odveta z Pešti, že môžete byť pustený, za ten čas
         nesmiete von ani na krok.
   </p>
   <p>
    — Ach, bože môj, veď sme zdraví!
   </p>
   <p>
    — To je mne jedno, to v Pešti rozhodnú.
   </p>
   <p>
    — A dokedy to bude trvať, — spytuje sa stará.
   </p>
   <p>
    — Neviem, môžbyť už zajtra, môžbyť napozajtre. Nie je tiež vytvorené, že potrvá i
         niekoľko dní.
   </p>
   <p>
    Posledné slová doložil viac žartom, aby ich nastráchal.
   </p>
   <p>
    — Jaj, bože môj, hádam len nie.
   </p>
   <p>
    — Veru sa to môže stať. A ak bude dokázaná cholera, tak vás potom ešte o niekoľko dní
         dlhšie podržíme v zátvore, ak by na niektorom z vás vypukla.
   </p>
   <p>
    — To nám len ešte treba. Ach, bože môj, bože môj, čo to len bude! — začala vykladať v
         zúfalstve stará.
   </p>
   <p>
    — No, no, no, netreba hneď zúfať. To je nič. Aspoň si na staré dni trochu oddýchnete.
   </p>
   <p>
    — To, to, to, treba nám oddychu. Ej, už nám ho len treba! To len pánom treba a tomuto
         starému penziášovi. To všetko pre jeho daromnosť. My, chudobné stvory, oddýchneme si už len
         tam na cintoríne. Do tých čias však musíme robiť, aby sme sa mali na zimu z čoho vyživiť a
         zaodieť.
   </p>
   <p>
    Doktor ich vysvetlivky viac nepočúval. Prešiel s cholerášom po dvore. Obzrel, či je
         všetko poriadené a vápnom pokropené. Do izby nevošiel, ale si len cez otvorený oblok hlavu
         dnu vstrčil a tak poobzeral, či je všetko v poriadku. Potom sa ešte niečo spýtal choleráša
         a zatým sa vrátil domov.
   </p>
   <p>
    Len čo uličné dvercia za sebou zatvoril, už tu obidve ženy vysypali celú spústu výčitiek
         na úbohého Maliara.
   </p>
   <p>
    — Bolo nám to načim! Či sme nemohli žiť v pokoji a robiť si svoju prácu? Ale vám robota
         naveky smrdela, — sekala stará. — Teraz sa už môžete povaľovať.
   </p>
   <p>
    — Veď je to len hriech od pána boha takýto deň stergať doma, — pomáhala nevesta
         svokruši. — Koľko sme si mohli za ten čas zarobiť. A tu sa povaľujeme už druhý deň a
         trovíme hotové. Ale keby len to, ale môže tu utiecť i týždeň.
   </p>
   <p>
    — Nepleť, — odvetil jej starý.
   </p>
   <p>
    Po hlase mu bolo poznať hryzenie svedomia, tak ticho, smutne to povedal.
   </p>
   <p>
    — Čo? A či ste na vlastné uši nepočuli? — odvetila mu hneď v zapätí nevesta.
   </p>
   <p>
    — Čože vám navariť na obed? Bude dobre hádam paprikáš teľací, čo? Zarobili ste si naň, —
         ťala mu stará do živého.
   </p>
   <p>
    Prišlo jej práve teraz do umu, ako jej ohrdil zemiakovú polievku.
   </p>
   <p>
    — Len si vykonaj svoje, ty staré ohreblo. Len ma zjedaj, však ma už nebudeš dlho trápiť,
         — odvetil starý a odložiac sekeru na bok, šiel tichým, smutným krokom do komory a zatvoril
         dvere za sebou.
   </p>
   <p>
    Ženy, nevidiac predmet sporu pred sebou, zatíchli a vrátili sa každá ku svojej robote. I
         nastala tichosť, prerušovaná len nevestiným piestom a kedy-tedy Ondrejkovým džavotom, ktorý
         vše jednu, vše zasa druhú niečím unúval.
   </p>
   <p>
    — Ach, bože môj, veď je už obed, — zvolala stará, keď počula zvoniť na poludnie.
   </p>
   <p>
    A už i šla k rozmetanému raždiu, vzala z neho za náručie, ale pritom nezabudla zadudrať:
   </p>
   <p>
    — Ani si ho len nepoukladal, ale ho nechal porozhadzované po celom dvore.
   </p>
   <p>
    Potom vošla do pitvora, tam založila oheň. Onedlho už škvrčala masť na panvičke.
         Nasypala trochu múky a na drobno pokrájanej cibule a usilovne to miešala vareškou, aby
         zápražka neprihorela.
   </p>
   <p>
    Zapražená polievka sa onedlho už parila v hodnej hlinenej mise, položenej na nízkom
         stole pod ústreším.
   </p>
   <p>
    — Mara, poď jesť a doveď i Ondriška. Starý, poďte už jesť! — volala všetkých.
   </p>
   <p>
    Mara odložila piest, ruky si poutierala do zástery. Ondriška vzala na ruky a tak potom
         pristúpila k stolu.
   </p>
   <p>
    — A prečo nejde ten starigáň? Vždy sa dáva vyvolávať. Veď už poďte! — zavolala ešte
         silnejšie.
   </p>
   <p>
    Nikto sa neozval.
   </p>
   <p>
    — Kdeže sa podel?
   </p>
   <p>
    — Veď išli dnu do komory.
   </p>
   <p>
    — Idem poň, — a s tým sa už i zobrala.
   </p>
   <p>
    Chytila kľučku, pritlačila ju, no dvere sa neotvorili. Zabúchala na ne päsťou a ešte
         skríkla:
   </p>
   <p>
    — Veď už otvorte! Či spíte, či čo vám je?
   </p>
   <p>
    Dvere sa len neotvárali, ani nepočula nijakú odvetu.
   </p>
   <p>
    Mráz jej prešiel po tele. Hrozná predtucha sa jej zmocnila. Priložila ucho ku dverám, ak
         by predsa niečo počula. Nič. Pozrela cez kľúčovú dierku, tam tiež nič nezbadala.
   </p>
   <p>
    — Mara, Mara! — vykríkla zdesene.
   </p>
   <p>
    — Čo je? — pribehla nevesta ako bez duše. — Čo sa vám robí?
   </p>
   <p>
    — Ten sa zaiste oželel. Ten si niečo urobil, — a zuby jej začali drkotať, akoby ju
         zimnica bola pochytila.
   </p>
   <p>
    — Ale ba…
   </p>
   <p>
    — No, už je tak. Či sa nepamätáš na jeho posledné slová: „Však ma už nebudeš dlho
         trápiť!“ — Ach, ja nešťastná stvora, čo som to len vykonala. Veď som ja to tak nemyslela.
         Ach, človek môj dobrý, ach, muž môj milý! Čo ste mi to len urobili! — začala vykladať.
   </p>
   <p>
    — Tichšie buďte, mama, pobúrite všetkých susedov. Ešte nevieme, čo sa stalo, môžbyť, že
         len tuho zaspali, lebo…
   </p>
   <p>
    Stará sa spamätala. Zatíchla. Ale triasla sa na celom tele.
   </p>
   <p>
    — Ach, ako sa len k nemu dostať, keď sa zatvoril, — zabedákala a v zúfalosti zasa začala
         búchať celou silou na dvere.
   </p>
   <p>
    — Nerobte taký hurt. Poďte, donesieme rebrík, oprieme ho na konci domu o stenu, tam je
         otvor na pôjd, stadiaľ potom môžeme zísť schodmi dolu do komory.
   </p>
   <p>
    — A veru máš pravdu.
   </p>
   <p>
    Ako povedané, tak i urobené.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579823">
       </a>
       VIII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Báťa Martin vidiac, že mu ani úsilné rúbanie nič neosoží, k tomu trpké výčitky a úštipky
         ženine a najmä ten nešťastný teľací paprikáš, tak sa ho bôľne dotkli, že ostal zmalátnený
         na tele i na duchu. V takomto stave utiahol sa do komory a aby mu ženy dali pokoj, zamkol
         za sebou dvere. Ľahol si na posteľ. Chvíľku sa premetával, potom zaspal. Počul on v spaní
         niečo, ako by ho boli volali, ale sa mu len akoby zo sna zdalo. Len keď už veľký buchot
         povstal, vtedy sa prebudil.
   </p>
   <p>
    „Čo je to?“ — pomyslel si. Vtom počul nepokojné volanie ženino. „Čo sa stalo, že tak
         volá?“ — Vstal z postele a už chcel otvoriť, keď počul, ako stará volá na Maru. „Tá sa
         niečoho bojí,“ prešlo mu umom a postál trochu. „Hádam o mňa,“ pri poslednej myšlienke
         zostal ticho, až dych zatajil.
   </p>
   <p>
    — Ten si zaiste niečo urobil! — počul zvonku.
   </p>
   <p>
    — Aha, — a škodoradostne sa usmial, — však sa bojíš? No, čakaj, veď ti ja ešte trochu
         strachu naženiem. Viem, že ti prejde chuť ustavične dodievať do mňa. Just ti neotvorím,
         potráp sa trochu, — a na prstoch vrátil sa ku posteli a sadol si na ňu.
   </p>
   <p>
    Ach, ako mu dobre padlo počúvať vykladanie ženino.
   </p>
   <p>
    — Hľa, teraz som už i „človek môj dobrý“, i „muž môj milý“ a predtým len „korhelisko“!
         Počkaj len, veď ty to odpykáš. — Ale keď počul spomínať rebrík, vtedy sa znepokojil. — Kde
         sa len skryť, aby ma nenašli? — Poobzeral sa rýchlo, potom na jeho vek s neobyčajnou
         rezkosťou začal sa štverať hore schodmi na pôjd. Keď už bol na pôjde, bežal v protivnú
         stranu pôjdových dvier. Tam v kúte bola zložená poňva. Učupil sa za ňu a počúval, čo ženy
         budú robiť. O chvíľku počul šramot. — „Rebrík opierajú,“ pomyslel si. Tváril sa, akoby spal
         a len troštičku podvihol víčka, aby videl, čo budú robiť. I videl vykuknúť najprv hlavu
         ženinu, potom hneď zatým sa už celá vyštverala na pôjd. Za ňou to isté urobila i nevesta.
         Stará hneď bežala k schodom, ktoré viedli do komory, za ňou bežala i nevesta. O chvíľku
         zmizli.
   </p>
   <p>
    — Jaj, bože môj, veď ho tu nieto! — počul z komory hlas ženin.
   </p>
   <p>
    — A či sú nie niekde na pôjde, — hovorila so strachom nevesta. — Veď sme len tak
         prebehli, ani sme sa neobzreli. Ak by sa boli na niektorú hriadku…
   </p>
   <p>
    — Jaj, čo to len hovoríš, bože môj, bože môj! Čo to len teraz bude! — bedákala stará. —
         Mara! Mara! Iď vopred!
   </p>
   <p>
    — Ja nepôjdem, ja sa bojím.
   </p>
   <p>
    — Tak mňa pusť, — a odtisla nevestu a stúpala hore schodmi.
   </p>
   <p>
    Div, že nespadla, tak sa jej podlamovali nohy od strachu. Ako vystrčila hlavu z otvoru,
         s takým strachom obzrela sa po pôjde, že si srdce počula búchať v prsiach. Na pôjde bolo
         pološero. Na priečnych hriadkach, ktoré spájali ramená rohov, bolo všeličo navešané! Zdalo
         sa jej to také príšerné, najmä vrecia a rozličné šaty. Vyštverala sa s veľkou námahou hore
         a za ňou aj nevesta. Postáli chvíľku tesne jedna pri druhej, lebo boli od strachu akoby na
         jedno miesto prikuté. Konečne sa predsa odvážili a pohli sa vlečným, tichým krokom napred.
         Každú hriadku si obzreli so strachom, či ho nezazrú niekde visieť na povrázku. Takto prešli
         po celom pôjde, ale starého nenašli. Trochu im bolo ľahšie na srdci.
   </p>
   <p>
    — Ale kde sa len mohol podieť, veď je predsa nie ihla, — pološepky hovorila stará.
   </p>
   <p>
    — Ja sama neviem. V komore ich niet, tam sme každý kúsok prezreli, a tu ich tiež nieto…
         Aha, mama! — zvolala prekvapene odrazu, keď sa bola dobre poobzerala po kútoch.
   </p>
   <p>
    — Čo je? Čo vidíš? — šeptala stará a hlas jej zmieral od strachu.
   </p>
   <p>
    — Aha, tam v tom kúte, veď tam oni ležia, — ukazovala prstom na starého.
   </p>
   <p>
    Stará pozrela v tú stranu a ozaj videla tam v pološere ležať niečo, čo sa podobalo
         chlapovi. Srdce jej zabúchalo od nepokoja.
   </p>
   <p>
    Pribehli k nemu. Starý sa tváril, akoby tvrdo spal. Stará sa sklonila nad neho, pozrela
         mu do tváre a plece mu pomykala.
   </p>
   <p>
    — Čo tu robíte? Vstávajte! — zavolala.
   </p>
   <p>
    Starý sa tváril, akoby sa z tvrdého sna prebúdzal. Zamľaskal, zahundral niečo a konečne
         otvoril ospanlivé oči.
   </p>
   <p>
    — Čo to vystrájate? Takto nás nastrašiť! Celá sa trasiem od ľaku, — dohovárala mu žena.
   </p>
   <p>
    — Čo? Prečo? Čo sa stalo? — hovoril nesúvisle.
   </p>
   <p>
    — Hľadáme vás už ako ihlu. Nazdávali sme sa už, že ste si niečom urobili, — prehovorila
         nevesta.
   </p>
   <p>
    — Ale ja? Aha, však vás zlé svedomie hrýzlo. Vždy idete do mňa ako osy.
   </p>
   <p>
    — Len ste nám vy vykonali! Ešte sa i teraz celá trasiem, čo som toľký strach prestála.
         Poďte hneď dolu. A čo ste sa tu učupili!
   </p>
   <p>
    — Išiel som na pôjd. Tam reku nepočujem vaše jedovaté jazyky, a potom ma akosi sen
         prikvačil.
   </p>
   <p>
    — Poďte už len dolu. Viem, že polievka vychladla. I chlapča, neviem, čo si už od tých
         čias nenarobilo, lebo ho je všade plno, kde je zle.
   </p>
   <p>
    Zišli pekne-krásne dolu všetci traja. Starý šiel posledný. Stará sa, kým neprišli na
         dvor, i dva razy za ním obzrela, či ide za nimi.
   </p>
   <p>
    Posadali za stôl. Nevesta si posadila dieťa na lono a tak ho chovala.
   </p>
   <p>
    — Žena, a ty prečo neješ?
   </p>
   <p>
    — Nemôžem, všetko ma bolí, tak som sa naľakala… Mara, keď sa naješ, zabehneš do apatieky
         a kúpiš mi za dvadsať halierov „tuhého ľaku“. Cestou môžeš sa zastaviť i u Krutošky, aby ma
         prišla trochu roztrieť, lebo nohy i ruky sú mi ako zmeravené a bolí ma celé telo. Musela sa
         mi krv zaseknúť.
   </p>
   <p>
    V to odpoludnie mal báťa Maliar svätý pokoj. Ženy mu už výčitky nerobili, ba naopak,
         stal sa div divúci. Stará totiž poslala nevestu pred večerom do jatky po mäso a kázala jej
         spraviť paprikáš, lebo vraj treba otcovi sily nazbierať po tej chorobe. Sama variť, pravda,
         nemohla, hoci „tuhý ľak“ ju trochu rozohrial a Krutoška sa pousilovala poroztierať
         zaseknutú krv, ale jednako sa i teraz cítila ako dobitá a ľadvie i nohy pod kolenami ju
         boleli, akoby jej bol tam niekto britvou rezal.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2580094">
       </a>
       IX.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na druhý deň nastal u Maliarov mier. Ženám sa už nechcelo dudrať na starého. Boli bez
         vôle. Len tak sa tmolili po dvore a po dome. Práca im nešla od ruky. Stará, pravda,
         pozbierala na pôjde ešte akési klky a začala ich priasť. Ale v auguste priasť, keď vozy
         ustavične hrkocú do poľa a z poľa, keď v poli práca len tak horí, a ona má tu sedieť pod
         praslicou, akoby už bola osemdesiatročnou mamičkou Stehlíčkou, ktorá už nedovidí ani
         nevládze, tak už len od roka do roka sliní to vlákno.
   </p>
   <p>
    Ani len susedia nedbali o nich. Tí tiež, len čo sa brieždiť počalo, už zapriahli do voza
         a šli do poľa a nevrátili sa len v pozný večer.
   </p>
   <p>
    Baťa Maliar bol tiež akosi otrávený. Nikde si nenašiel miesta. Chodil po dvore len tak
         bez vôle. Pravda, poukladal raždie horko-ťažko, ale pritom stenal a vzdychal, akoby bohvie
         akú ťažkú prácu bol robil. Potom našiel niekoľko povesien priadze. Zmotal ju do klbka.
         Nalial do hrnčeka vody, klbko položil doň a potom položil si hrnček pod pazuchu a začal
         priadzu presukovať na motúzy.
   </p>
   <p>
    Ale povedzteže vy mne, či je to letná robota? A to ešte pre chlapa! Veď to chlapi
         nerobia už len v hlbokej jeseni a v zime, i to na posiedke, kde sa dá i o všeličom
         pozhovárať. Ale teraz? Keby ho niekto takto videl, tak by sa mu hneď vysmial. Ani sa
         nezdržal dlho pri nej, tak sa mu zhnusila. Položil hrnček s klbkom na policu. Preň sa veru
         už môže močiť i do Kračúna, nedotkne sa ho.
   </p>
   <p>
    Ale čo robiť? Hľa, najlepšie bude, keď si staré bačkory popláta. Začal sa teda s nimi
         prplať. Ani to mu nešlo od ruky. Kúsok kože, ktorý chcel upotrebiť na záplatu, bol ako
         drevo tvrdý. Šidlo nešlo doň, musel ho teda najprv močiť. Keď šil, pichol si šidlo i dva
         razy do prsta. Div divúci, že i to nehodil do kúta.
   </p>
   <p>
    Ani len do jedenia im nešla chuť, len tak omáľali. Ani nepamätali, kedy by im bol býval
         taký dlhý deň, ako práve dnes. Nevedeli sa už dočkať večera. Konečne prišiel i večer.
   </p>
   <p>
    Už boli odzvonili na večer, keď sa brali na odpočinok. Len keď tu počujú ceknutie
         dveriec a zatým rýchly krok sa blížiť. Začúchli. Čo to bude zas? Niekto silne zaklepal
         palicou na veraje pitvorných dvier a zatým ozval sa boženíkov známy hlas.
   </p>
   <p>
    — Gazdovia!
   </p>
   <p>
    — Čože je? — spýtali sa a vyhrnuli sa všetci traja do pitvora.
   </p>
   <p>
    — Odkazujú vám pán doktor, že už môžete vyjsť von. Prišla odpoveď z Pešti. To vraj
         nebola cholera.
   </p>
   <p>
    Tváre všetkých sa odrazu vyjasnili a jazyky rozviazali.
   </p>
   <p>
    — Ja som dobre vedel, že nemám choleru, ale čože, keď mi neverili, — vravel starý.
   </p>
   <p>
    — Ale beťah, nie cholera. Aká cholera! To nie len tak. No, a nás tu pre nič za nič
         zatvorili, ako by sme boli bohvie akí, — dudrala stará urazene.
   </p>
   <p>
    — Len keď sa už skončilo! A či už tú ohavu búdku odvezú spred nášho domu? — spýtala sa
         nevesta.
   </p>
   <p>
    — Rozkaz je vydaný, aby ju dnes odviezli.
   </p>
   <p>
    — No, chvalabohu. Ale strážnikovi nikdy nezabudnem. Preňho som si rozdrapila sukňu, a to
         novú, len v máji kúpenú, keď som sa musela štverať cez vráta, čo nás ten čudák nechcel dnu
         pustiť. Tak sa tam rozhadzoval ani nejaký generál, a tu Mišo Sekanovie. Veď on nebude dlho
         oblečený. Vezme ešte i on motyku do ruky. Potom mu vyčítam, či sa to tak robí so svojím
         národom!
   </p>
   <p>
    — Stará, — hovoril rezko Maliar svojej žene, keď boženík odišiel, — choď po kapseľu a
         polož mi do nej okruch chleba, slaniny a zo dve cibule. Nezabudni dať i trochu soli, aby
         som mal zajtra niečo na obed na poli. Ak by som zaspal, taže ma zobuď, aby som mohol včas
         odísť do roboty.
   </p>
   <p>
    Jeho obava bola márna. Len čo sa počalo brieždiť, už sa báťa Maliar šmotkal po dvore.
         Nalial prascom do válova, sliepky vypustil z kurína. Potom, zapáliac si na fajočku,
         prehodil si kapseľu cez plece a ozbrojený potrebným náčiním vykračoval si ulicou von do
         poľa. Tak sa cítil ako znovuzrodený. A čudné je, ale je zato pravda, že mu ani len na um
         neprišlo závidieť penziášstvo iným.
   </p>
   <p>
   </p>
   <p>
    * * *
   </p>
  </div>
 </body>
</html>
