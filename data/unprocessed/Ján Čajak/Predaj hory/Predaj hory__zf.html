<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517197">
       </a>
       I.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pán richtár natiahol si ako zrkadlo vyleštené čižmy. Šiel k studni, aby sa poumýval z
      vedra, rozkročiac sa náležite, aby mu nejaká kvapka vody nefrkla na ne. Potom pričesal si
      šedivasté vlasy, šticu dohora, pútec na ľavý bok, na sluchách ale do tváre. Slovom práve tak,
      ako sa svedčí na pána richtára, ktorý chce i týmto dokázať, že je on „zo stavu“. Keď si fúzy
      do poriadku doniesol, čo tiež trvalo za nejaký čas, uviazala mu pani richtárka hodvábny
      nákrčník. Medzitým šomrala:
   </p>
   <p>
    — Vždy len do toho mesta! Kýho paroma len tam robíš? Či ti už zase gágor vyschol, nuž si
      ho ideš vypláknuť? Bodaj by som nikdy o richtárskej palici nebola počula! Od tých čias, ako si
      richtárom, nestaráš sa o gazdovstvo, ale len s pánmi sa rukovať, len po hostincoch liezť! A tu
      ti treba i zemiaky sadiť, statok i deti opatrovať, domácnosť tiež na mňa hľadí… To všetko ja
      musím sama.
   </p>
   <p>
    A pani richtárke oči sa začali vlažiť a nos červenať, čo vždy znamenalo, že bude odmäk.
   </p>
   <p>
    — Ženička moja, všetko bude dobre! — odvetí pán richtár, pohladkajúc svoju polovičku. —
      Len vy choďte na ostredky a pekne porobte, veď ja vás popoludní prídem pozrieť. Ale, vieš,
      úrad je úrad, a keď ma hlavný slúžny cituje, či chceš, či nechceš, musíš.
   </p>
   <p>
    Medzitým izba sa oživila, lebo z každého kúta dvíhali sa jedna alebo dve strapaté detské
      hlavy; oči vytierajúc, začali džavotať ako lastovičky na svite. Malý Janík, miláčik otcov,
      hneď sa strepal z postele v zafúľanej košieľočke a začal obzerať otca. Keď ho videl tak
      sviatočne oblečeného, vopchal v udivení palček do úst a kosom hľadiac naň, začal ho obchodiť.
   </p>
   <p>
    — A kde ideš?
   </p>
   <p>
    — Do mesta, Janíčko, — odvetí otec.
   </p>
   <p>
    — A donesieš mi niečo? — spytuje sa malý exekútor.
   </p>
   <p>
    — Donesiem.
   </p>
   <p>
    — Čo?
   </p>
   <p>
    — Prútik.
   </p>
   <p>
    Na to sa nás Janko nadurdí.
   </p>
   <p>
    — Ale ja to nechcem! Ja chcem cukor!
   </p>
   <p>
    Keď ho uspokoja, vybehne von.
   </p>
   <p>
    Pán richtár vzal palicu. Jeho žena ešte raz pretiahla po ňom kefou, obzrela ho od hlavy po
      paty, či nevidí dajaký ten páperček na šatách, aby ju vraj neohovárali, že si muža nefedruje.
      Odoberúc sa od nej, vyšiel na dvor. Tam husi, kačky, sliepky len tak sa hemžili okolo
      strojného, asi osemnásťročného dievčaťa. Bola to Marienka, najstaršia dcéra pána richtára,
      ktorá zo slamienky sypala hydine ovos.
   </p>
   <p>
    — No, a tebe čože doniesť? — spytuje sa otec usmievajúc sa.
   </p>
   <p>
    — Čože mi máte doniesť? Nuž nič, tatuško.
   </p>
   <p>
    — No, len no, a keby som takto hodného pytača doviedol, čo?
   </p>
   <p>
    Marienka sa zapýrila a odvrátila hlávku.
   </p>
   <p>
    — Ale, otec, vy len vždy žartujete!
   </p>
   <p>
    Otec sa zasmial a poberal sa z dvora. Žena vyprevadila ho až za dvercia. Posledné jej
      slová boli:
   </p>
   <p>
    — Počuj, muž môj, nepi veľa, nebuď zaveľa a nech ti dobre vydajú.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522960">
       </a>
       II.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Cez dedinu tečie potok. Je dnes veľmi rozvlnený. Ako by i nie, keď včera bol víchor, ktorý
      veľkej škody narobil. Ľaľa, pri ňom leží z koreňa vyvrátená vŕba. Jej halúzky, ako by boli
      živé, vždy sa pohybujú, keďže ich prúd vody vše na jednu, vše na druhú stranu myká. Zamyslený
      prejde richtár cez most a vyjde na briežok, ktorý dvíha sa nad dedinou, i zastane cele
      zarmútený. Vidí tu tri jedle vyvrátené pred sebou ležať, a len štyri stoja ešte.
   </p>
   <p>
    Boli ony chlúbou Jedľova, lebo ich zďaleka-široka bolo vidno, označujúc miesto dediny.
      Hlavu skloniac, šiel ďalej po chodníku a paličkou pošibkával pri chodníku rastúcu burinu.
   </p>
   <p>
    V meste pokonajúc svoju úradnú povinnosť, cítil smäd a ustatosť, vošiel teda k „Ostatnému
      grajciaru“.
   </p>
   <p>
    — Vitajte, pán richtár! — klania sa hostinský a usádza ho medzi druhých hostí.
   </p>
   <p>
    Pri poháriku a cigarke rozprúdi sa hneď rozhovor. Jeden spytuje sa toho, druhý oného a tak
      prechádza čas, a človek tak sa dobre cíti, i zvie, voľačo, čo sa deje vo svete, i rozveselí
      sa.
   </p>
   <p>
    — A tie ženy ani len tej potechy nechcú svojmu manželovi popriať. Len hrdluj a varuj. Či
      je to život?
   </p>
   <p>
    Takto si húta náš pán richtár, keď už do druhého pohárika nazerá. Vtom vstúpi jeden
      okrúhly pán. Zlatá reťaz ako hamovka combáľa sa mu na veste. Nos a spodná gamba dajú šípiť, že
      je z pokolenia „demokratov“. Je to drevokupec Holzmann.
   </p>
   <p>
    — Dobrý deň, pán richtár, — podáva mu tučnú, červenými chĺpkami porastenú ruku. — No,
      akože, či sú zdravý? Čo nového u nich?
   </p>
   <p>
    — Ach, čože by bolo, pán Holzmann? Zle-nedobre. Včera nám tá nešťastná búrka pol hory
      vyvrátila.
   </p>
   <p>
    — Čo nepovedia! — rečie Holzmann a stískajúc ruku richtárovi volá na hostinského: — Nože
      dve porcie pečienky a pol litríčka, aleže z toho dobrého!
   </p>
   <p>
    Len čo to vypovie, otvoria sa dvere a vkročí do hostinca muž vysokej postavy, hlava už
      srienistá, fúzy pod nosom ako štetka. Strieborná retiazka s konskou hlavou na zamastenej veste
      a veľký strieborný prsteň na ukazováku znamenajú, že máme pred sebou mäsiara. A akého mäsiara!
      Ján Štvrták — tak ho volajú — je v Kamennej najbohatší. Má dosť rozsiahle gazdovstvo, remeslo
      mu tiež niečo donesie a čo je hlavné, zaoberá sa i drevokupectvom. Za ním ide jeho syn Samko,
      pekný, štíhly mladý šuhaj.
   </p>
   <p>
    — Vitaj, kmotre! — vykríkne richtár spoza stola.
   </p>
   <p>
    — Á, to si ty? No, aspoň sme sa zišli! — a sadne si z druhej strany k nemu. — No, čo
      nového u vás?
   </p>
   <p>
    — Jaj, nič veru dobrého! Veď vieš, ten včerajší víchor nám pol hory vyvalil, nuž máme ver’
      veľkú škodu.
   </p>
   <p>
    — Ale čo nepovieš? No, no, to je veru škoda! Ale vieš čo, kmotrík môj radostný, keď sme sa
      takto zišli, čo? To už len tak naprázdno nepôjde… Hej, pán hostinský! Donesteže z toho
      starého!
   </p>
   <p>
    A milého richtárka vezme pod pazuchu, ide s ním do výklenku obločného a šepky k nemu
      hovorí:
   </p>
   <p>
    — Čo, kmotre, do paroma, len nedáš tomu Holzmannovi zarobiť? Už som ti ja len prvší. Vieš,
      krv nie je voda!
   </p>
   <p>
    — Pán richtár, nechže nezabúdajú, čo som povedal! — hovorí Holzmann. — Veď je to ešte nie
      posledné slovo.
   </p>
   <p>
    — Ale veď ja nemôžem nič, — richtár na to, — veď je to obecný majetok, musí byť verejná
      licitácia.
   </p>
   <p>
    — No, už, kmotríček môj radostný, už len nezabudni. Viem ja dobre, že od teba mnoho
      závisí. Hej, viem ja, že si ty taký richtár, akému, prisámvačku, páru niet ďaleko, že čo ty
      chceš, to i prevedieš. Nedáš sa len tak za nosom vodiť. A potom, vieš, — šepkal mu do ucha,
      berúc ho rukou za kabát, — veď i ja mám srdce, i ja tebe skôr ako druhému… No, čo? Mám prísť
      pozrieť na nedeľu, čo?
   </p>
   <p>
    — Príď, aspoň sa pozhovárame.
   </p>
   <p>
    Už slnko dávno zapadlo, keď jedľovský richtár odobral sa z prítulného kúta „Ostatného
      grajciara“. Na nebi začali sa hviezdičky zjavovať. Po doline pomaly rozprestierala sa tôňa.
      Len končiare vysokých hôľ boli ešte slabým ružovým svetlom ožiarené. Veľmi vážne vykračovali.
      Zdalo sa, že každý krok vymeriava, lebo často zastal a hlavu sklonil. Klobúk mal do tyla
      postrčený. Vôbec tak vyzeral, ako by ho boli veľké „ťažkosti“ trápili. Keď prišiel domov, ešte
      v pitvore vyzul sa a pekne, tíško otvoriac dvere, ľahol si do postele. Žena jeho nespala.
      Zbadala, kedy prišiel a hneď sa ho začala vypytovať, prečo bol tak dlho v meste.
   </p>
   <p>
    — Daj mi pokoj, žena, — odpovie na to muž, — prihotov na nedeľu hostinu, ale poriadnu,
      lebo príde kmotor Štvrták ku mne, ktorý ma dnes hostil.
   </p>
   <p>
    A s tým si ľahol a usnul spánkom spravodlivých.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2523177">
       </a>
       III.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nastalo pekné nedeľné ráno. Slnce, spoza hôr vyskočiac, osvietilo celý kraj. Čerstvý
      vzduch bol preplnený vôňou kvitnúcich líp. Na tráve a kvetoch leskla sa rosa. Lastovičky
      veselo štebotali a kedy-tedy prebrnkla včela. Vôbec začínal sa deň krásny.
   </p>
   <p>
    Marienka už dávno bola na nohách i s matkou, ktorá rozháňala hyd po dvore, aby mohla
      ulapiť niečo pod nôž. V chlieve počuť kvikot prasaťa a krochkanie starej. To zaiste sluha Mišo
      vyberá jedno z ôsmich na ťapšu. Zo všetkého vidno, že strojí sa hostina. Kdeže by i nie, keď
      očakávajú hosťa tak vzácneho — kmotra! Vzácnejšia bola návšteva tým viac, že kmotor Štvrták
      býval hodne ďaleko za riekou až na hranici, takže roky minuli, odkedy bol u nich.
   </p>
   <p>
    Marienka bola trochu roztržitá. Na každý hrkot voza sa strhla a pozrela na cestu škárou
      plota, či už idú. Hrkot prestal a ona sklamaná vkročila do záhrady, aby popolievala hriadky a
      aby uvila kytku, ktorá krášlievala stôl každú nedeľu. Myšlienky jej pritom zalietli do
      Trnového. Spomenula si na tanečnú zábavu, na ktorej zišla sa so Samkom. A pocítila i teraz,
      ako rukou obvinul jej pás, keď tancovala s ním, a ten mnohovravný pohľad… Mnoho ráz myslela o
      tom, ale ani raz tak živo nepredstavil sa jej ten obraz ako práve teraz. Cítila istý nepokoj.
   </p>
   <p>
    Vtom zahrčal ľahký vozík a onedlho zostupoval z neho Štvrták a za ním syn Samko, hodiac
      opraty pribehnuvšiemu sluhovi. Privítajúc sa s pani kmotrou, vošli do izby a tu videli, že pán
      richtár len vtedy si čižmy obúva. Keď ich zazrel, usmial sa a podal ruku, čudujúc sa, že tak
      skoro prišli.
   </p>
   <p>
    — Jaj, kmotre, ako by nie! Nuž či nevieš, že do Kamenného ďaleko a že máme ešte ísť i horu
      obzrieť? Len sa skoro! Či ho vidíš, leňocha!
   </p>
   <p>
    — Len ty to nechaj tak, — odvetí richtár. — Vieš, ako je. Celý týždeň sa človek
      umolestuje, nuž si trochu chce oddýchnuť. A čo sa hory týka, veď tá neutečie a nie je ďaleko,
      nuž máme kedy. Sadnite si.
   </p>
   <p>
    A keď i Samka vyobjímal, pomaličky obliekal sa ďalej. Štvrták bol ako na tŕní.
   </p>
   <p>
    — Len sa ty netráp, — rečie richtár, — bude všetko dobre… Stará, dones niečo na
      občerstvenie a na zahryznutie! Pocestní ľudia potrebujú sa posilniť!
   </p>
   <p>
    Stará sa obracala ani vrtielka. Marienka tiež prišla, aby prestrela. Privítala
      príchodzích. Krstnému otcovi bozkala ruku, ktorý s úľubou díval sa na švárnu dievčinu.
   </p>
   <p>
    — A vy sa azda poznáte? — spytuje sa starý Štvrták.
   </p>
   <p>
    — Ó, áno, — odpovedal Samko. — Zišli sme sa na tanečnej zábave v Trnove minulej zimy, — a
      pritom pozrel na dievčinu, či sa pamätá na neho.
   </p>
   <p>
    Marienka sa usmiala a vyšla von. Onedlho za ňou i Samko.
   </p>
   <p>
    Kmotrovia zhovárali sa už vážne, popíjajúc si hriato.
   </p>
   <p>
    Štvrták vypytoval sa na horu, no richtár vždy len odkladal:
   </p>
   <p>
    — Dosť máme času! — Až keď mu už nebolo do strpenia, vzal richtár paličku a pustil hosťa
      vopred.
   </p>
   <p>
    — Samko, zapriahaj! — skríkol Štvrták.
   </p>
   <p>
    — Ale daj si pokoj, kmotre, pôjdeme i pešo. Veď si my to i takto obzrieme.
   </p>
   <p>
    A už boli na ulici.
   </p>
   <p>
    Marienka medzitým šla po zeleninu do záhrady a Samko vari len tak nenazdajky išiel za ňou.
      Stáli v rozpakoch. Aby nevidel, ako sa začervenala, zohla sa a odtrhnúc kvietok, trhala lístky
      z neho. On pristúpil k nej.
   </p>
   <p>
    — Marienka, — riekol tichým hlasom, — nedali by ste mi jeden z tých kvietkov?
   </p>
   <p>
    Ona zohla sa, odtrhla klinček a podala mu ho. Samko, bohvie ako, nielen klinček, lež i
      ruku dievčiny držal v svojej. Ona ľahučko vytiahla si ruku a nechajúc klinček v ruke
      šuhajovej, odbehla pomáhať matke.
   </p>
   <p>
    Naši starí medzitým pomaličky stúpali hore na vŕštek nad dedinou sa rozprestierajúci.
   </p>
   <p>
    Štvrták súril richtára, no richtárovi sa nechcelo a tak sa zdalo, ako čo by bol býval v
      rozpakoch. Konečne boli na mieste.
   </p>
   <p>
    Krásny obraz rozprestieral sa pred nimi. Široká dolina bola obtočená vysokými vrchami. Na
      východe konečný štít pyšno naklonil nebotyčnú hlavu svoju nad šíre okolie. Podobal sa
      ohromnému skamenelému orlu, ktorý, rozprestrúc krídla svoje, chcel by sa vzniesť, no nemôže sa
      odtrhnúť od pôdy. Pod nimi hadila sa široká bystrá rieka, po nej bolo vidieť kedy-tedy mihnúť
      sa plte.
   </p>
   <p>
    Ale nekochali sa naši v rozkošnom výhľade, lebo veď mali inšie pred sebou. Štvrták v duchu
      vyratúval kubíky, kdežto richtár stál pred ním trochu skľúčený, a predsa ako by šibalský úsmev
      prelietal okolo úst jeho.
   </p>
   <p>
    — No, prečože ďalej nejdeme? Už je obed, a hory kde niet, tu niet. Kedyže sa dostanem
      domov? — hovorí netrpezlivo Štvrták.
   </p>
   <p>
    — Ale veď sme tu! — vypukne richtár.
   </p>
   <p>
    — Ba kýho hroma! — Nuž kdeže je tu hora?
   </p>
   <p>
    — A či nevidíš? — ukazuje richtár na tri vyvalené jedle. — To je naša hora, a viac sme ani
      nemali, ani nemáme. Len tieto tri a tieto štyri, čo tu stoja.
   </p>
   <p>
    Štvrták stál ako omráčený.
   </p>
   <p>
    — Nuž ale tak? Teda ja za tieto tri drevá som sa unúval? Ty si ma oklamal, zviedol! —
      kričal nahnevaný Štvrták.
   </p>
   <p>
    — No, kmotre, nože sa nehnevaj, veď je to len žart.
   </p>
   <p>
    — Pekný žart, môžem povedať, — dudre Štvrták. — Nech čert poberie také žarty! — a odchádza
      k richtárovmu domu.
   </p>
   <p>
    Richtár za ním rozháňa paličkou, až sa mu kečka parí, pritom prosí kmotra, že však on zle
      nemyslel, že však on len chcel ho k sebe privábiť, aby ho mohol už raz pohostiť.
   </p>
   <p>
    Kmotor nedal sa nahovoriť, ale prijdúc do dvora, kričal, čo mu para stačila:
   </p>
   <p>
    — Samko, priahaj!
   </p>
   <p>
    Pani richtárka s vysúkanými rukávmi vybehla von a keď videla, že je zle, začala sa okolo
      pána kmotra vrtieť, že tak a tak, aby im hanbu nerobil, že to všetko prejde a že musí jej
      mužovi odpustiť, keďže jemu len po žartoch ide rozum.
   </p>
   <p>
    Vtom ho zarazila vôňa prasacej pečienky. Vôňa kapitálna! Šteklí nozdry človeka. K tomu
      ešte tak odporovať, zdržiavať, ako by sa kôra ľadu netopila?! A keď ešte zbadal slzy v očiach
      Marienkiných, nuž tu neodolal, ale povedal:
   </p>
   <p>
    — Vám kvôli, pani kmotra, ale len vám kvôli tu ostanem, ale kmotrovi to tak ľahko
      nezabudnem.
   </p>
   <p>
    A kmotor stál ako starý hriešnik, nepovedal nie, len kedy-tedy šklblo mu niečo kútikom
      úst.
   </p>
   <p>
    Hostina bola výborná a k tomu vínce ani tokajčina. A tie reči, a núkanie kmotričkino!
      Štvrták zakosil očkom po kmotrovi, richtár zase naňho. Pohárikmi si štrngli a boli pomaly, ako
      bývali. Veselosť panovala pri stole, len Samko a Marka sedeli ticho, ako čo by im niečo na
      srdci ležalo.
   </p>
   <p>
    Štvrták často zaškúlil na nich. Uškeril sa, až konečne povie:
   </p>
   <p>
    — Počuj, kmotre, keď si ma tak opálil, ja predsa bez kúpy nepôjdem, aby si vedel. Máš
      dievča na vydaj, ja chlapca na ženenie. Daj nám ju! Čo dáš s ňou?
   </p>
   <p>
    Marienka zapýrená ušla von. Samko za ňou, aby ju potešil.
   </p>
   <p>
    Tu náš richtár začal vážnu tvár robiť, že to nie len tak dievča vydať, že tak a tak, že je
      ešte mladá, materi treba vypomáhať, že však ona má veno, ale len tak zhurta nemôže to ísť.
   </p>
   <p>
    Ale Štvrták na to vždy mal odpoveď pohotove, až konečne, aby kmotra nerozhneval, privolil.
      A tak miesto hory vypýtal nevestu.
   </p>
  </div>
 </body>
</html>
