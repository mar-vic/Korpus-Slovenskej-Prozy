<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2556335">
       </a>
       I. Na Tatrách
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         „Vykvetal kvietočok
        </em>
       </span>
       <br/>
       <span class="emphasis">
        <em>
         Na pustom polome:
        </em>
       </span>
       <br/>
       <span class="emphasis">
        <em>
         Dorastalo dievča
        </em>
       </span>
       <br/>
       <span class="emphasis">
        <em>
         V svojej matky dome;
        </em>
       </span>
       <br/>
       <span class="emphasis">
        <em>
         Mať ju vychovala
        </em>
       </span>
       <br/>
       <span class="emphasis">
        <em>
         Biednym, čiernym chlebom,
        </em>
       </span>
       <br/>
       <span class="emphasis">
        <em>
         Roveň si nemala
        </em>
       </span>
       <br/>
       <span class="emphasis">
        <em>
         Pod tým božím nebom.“
        </em>
       </span>
       <br/>
       Samo Chalupka
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Kto slovensky, rodu verne citiac nerád prechodil by sä po žulách hradu Tatranského; kto
         nekochal by sä s úľubou na pohľadu, jaký poskytuje Kriváň, vrch Tichá a iné výšiny a hole
         obrov prírodných? Kto nezostupoval by milorád do utešených dolín a priesmykov Tatier zvlášť
         liptovských, ako sú: Račková, Koprová, Prosiecká dolina, Temné smrečiny a Mengusovská
         dolina, v níchž mnohé zelené jezärá, ľudom tak zvané „morské oká“ sä träsú a kolembajú; — v
         níchž je od jara až do pozdnej jäseni živo a hlučno, lebo ľud tam seno kosievá cez leto a
         cez zimu drevo vyváža na pltiská; — kto hovorím, slovensky a roduverne cítiac nerádby
         rozhľádel sä po svete tomto čarovnom, utešenom a divokrásnom?
   </p>
   <p>
    Putujú krásu a velebu túto vidieť cudzinci k nám, my putujeme zas inde do cudziny, —
         čarovnosť domoviny málo si vážime. Ľud je pritupý na krásu prírody, on by radšej mal z
         Kriváňa vinohrad a z vrchov vraj, Tatry neužitočných úrodniu rovinu a vzdelanejší mnohí len
         z kníh znajú o kráse tatranskej; básnici naši zas nôtia nám piesne svoje, zvätša „bez
         refraina“.
   </p>
   <p>
    Na našej, uhorskej totiž strane Tatier, pravda je, že dosť obdivovateľov a
         navštevovateľov majú Tatry naše. V Šáriši preplnený býva liečivý kúpeľ Bardijovský, vo
         Spiši chýrečný Šmeks každoročne, zvlášť na deň Sv. Petra a Pavla máva hrôzu hostí; my
         Liptáci zas máme na slovo vzatú Korytnicu a pre domácich — Lúčky.
   </p>
   <p>
    Jesto ale v Tatrách aj iné a to mnohé a utešené a vábivé, ač i nie tak ako nadrečené
         kúpele, pohodlné miestá; jimž poetičnosť práve preto, že sú osamelé, nenavštevované
         odoprieť naskrze nemožno. V horárňach zvlášte, kde komorské i súkromné panstvá majú svoje
         úhľadne vystavené, intervenientné budoviská.
   </p>
   <p>
    Na poludnie, v nižších vrchoch Tatry utešený je čierny Váh; s pekne vystavenou kaplňkou,
         bytoviskami komorských úradníkov, poriadným hostincom atď. Na severu na poľskej strane
         nájdeš utešené železodielne; na našej letobyty a majere, ako je Hrádok a iné; horárne a
         pily, ako je veselá — Kamenistá. —
   </p>
   <p>
    Pravda, že i tu už mnoho utratila príroda z panenskej krásy svojej zyskuchtivou rukou
         ľudskou zošarpaná súc — ale preto zostáva ona vždy jedinnou, nevyrovnanou okrasou hôr
         tatranských. Pravda je, že i tu vošantročila vôla ľudská svoju sobeckosť hmotne, ale preto
         jest tu kvety, ktoré inde nekvitnú; a že príroda sä zaprieť nedá, to uvidíme i na tomto
         našom, kedysi presadenom kvietku Tatranskom.
   </p>
   <p>
    V Kamenistej, pod Trsteníkom, v bok Kriváňa stoja dva malé domky, pekne vynímajúce sä z
         pomedzi iných stavov hospodárských. V jednom býva starý horník Smrečinský s manžeľkou a
         dcérou Aničkou; v druhom piliar Dubina, starý vdovec, so synom Martinom, valachom. —
   </p>
   <p>
    Anička Smrečinských bolo dievča švarné, utešené; obyčajne len „podkriváňskou kráskou“
         menované. Štihlá, vysoká, peknerostlá postava — ale načo ju opisovať? Chatrné pero moje,
         čoby ako chcelo, nezodpovedalo by úlohe tejto dokonále. Preto radšej vám ju predstavím
         ľuboli — obzrite si ju sami. —
   </p>
   <p>
    Pred domom horárne Smrečinovej stála malá lavička, na nej sedel starý Smrečinský, a po
         pri ňom jeho ľubá dcéra — Anička. Smrečinský bol rozobral svoju pušku a čistil ju, lebo
         zajtrá mala byť veliká poľuvačka na srny. Každý kúsok obozretne rozobratej onej pušky
         opátral; každý trel, až sa mu jakoby sriebro — alebo ako to on hovorieval — až sa mu, jako
         zrkadlo, ligotať musela. Náš Smrečinský, ale aj bol strelec dokonalý; páni nikdy nešli bez
         neho na polovku. Zabil on už vyše tridsať mädveďov, a na také bestie treba poriadného
         chlapa, čo sä nezľakne. Srnu zabiť — mu len hračka bola, on znal najlepšie polovníkom deliť
         stanice, a ubehol-li zver niekomu, on mu nedaroval. Dobrodružstvov polovníckých mal mnoho a
         keď je začal vypráväť, bol bys ho cez celý deň počúval. Po odbavenej poľuvačke, keď unavení
         honci zasadli si k stolu, on korenil jím jedlá i pitie. Keď ale nemal komu vyprávať
         dobrodružstvá svoje, moril nimi Aničku. A Anička, ač jednu a tú istú vec už i desať i
         dvadsať ráz počula: predca bola celá — ucho: lebo vedela, že to jej otca teší.
   </p>
   <p>
    I teraz vyprávä starý Smrečinský s úľubou čosi dcére svojej, ktorá jágerskú torbu jeho
         potrebnými vecami plní — lebo otec má za dva dni ostať, chtiac si zapoluvať i na mädveďa —
         čo medzitým matka s malým synkom si pohráva. Chudobná, malá; ale utešená je to rodinka, tá
         rodinka Smrečinských a jej ozdoba je — utešená Anička —
   </p>
   <p>
    Prizrite sä jej len — pozrite na tú postavu štihlú, peknerostlú sťaby mladá tatranská
         jedlička, — páčte len na tú, horským kvietim ovenčenú hlavu, na ten čierný hodbavný jej
         vlas a na tie vrkoče dlhé; vidite to sivé, živé oko, čo tak lyskne sä leskom nebeským, čo
         tak bystro si poletuje po tom svete ani sťaby sokol: čo tak zbožne obracia sä včas modlitby
         k nebi sťaby v ňom aňjel prebýval si krásný. A tie ruky pracovité či ste zbadali, pod nimiž
         práca len rastie. V okamžení naplnila torbu otcovú, v okamžení bola v práci druhej, tretej
         a to tak šlo celý boží deň. Anička nikdy darmo nepostála, nikdy hodinku, pól nezmrhala. A
         tie jej štebotné ústa, keď sa usmievaly na nekoho, blaženosť ho rajská otáčala; keď sä
         shováraly s niekým, počúval by sťaby pieseňku slávika a ešte vtedy, keď zaspievaly, to
         rozlieval sä cit nepoznaný po srdciach poslucháčov, to vtáčky umlkly v lese, hora počúvala
         a stromy sä chvely a potriasaly, jakoby tiež živo cítily so speváčkou, jakoby znaly oceniť
         krásu spevu dievčiny čarovnej. —
   </p>
   <p>
    Preto rád mal Aničku otec, ľúbila ju nevýslovne matka, s úľubou pozeraly na ňu oči
         známych i neznámych, túlily sä k nej radi ovečky, psy otcove lízaly jej ruky, slovom
         všetko, ludia i tvory radi mali krásnu devu hôr; ale predca nado všetko miloval, zbožňoval
         ju mladý pekný Martin — syn piliara Dubinu.
   </p>
   <p>
    Starý Smrečinský rád mal Dubinovho Martina; lebo Martin bol šuhaj driečný, usilovaný a
         spôsobný — po pri dobrom robotníkovi na pile, bol dobrým faktorom na plti, a k tomu ešte
         bol aj výborným strelcom. Toto posledné zýskalo mu lásku starého Smrečinského. Starý
         Smrečinský rád brával Martina s sebou od malička na poluvačku, zdokonálil ho — ako on
         hovorieval — v tomto svojom „remesle“. Náš Martin ale ešte radšej mal Smrečinského, nikdy
         mu ničoho neodoprel, rád sa s ním túlal po grúňoch a vrškoch tatranských, či za srnkou
         ľašujúc, či nocou mädveďa šľakujúc, či na tetrovcov a hlucháňov nápastiac a či mercúňov
         vykopávajúc, alebo kozice divé do siete pod samým štítom Kriváňa lapajúc. Slovom, náš
         Martin bol hotovým a spoľahlivým pomocníkom horára Smrečinského, rád plnil jeho vôľu, lebo
         jeho Anička bola mu tým najdrahším pokladom na svete. Starý Dubina sice tu i tu šomral na
         syna, že túla sa, kazí zdravie a zameškáva pilnejšiu robotu svoju; ale keď videl, že Martin
         čo dva, tri dni zameškal, zase prácu si tú vedel nahradiť bez ublíženia si na zdraví — vždy
         sa uspokojil s ním a tešil sa v hodnom, na všetko súcom synovi. —
   </p>
   <p>
    Tak si žili v úprimnej oddanosti tieto dve rodiny upútané ku sebe i samou nevyhnutnou
         potrebou, lebo nemali nikoho viacej v pustej hore; ale aj, a to ešte tuhšie spojené boli
         oni záujmom toho istého citu lásky, toho istého jednoduchého smýšľania, toho istého
         vzájomného losu a zpôsobu života. —
   </p>
   <p>
    Starý Dubina súc vdovcom, žijúc v nezlomnej i súsedskej i priateľskej láske so
         Smrečinovci, už od dávna všetko mal spoločné s nimí. Pri jednom stole obe rodinky sedávaly,
         spolu si v maličkom hospodárily, spolu si potreby obstarávaly. — Žena Smrečinského opierala
         Dubinu, Anička jeho syna Martina; žena Smrečinského pečuvala o Dubinu, keď vyberal sa na
         dlhší čas do hory, Anička zase na starosti mala taký čas otca i milovaného Martina, v čas
         zimní na dlhých večeroch spolu tešievaly sa tieto dve uprimné rodinky: ženy priadly, chlapy
         koše pletli, Martin strúhal rozličné ližičky a nádobky z dreva; vo dne robili Dubinovci
         okolo dreva a na pile, Smrečinský ale túlal sa po revíri okolo drevorubáčov a vývozníkov
         panského dreva. —
   </p>
   <p>
    Na jar, ako náhle vody pribylo, vybral sa Martin s plťamí na dol do Komárna, na cestu
         vyprevádzaly ho obe rodiny a Anička ho podperila k tomu, on ale prinášal navrátiac sa
         zdola, krásne a užitočné veci do domu; pri čom nikdy nezabíval s nieakým krásným darom na
         Aničku. —
   </p>
   <p>
    Najveselšie chvile ale boly pre našich Smrečinskovcov a Dubinovcov v lete, kde sa käde
         tade po grúňoch roztúlali, hotujúc si krm na zimu, sbierajúc huby, čičoriedky, jahody,
         maliny a rozličné užitočné korienky a zeliny na domáce lieky, čomu tak výborne sa Anička
         naša rozumela; — lebo ona bývala domácim lekárom a znala spomáhať oproti všetkým obyčajným
         nemocam ľudským. Ako vravím, v lete boly tie najveselšie chvíle pre naše dve rodinky. Vyšly
         si oni do hôl ešte pred slnkom, jeden nad druhého sa usiloval čím viacej nasbirať toho, čo
         práve shromažďovali — najviacej naprekárali sa Anička s Martinom, až mali z toho velikú
         radosť rodičia, najvätšie ale oni dva, sami. Anička takýto čas bola bystrá ako srnka, a
         spevavá ako vtáčik. Keď zanôtila si svojím ľubým plnozvučným hláskom ozývaly sa jej doliny
         a ľudia v ních robotiací rozpráväli si medzi sebou o peknej Aničke a dievčiny sa ozývaly
         zvyčajným veselým ozonom. —
   </p>
   <p>
    A keď prišiel večer tichý, mesačný, tu posadil sa celý zástup ľudu — lebo v lete nocuje
         sa v Tatrách v kolibách horských — pred kolibou okol vatry, a po chudobnej, ale chutnej
         večeri, dali sa devy do spevu, do žartov, až všetko razom utíchlo, a náš Martin začal
         pískať zádumčivé nôty na fujare a pískal, až ho všetko opustilo, devy idúc do koliby,
         chlapy posnúc okol vatry a on sám si hral a prehrával udržiavajúc dlho vatru. I spalo sa to
         po tvrdej robote tak tuho, že iba ráno zbadali pod holým nebom nocujúcí chlapy, že zmokli v
         noci a že prešla búrka grúňami. —
   </p>
   <p>
    Takto si žili naši horskí obyvatelia, ako obyčajne žijú tatranci. A povedzte mi, či v
         takomto púvodňom žití nieto poezie, a to zdravej poezie? Je ona tu aj s blaženosťou pravou.
         —
   </p>
   <p>
    My odďalujeme sa od prírody a práve v tom leží naše nešťastie, lebo keby sme matičke
         prírode, koľko toľko vernými zostávali, našli by sme blaženosť života i nehľadane; kdežto
         takto márne sa sháňame po nej, a čím viacej my za ňou beháme, tým viacej i ona letí a mizne
         pred namí.
   </p>
   <p>
    Svätú tedy spievá pravdu krasocitý Jablonský:
   </p>
   <p>
   </p>
   <p>
   </p>
   <div class="literallayout">
    <p>
     Mnohé knihy, synu milý,
     <br/>
     Zavedly již národy,
     <br/>
     Když se drze oddálily
     <br/>
     Od praknihy přírody.
     <br/>
     <br/>
     Nevěř vše, co z pera vyjde,
     <br/>
     K přírodě rtům nakloň sluch:
     <br/>
     V knihách mluví jenom lidé,
     <br/>
     V přírodě však mluví Bůh.
     <br/>
    </p>
   </div>
   <p>
   </p>
   <p>
   </p>
   <p>
    Dovoľte, mi tedy, dovoľte ctené čitateľky mojích „Besiedok“, ač i chatrný, ale pôvodní
         vystaviť vám prítomne obrázčok z tej našej prírody tatránskej. Nevysmievajte ma, že vás
         nebudem zabávať voľkolepými společenskými obrazy zo života civilisovanébo; že vás vediem do
         nízkej chalupy a koliby, a na miesto rozkošných miest zábavy elity, do pustých dolín a
         grúňov tatránských; nehnevajte sa na mňa, že vám nepredstavujem romantické deje ľúbosti,
         ale líčim prirodzený jej cit v jednoduchom tvare jeho. Slavné národy zablúdily, zahynuly,
         oddialiac sa od praknihy prírody, náš potupený neoslávi sa nikdy, odcudzí-li sa jej. —
         Nezávidím vám ja, vy hrdinovia skvelých společností, vy miláčkovia šťasteny; nezávidím vám
         ja vaše neprirodzené radosti, požitky: nuž nezazlite nám aj vy čistú radosť, tento blahý
         požitok v božej prírode. Nielen vo vaších cudzovkusých zahradách kvitne kvet ľúbosti, no
         krášli on i pusté kraje vrchov tatránských. A potom:
   </p>
   <p>
   </p>
   <p>
   </p>
   <div class="literallayout">
    <p>
     „Na čo mám hľadať na Himaláji,
     <br/>
     Na Kordillerách svet lásky,
     <br/>
     V tom našom peknom tatránskom kraji
     <br/>
     Najdem ho v ceľku i z čiastky!“
     <br/>
    </p>
   </div>
   <p>
   </p>
   <p>
   </p>
   <p>
    *
   </p>
   <p>
    Utešená noc. Mesiačok ľubo usmievá sa na skočné luny v skalnatom ložisku svojom,
         hučiacej divej horskej rieky Belej, čo z pod Kriváňa divým hukotom ku Hrádku do Váhu uteká,
         keď sa rozvodní a s Račkovou spojí, skaliská so sebou vlečie; čo i keď je maličká, tak
         medzi skalinamí hučí, že ju aj na dve míle z diala, zvlášť večierkom počuť; tej Belej,
         ktorej zelenavé vody pltníci naši vraj, ešte hen v Komárne vo Váhu rozoznávajú — čo ju
         Jakub Graichmann tak trefne v svojom „Jankovi Tatránskom“ ospieval. Mesiačík bľadý ľúbo
         usmievá sa na tíško šumiace jedlové háje Kamenistej, jíchž šum s bystrým hukom lún Belej
         jakoby velebný nôtil si žalm noční. Mesiačik bľädý ale ešte milšie pozerá si k domku
         bielemu, pred nímž na lavičke dve milujúce sa srdcia tešia; no, zdá sa, že i on teší sa s
         nimi, že družky jeho nočnie, hviezdičky jasnie, delia s ním radosť a útechu túto. —
   </p>
   <p>
    „Anička! ja bych nemohol bez tebä žiť!“
   </p>
   <p>
    „Martinko! ktože ti to káže?“
   </p>
   <p>
    „Nik. Len mi na um zišlo, keby som ťa tak ztratil.“
   </p>
   <p>
    „Keby si mä ztratil, zas by si mä našiel; sama by ti prišla aj bez hľadania a ty bys’
         zpieval:
   </p>
   <p>
   </p>
   <p>
   </p>
   <div class="literallayout">
    <p>
     „Nechodil som za ňou
     <br/>
     Sama prišla za mnou,
     <br/>
     Ako tá ovečka
     <br/>
     Za zelenou trávou.““
     <br/>
    </p>
   </div>
   <p>
   </p>
   <p>
   </p>
   <p>
    „Anička! ja sa ľakám budúcnosti; rodičia starnú a my sme chudobní.“
   </p>
   <p>
    „Ej, čo ti to napadá, Martinko?“
   </p>
   <p>
   </p>
   <p>
   </p>
   <div class="literallayout">
    <p>
     „A my milý! nič nemáme,
     <br/>
     Len si v oči pozeráme;
     <br/>
     Krajšie naše dva pozory,
     <br/>
     Ako dačie kone, voly.“
     <br/>
    </p>
   </div>
   <p>
   </p>
   <p>
   </p>
   <p>
    Martin zabudnúl pri takomto aňjelovi drahom na neresť života, na celý svet. Ako rúčka
         ľubenej Aničky odhrnula z mračného čela zastierajúce ho vlásky, tak zmizly razom i jeho
         žalosti, tak uletely trapné myšlienky a on, blažený, blaženosťou rajskou privinul na verné
         prsá svoje drahú milenku. Bola to tichá, blažená chvíľa; dve srdcia zdaly sa spojiť na
         veky, lebo keď ústa mlčaly, oni potajomne, ale významne hovorily — ba zdalo sa, že nebe i
         zem splývaly spolu v blaženosti rájskej zaľúbencov naších.
   </p>
   <p>
    Razom preletel mráčok cez tvár mesiačka a zastienil ju, razom padla jedna hviezda na zem
         akoby sa jej bolo spoločnosti tých dvoch ľúbiacich sa duší zachcelo — razom divo zašumel
         háj a búrne zašplechotaly o skalné steny luny Belej s hukotom vetra, roznášajúceho škaredé
         húkanie sov okolím; pes domáci ztrhnúl sa a zaštekal za letiacim mu ponad hlavou netopierom
         a z blízkej doliny Krížneho jedno za druhým ozval sa dvojnásobný výstreľ pušky. To vytrhlo
         naších zaľúbencov zo prvého snivého objatia. — Anička nevedela sä priam spamätať, kde je,
         čo je? Martin bol ako opojený — a dlhá nemá chvíľa nastúpila, kým zase k sebe prišli. —
   </p>
   <p>
    „Jaj, bol to strašný sen!“ — vykríkla Anička — „jakživ sa mi taký neprisnil!“
   </p>
   <p>
    „A či si spala Anička?“
   </p>
   <p>
    „Ach neviem Martine, veď sa mi zdá, že som snila bdiac — ach, ale tak zle, nedobre! Ty
         si šiel s Otcom na poluvačku a ja som vás šla čakať; tu prišiel veliký orol, vieš taký, z
         akého ty máš perá za klobúkom a práve ste prichodili vy — vrhnul sa na tebä, zkrvavil ťa a
         mňa vysoko zdvihnul vozvýš a potom z tej vyše zpustil zase dolu na zem až som z toho prišla
         o rozum. Oj, aký to bol zlý, nedobrý sen!“
   </p>
   <p>
    „Teraz je na mne rad, aby som ťa tešil, Anička, nerob si z toho zhola nič, sny sú len
         sny. Ty si trochu zadriemala a tu sa ti to zdalo. — Neber si to ani mak hore, veď som ja
         tu, ochranca tvôj verný.“
   </p>
   <p>
    Anička mlčala, a len trasúc sa ako limbačka na celom tele, túlila sa k Martinovi milému.
   </p>
   <p>
    Tento ju kojil poznamenajúc, že výstreľ z Krížneho pochodiací, čo jích zo sladkého
         zobudil objatia, bol istotne z pušky Aničkinho otca, ktorý nocou na mädveďa natrafil a ho
         zastrelil. Celý predošlý deň poluval otec Aničkín s pány na srny, teraz v noci iste šiel za
         mädveďom; Martin bol zostal doma, lapajúc pstruhy v Belej pre panských hostí, keď vrátiac
         sa dolu do Kamenistej z polovky. Len pozde večer prišiel z rybárenia svojho domov, a niesúc
         celý deň s milou Aničkou zabavili sa spolu pozdejšie pri mesiačku. Mesiačik však už
         zachodil za blízke končiare jedlového lesa, rozlúčili sa i naši dvaja zaľúbenci. Anička šla
         do chyže k spiacej matke; Martin ale zapískal celkom po tichúčky pod oblôčkom komôrky
         Aničkinej na fujare:
   </p>
   <p>
   </p>
   <p>
   </p>
   <div class="literallayout">
    <p>
     „Dobrú noc, Anička, dobrú noc,
     <br/>
     Nech ti je sam pán Bôh na pomoc;
     <br/>
     Dobrú noc, dobre spi:
     <br/>
     Nech sa ti snívajú o mne sny!“
     <br/>
    </p>
   </div>
   <p>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523525">
       </a>
       II. V panskom dome
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <span class="emphasis">
        <em>
         „Bimbonka uvädla;
        </em>
       </span>
       <br/>
       <span class="emphasis">
        <em>
         Červoč ju podryla;
        </em>
       </span>
       <br/>
       <span class="emphasis">
        <em>
         Anička…
        </em>
       </span>
       <br/>
       <span class="emphasis">
        <em>
         Mojať ju zmárnila.“
        </em>
       </span>
       <br/>
       Samo Chalupka
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    V dome starého Smrečinského bolo na druhý deň hlučno. Panstvo z polovačky sa vrátivšie
         bolo sa pri stole rozveselilo; besedovali, dišputovali sa a keď odbavili obed, dali sa do
         muziky a tanca. Niektorí páni doviezli sebou i husle a priam a priam rozliehala sa veselá
         muzika po dome. Niektorí sa dali do tanca. Najveselší medzi všetkými bol pán Jonáš
         Ondrašovecký, starý mládenec, v celom okolí bytu svôjho známý dobrodruh. —
   </p>
   <p>
   </p>
   <p>
   </p>
   <div class="literallayout">
    <p>
     „Bimbonka uvädla;
     <br/>
     Červoč ju podryla;
     <br/>
     Anička…
     <br/>
     Mojať ju zmárnila.“
     <br/>
     Samo Chalupka.
     <br/>
    </p>
   </div>
   <p>
   </p>
   <p>
   </p>
   <p>
    Starý Smrečinský tešil sa dobrej vôli svojích pánov, Martin bol tiež pohotove so svojou
         fujarou; Anička a jej matka zas obskakovaly vzácnych hosťov.
   </p>
   <p>
    Martin náš bol tiež veselý v tak vzácnej společnosti a tešil sa srdečne, keď panstvo,
         starého Smrečinského prinútilo, aby sa so svojou starou vykrútil, čakajúc, kedy ponúknu
         jeho do tanca s milenou Aničkou?
   </p>
   <p>
    Ale ako zkamenel.
   </p>
   <p>
    Anička práve vbehla dnu z kuchyne niečo upratujúc, keď ju pán Jonáš Ondrašovecký do
         tanca požiadal. Anička sa zpočiatku bránila, ale otec pozrel významným zrakom na niu,
         dávajúc jej na vedomie, že to tak vzácnemu pánovi a jeho predstavenému odoprieť nesloboda,
         a ona mimovolne podala mu ruku a už točila sa s ním vo friškom. Kedykoľvek sa však
         zkrútili, tu vždy zpozoroval Martin, že pán Jonáš Ondrašovecký Aničku nezbedne do tváry
         uštipnúl, pri čom sa ona len slabo bránila — a tu už nebolo mu viac k vydržaniu; bez
         klobúka vyrazil von, a utekal do hory. Starý Smrečinský aj so ženou bol vo vytržení nad
         tým, že vzácni páni poctili jeho dcéru tak velice, že ju i do tanca vyviedli; lebo
         podotknúť musíme, že potom za príkladom pána Jonáša Ondrašoveckého aj iní tam prítomní páni
         vykrútili Aničku. —
   </p>
   <p>
    Aničke našej však ten celý tanec nebol po chuti, ona dosť skoro zbadala, že sa jej
         Martin voliakde vytratil, i nemeškala priam, ako jej to len možné bolo, vybehnúť von a
         hľadať ho; ale kde nič, tu nič; Martin nebol k videniu.
   </p>
   <p>
    Aničke stislo srdce. —
   </p>
   <p>
    Páni sa zabavili deň, dva; poluvali, poberali sa aj viacráz domov; ale pán Jonáš
         Ondrašovecký, akoby ho bol prikoval, ani hnúť sa nechcel z kvartiela svojho horára a len
         zdržiaval a zdržiaval pánov v hore, až sa minuly tri, štyry i päť dní a panstvo sa
         nehýbalo. — Hneď poluvačka, hneď rybačka, zas strielanie do cieľa atď. zabávalo pánov, až
         sa to naposledy už aj starému Smrečinskému zunuvalo, tým viacej jeho žene. —
   </p>
   <p>
    A čo poviedať o Aničke?
   </p>
   <p>
    Anička bola nešťastná tieto dni. Ako raz zmiznúl Martin z izby, viacej ho nevidela, ani
         ho nik nevidel; dosť sa i páni dozvedali oň — nikde ho nebolo. Starý Dubina mlčal zanovite,
         k stolu do Smrečinských neprichodil, čo mu Anička donesla len z polovice pojiel, niekdy sä
         jiedla ani nedotknúl. A tá dobra Anička naša, celá strápená, ani sa len slovíčko k nemu
         preriecť neosmelila; ale ani on na ňu sa neobzrel. —
   </p>
   <p>
    Pán Jonáš Ondrašovecký sa ustavične mal okolo Aničky všelijak ju vyznačujúc — ona bola
         ako na trní. —
   </p>
   <p>
    Konečne páni odišli, pán Ondrašovecký so sľubom, že o nedlho zase príjde. —
   </p>
   <p>
    Po odchode pánov dozvedela sa Anička od svojich rozžialených rodičov: že Martin na druhý
         deň, ako to s pánom Jonášom Ondrašoveckým bola tancovala, odišiel s plťou dolu do Komárna v
         hneve, ani s ními sä nerozlúčiac. —
   </p>
   <p>
    Asi týdeň po odchode pánov z Kamenistej, prikvitnúl ta krivý červený Šalamún, od ľudu
         obyčajne skráteno a prekrúceno Žalmo nazvaný, arendátor krčmy v blízkej dedine a poľa pána
         Jonáša Ondrašoveckého. —
   </p>
   <p>
    „Phán Bôh dhaj šthasthie, akho že sha thu mhávathe, phane horhár? Dhávno shme sha už
         nevitheli!“
   </p>
   <p>
    „Veru dávno, Žalmíčko, ja málo chodím do dediny teraz. Kde že ste sa tu vzali? Sadnite
         si u nás!“ ponúkal žida Smrečinský.
   </p>
   <p>
    „Inhu, do hory khaždénm slobotno; priešhiel shom vás nhavštíviť horhárko!“
   </p>
   <p>
    „No, pekne, pekne, to nás teší.“
   </p>
   <p>
    „Počhul shom, že bholi thu naši pháni tieto dni; že sha veselo thu unterhalthovali — a
         náš phán Jhonáš — lebo my ho len tak voláme — že aj s Aničkou thancovať ráčili?“ —
   </p>
   <p>
    „Kto že vám to už vyrapotal, Žalmičko? páni boli veselí, nuž si zaskočili; vidíte ešte
         aj mňa prinútili zaskočiť si s mojou starou. —
   </p>
   <p>
    „Phekne, phekne. Anička je šhvarné dievča. Tho mä theší, veru theší!“
   </p>
   <p>
    „Čo že vás teší, Žalmičko?“
   </p>
   <p>
    „Nuž tho, žhe máthe hodnú dievku. Mhože z nhej byť ešte i pani vhelkomožná.“
   </p>
   <p>
    „Čo to táraš, žide?“ vyskočil hore starý Smrečinský. Smrečinská dovrávala židovi, aby
         jích nevysmieval, že to bolo celkom nevinné zabavenie voňahdy. Aničke ale prichodilo
         židisko, akoby dákysi jäšter jedovatý; ona chudinka zatriasla sa na celom tele, oči jej
         slzy zalialy, keď si pomyslela: že pre ten osudný tanec jej Martin sa nahneval a že preň
         ešte aj z úst do úst zlých v dedine pôjde. Zakryjúc si zástierkou tváričku vybľädlú,
         ponáhľala sa von a už bola pri kľučke; ale obratný židák bol jedným skokom u dvier, chytil
         pannu za ruku a tiahol ju naspät k stolu. —
   </p>
   <p>
    „Šthasthní sthe vy horhárovci, phožehnaní budete vo vhašej hodnej dchére. A jha shom
         prvý človek, čo vhám dobrú nhovinu prinhášam. Nhaša phekná Anička nebhude chodiť thakto po
         shedliacky.“
   </p>
   <p>
    A tu vyňalo židisko jednu škatuľku a z nej šperky, pokračujúc:
   </p>
   <p>
    „Na thakéto rúčky phatria zlathé prazlethne,“ a počal jej na ruku zlaté pripravovať
         náramky; „a do týchto uší zhlaté zhaušnice,“ a pripravoval ích jej „a nha thentho shňaho
         bielý krk perlové kholée,“ a počal jej okolo hrdla klásť kolée.
   </p>
   <p>
    Anička stála ako zkamenelá, stará Smrečinská pozerala na to všetko ako vo vyjävení; len
         Smrečinský sa najprú spamätal, volajúc na žida:
   </p>
   <p>
    „Od koho máš tie šperky, čo chceš s ními v mojom dome?“
   </p>
   <p>
    „Phán Jhonáš tho poshielajú shvojej bhudúcej nevesthe.“
   </p>
   <p>
    Na tieto slová všetci onemeli; žid s mnohými poklonami, s blahoprianím: abhy vhelkomožná
         Anička thie špherky zdraví nhosili a aby jhemu niekdy mhilosthivou phaňou bholi,“ odkvapil.
         —
   </p>
   <p>
    Smrečinský sa zamyslel. Smrečinskej sa šperk ľubil. Anička žalostne plakala. —
   </p>
   <p>
    Búrlivá bola noc. — Blysk za blyskom sa jasal, hrom za hromom divo rachotil, vetor
         hvižďal a z koreňa vyvracal vysoké jedle, dážď lial ako z ciev.
   </p>
   <p>
    V tejto strašnej noci pod obločkom komôrky Aničkinej osvietil blysk našeho Martina. —
   </p>
   <p>
    Martin zaklopal na oblok, Anička sa ohlásila, lebo bola hore a modlila sa kľačiac pri
         posteli pri slabom kmitu kahanca. Anička pristúpila k oknu a trasúcim sa hlasom preriekla:
         „Tys’ to Martine?“ —
   </p>
   <p>
    „Vari sa ma ľakáš, Anička? Veď som ja už aj takto pozde dakedy stával pod týmto
         okienkom. Chcel som sa s tebou rozlúčiť, Anička, a nechcel som len tak odísť do sveta bez
         rozlúčenia, ako voňahdy. Tedy maj sa dobre, pán Bôh ťa požehnaj, neviem, či sa ešte kedy
         vidíme!“
   </p>
   <p>
    „Pre Boha! čo to robíš Martine? Chceš ma usmrtiť?“
   </p>
   <p>
    „Či tak?“ — uškľäbil sa horko Martin „a či nevieš, žeby som už aj storaz bol mohol
         zomrieť, tvojou vinou, keby ma pán Bôh nebol divne potešoval? Počuješ tvojou vinou, tvojou
         vinou?“
   </p>
   <p>
    „O Bože môj drahý, pročo ma tak tresceš? Čo som ti zavinila Martine?“
   </p>
   <p>
    „Či si nie oddanica pána Ondrašoveckého?“
   </p>
   <p>
    „Martine! to len môj otec a moja mať —“
   </p>
   <p>
    „A ty?“
   </p>
   <p>
    „Ja, ja, Martine! pre Boha ťa prosím ratuj ma; moje srdce patrí tebe. Či môžeš
         pochybovať o mojej vernosti?“ —
   </p>
   <p>
    „Kto raz panské šaty nosí do kostola, ba aj zlaté haraburdy na rukách a na krku — ako
         ten môže byť verný chudobnému parobkovi?“
   </p>
   <p>
    „To som len k vôli rodičom vzala na sebe, ale viacej —“
   </p>
   <p>
    „Dobre, dobre,“ pretrhnul jej reč Martin, „keď si to v nedelu rodičom k vôli urobila,
         urob to na druhú tvôjmu milencovi k vôli, tomu nadutému pánu Ondrašoveckému, čo ťa v tanci
         vie tak pekne poštipkávať a čo sa v kostole tak na tebä zahľadí, že mu dobre oči
         nevyskočia.“ —
   </p>
   <p>
    „Pre Boha, Martin!“ zalomila deva rukami, „také ty máš myšlienky o mne?“
   </p>
   <p>
    „A či môžem mať inakšie? Bodaj som bol vždy také mal od počiatku, bol by som teraz
         pokojný a snáď aj blažený. Ale načo darmo márniť čas; zajtra treba v čas stať na cestu a
         pôlnoc sa blíži. Zabudni tedy Anička na našu lásku, zabudni na mňa a buď blažená, ako pani
         — veľkomožná!“
   </p>
   <p>
    „Martine, pre Boha! neodchoď; len ešte jedno slovo.“
   </p>
   <p>
    „No, počúvam,“ odvetil on chladne.
   </p>
   <p>
    V tom blysklo sa jasne a Martin zočil troch ozbrojených chlapov stáť pri sebe.
   </p>
   <p>
    „Kto si?“ zavolal.
   </p>
   <p>
    „Podaj sa, Martine! ty si vojak. Lapačka tu a my sme ťa lapili.“
   </p>
   <p>
    „Mňa za vojaka? A kto vás poslal?“
   </p>
   <p>
    „Pán Jonáš Ondrašovecký, podaj sa, Martine!“
   </p>
   <p>
    „Nikdy!“
   </p>
   <p>
    Martin vytrhnúl jednomu zbroj z ruky a udrel na druhých dvoch. Šermovali. Martin porazil
         dvoch, ale kým sa na lármu a výkriky bolästi domáci zobudili a so svetlom prišli, našli aj
         Martina v krvi ležiaceho.
   </p>
   <p>
    Anička vidiac toto hrozné divadlo, bolästne, zúfale vykrikla a klesla na zem bez
         vedomia. —
   </p>
   <p>
    Starý Dubina plakal nad nešťastným synom svojím. Druhý deň ráno preberúc sa Anička z
         ťažkých mdlob svojích, bežala hneď k Dubinovi, aby nešťastného videla Martina; — ale jak
         stislo jej srdce, keď tu dvere zamknuté našla, a ani živej duše v celom dome nebolo.
   </p>
   <p>
    Rodičia jej to vysvetlili: že ráno v čas prišiel voz pre Martina; ktorý ho ako vojaka
         mal do nemocnice odviezť; odkiaľ keď bude vyliečený na skutku pridelia ho ku regimentu; za
         ním tedy že šiel otec jeho, starý Dubina a dom je prázdný.
   </p>
   <p>
    Či mohlo byť niečo hroznejšieho nad túto správu? — Anička lomila rukamí a prosila mať,
         prosila otca, aby orodovali za ubohého Martina a nedali mu pri vojsku zahynúť; aby
         vyprostredkovali jeho propustenia na slobodu.
   </p>
   <p>
    Otec chladnokrevne krčil ramenami, hovoriac: že je to zákon krajinský, ktorému sa nik
         zprotiviť nesmie; že on v tejto veci nič urobiť nemôže, potom, že Martin nemal byť taký
         hlavatý, nemal sa protiviť moci vrchnosti ale podať sa bez odporu, teraz ale že čo si
         zaslúžil, aby trpel.
   </p>
   <p>
    Matka zas rozličnými rečami namáhala sa dcérke svojej všetkú péč o Martina vybiť z
         hlavy; rozpriavala jej o tom, aké šťastie ju čeká, že na nedelu bude prvá jej ohláška s
         pánom Jonášom Ondrašoveckým.
   </p>
   <p>
    Anička zbľädla. —
   </p>
   <p>
    Rodičom sa zprotiviť — bála sa, nechtiac prestúpiť 4-té božie prikázanie. Život si
         odobrať — bála sa Boha.
   </p>
   <p>
    Prišiel jej na um voňahďajší sen. Orol vrhnul sa na Martina a zkrvavil, nešťastným
         učinil ho na celý život; orol chce ju vyzdvihnúť do výše: či aj pustí ju zas dolu a ona
         ztratí z toho rozum, ako sa jej to voňahdy prisnilo? —
   </p>
   <p>
    Nešťastná Anička!
   </p>
   <p>
    Martin sa v krátkosti zotavil a bol odvedený k regimentu; starý Dubina sa nikdy viac do
         Kamenistej nevrátil, ani ho Smrečinskovci nikdy nevideli. Banovali za dobrým robotníkom
         páni; banovali za dobrým človiečikom aj všetci tí, čo Kamenistú, či po práci, či zo zábavy
         navštevovali.
   </p>
   <p>
    Dnes je v Kamenistej hlučno a živo. Plno ľudu, plno panských parádnych vozíkov sa hemží
         pred dvoma domkami, muzika veselo hrá, mažiare strieľajú.
   </p>
   <p>
    Prišly svaty i s mladým ženichom pre Aničku na sobáš. Mladý ženích, pán Jonáš
         Ondrašovecký omladnúl o desať rokov; ale naša Anička obľädla. Ale čoby? veď mladá nevesta
         býva každá bľädá a — vyplakaná.
   </p>
   <p>
    Vôľa pána Jonáša Ondrašoveckého a vôľa pánov rodičov Aničkiních dnes vyplniť sa má,
         preto sú oni ako náleží dnes veselí a blažení. Anička bola prislabá k tomu, aby nátlaku tak
         velikému bola mohla oddolať, a potom nebolo ani vonkoncom odnikuď žiadnej pomoci. Ona dala
         i dá aj teraz so sebou robiť ako s bezživotným strojom. Oblekli ju, vyšperkovali, ozdobili,
         vypýtali, oddali, do koča posadili — a ona nič, ani sebou nehýbla. Hľadí pred sebä, nedbá o
         nič — a myseľ Bôh vie kde? —
   </p>
   <p>
    Obrädy sa začaly. —
   </p>
   <p>
    Jedni chválili krásnu tvár a oči nevestyne; iní šperky jej hlavy; tretí poznamenali, že
         plače a je blädá. Ale čo? veď každá nevesta plače a je blädá.
   </p>
   <p>
    Obrady sa zkončili. —
   </p>
   <p>
    Všetci tvrdili, že pán Ondrašovecký Jonáš bude mať takú paniu, akej pohľadať, akej ani
         nezaslúžil, len že plače a je veľmi blädá. Ale čo? Každá nevesta plače a je blädá. —
   </p>
   <p>
    *
   </p>
   <p>
    Naša Anička Smrečinských — hop! už tak neslobodno — pani veľkomožná Anička Ondrašovecká
         bola veľkou paňou; ale vždy od sobášu zostala ona blädá a zvätša — vyplakaná.
   </p>
   <p>
    Starý Smrečinský sa tiež odstehoval z Kamenistej ku svojmu panskému pánu zaťovi, bývajúc
         spolu s ním a zastávajúc úrad panského úradníka, ale len tak pre meno, aby jaké také
         zamestknanie mal.
   </p>
   <p>
    Ľudia si hovorievali, že starí Smrečinskovci, ako sa jím dcéra vydala, veľmi zpyšneli,
         ale dcéra, novotná pani veľkomožná, že je aňjel učinený.
   </p>
   <p>
    Mnoho ľudu banovalo za veselou pred tým, teraz už zpustlou Kamenistou, a zvlášť
         naspomínali šuhaji i devy každé leto hodnú Aničku dodávajúc: kto vie, či vraj ona sama
         najvätšmi nebanuje za Tatrami. A spievali:
   </p>
   <p>
   </p>
   <p>
   </p>
   <div class="literallayout">
    <p>
     „Lepšie je na hore,
     <br/>
     Nežli v panskom dvore;
     <br/>
     Lepšie na doline,
     <br/>
     Nežli na dedine!“
     <br/>
    </p>
   </div>
   <p>
   </p>
   <p>
   </p>
   <p>
    Pán Jonáš Ondrašovecký bol učineným otrokom svojej mladej ženy, a staral sa tak o niu,
         žeby jej bol aj to k vôli urobil, čoby nemožnosťou bolo bývalo; že ani len vetríku na niu
         podúchnuť nedovolil, ani nič pracuvať nesmela, len voždy obsluhuvať ju rozkazoval, ba práve
         sám on najradšej to konal. Ona ale velice malé nároky vo všetkom robila, najpovďačnejšia
         bola svojmu mužovi, keď ju opúšťal a najradšej sa o samote bavievala i najlepšie cítila.
   </p>
   <p>
    Či spomänula si niekdy úbohého Martina? —
   </p>
   <p>
    Radšej nezodpovedzme si túto otázku. Vysvetlí sa nám to samo sebou. —
   </p>
   <p>
    Minulo asi desať rokov. Starí Smrečinskovci spomínali, že žijú ako v ráji; len Anička o
         ničom sa nezmenila, bývala blädá, nevolná, často vyplakaná a nikdy nie veselá. Mnohí už
         zabudli na to, čo sa pred desať rokami bolo prihodilo; len tu i tu keď videli Aničku akoby
         stín mihavý niekde, či v kostole, či na ulici boli upamätovaní na to a venovali tu i tu
         vďačnú rozpomienku aj hodnému ale nešťastnému Martinovi. —
   </p>
   <p>
    Naša Anička sa nikde tak dobre necítila, ako v hore; preto keď urobili niekde výlet do
         hôr, to bežala, ako srnka vopred a poslednia vracala sa z výletu tohoto. V panskom dome
         nebola ona doma — presadený kvietok z Tatier nekvitnúl v púde cudzej.
   </p>
   <p>
    Neviem, či preto, že Anička dobrej vole nikdy nebola a či pre niečo iného; ale hneď asi
         po dvoch rokách manžeľstva svôjho zmenil sa náš pán Jonáš Ondrašovecký vôbec a zmenil aj
         svoje útle, nežné chovanie jak tak k milej a vzácnej žienke svojej.
   </p>
   <p>
    Možno, že medzi všetkými to práve tej, ktorú by sa to predca najviacej bolo týkať malo,
         totiž manžeľke jeho, ani najmenej nenapadlo; alebo možno, že to len znať na sebe nedala;
         ale ona bola taká po dvoch i po desiatých rokách manžeľstva svôjho, ako v roku prvom a na
         počiatku jeho.
   </p>
   <p>
    Ale nechovali sa tak jej starostliví rodičovia.
   </p>
   <p>
    Náš pán Jonáš Ondrašovecký hneď po dvoch rokách manžeľstva svôjho počal shromaždovať
         okolo sebä veselých súdruhov, s nímiž deň a noc hodoval, pil a poloval.
   </p>
   <p>
    Nebolo na tom dosť. Náš pán Jonáš Ondrašovecký porušoval i vernosť manžeľskú a
         vydržiaval si „krásky“ v meste, ba prijímal také aj vo svojom kaštieli, slovom; žil život
         docela slobodný, panský; pre domácnosť svoju pohoršlivý.
   </p>
   <p>
    Starí Smrečinskovci počali z počiatku hrozne zle proti pánu zaťovi — ale zkrotli; lebo
         pán zať vzácný jím to v pritomnosti veselých súdruhov svojich vyjavil: že mu oni rozkazuvať
         nebudú, ale on jím, lebo že nie on na jích, ale oni na jeho láske sú. Pán zať vzácný jím
         ďalej vyjavil i to: aby len mlčali a radi boli, že jích vo svojom kaštieli trpí a ako
         pavúkov daromných chová a opatruje. On že si docela iný život s ích Aničkou sľuboval; ale
         že je ona sama a jej hlúposť na príčine, keď on s ňou medzi vzdelaný svet nikde sa ukiazať
         nemôže, preto z rozželenia taký život vedie, ako vidia, aby na svoje poníženie zabol a
         svoje nešťastie nespomínal. Veselí súdruhovia smiechom sprevádzali von z chyže starých
         Smrečinskovcov.
   </p>
   <p>
    Starý Smrečinský si trhal vlasy z hlavy; stará Smrečinská sa v slzách zalievala — ale
         pomoci žiadnej nebolo.
   </p>
   <p>
    Anička zostala ľahostajnou.
   </p>
   <p>
    Preč tedy už desať rokov, čo náš pán Ondrašovecký veselo si žije, a čo ho Anička dakedy
         ani za mesiac nevidí. On sa túla, alebo hoduje vo svojich chyžiach a to nielen s
         dobrodruhami ale aj s dobrodružkami; ktoré sú tak bezočivé, že v nedbalkách po dvore si
         chodia a keď vidia paniu domu, oplzlé a necudné žarty a posmechy si z nej stroja.
   </p>
   <p>
    Takýto čas si starý Smrečinský v hneve i v žialu rve vlasy z hlavy; stará Smrečinská sa
         zalievá v slzách; ale pomoci niet žiadnej — iba naša ubohá Anička zostáva ľahostajnou.
   </p>
   <p>
    Bol to už trinásty rok, ako naša Anička bola vydatá, alebo lepšie, ako náš kvet
         tatranský vädnúl do cudzej pôdy presadený. Bol práve utešený májový podvečer. Slnko
         zapadalo za velebným Chočom a zlátilo poslednými papršlekamí vrcholec jeho.. —
   </p>
   <p>
    Po dvore i na altáne dvorili si dobrodruhovia i dobrodružky Jonášove, tamtí fajčili,
         tieto necudne koketovaly s ními. V ten čas blížil sa bránou ku kaštieli jakýsi obšitoš o
         palici s drevenou nohou. —
   </p>
   <p>
    Smrečinskovci i s Aničkou práve išli z blízkej záhrady.
   </p>
   <p>
    Obšitoš kríväl rovno ku panej domu, ku Aničke; ona vztiahla ruku do vrecka a podávala
         peniaze ubohému. Ako mu jich podávala, prizrela sa mu do tváre a s výkrikom: „Martin!“
         klesla k zemi. —
   </p>
   <p>
    Smrečinskovci ztrnuli.
   </p>
   <p>
    Pán Jonáš Ondrašovecký pribehnul ta, nie snád omdletím svojej ženy, ako radšej jej
         výkrikom „Martin“ privábený a predstavil jim Martina, ako záletníka bývalého ženy svojej
         smejúc sa hlasite.
   </p>
   <p>
    Smrečinský v hneve odniesol Aničku, matka slzamí ju polievala. Pán Jonáš Ondrašovecký
         vravel Martinovi, že si už teraz Aničku môže vziať, že mu ju on dá, aby teraz šli spolu s
         ňou — žobrať.
   </p>
   <p>
    Dobrodruhovia i dobrodružky sa smiali necudne a potom zahuckali psov do Martina.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2507357">
       </a>
       III. Jonášová stráňa
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bola zima, tuhá a ostrá zima; na Tatrách belel sa nielen na hoľach, ale pokrýval husto
         aj doliny sňäh. Mrazivý vietor dúl od Kriváňa — ľudia sedeli si v teplých chyžkách svojích
         a nebol by žiaden z ních ani neviem za čo vykuknúl von, ak nemusel potýkať sa s vetrom a
         sňahom, ktorý mu onen v hojnej miere do oči hádzal.
   </p>
   <p>
    Vzdor tak strašnému počasiu vediem ja čitatelov mojich na Tatry, na tie sídloviská sňähu
         večitého.
   </p>
   <p>
    V temných Smrečinách, v utešenom to údoli tatránskom, ďaleko za Kriváňom, až hen temer
         na poľskej hranici, nachodia sa dve jäzerá. Sú obe zosrienené, ale nie zamrznuté docela.
         Okolie toto je velice utešené v lete, nie ale v čas zimný. A predca tam jasá sa v
         pastierskej kolibe ohníček a vôkol neho poskakuje bosá, len ľahko oblečená ženská.
   </p>
   <p>
    Časom kričí: „Vidíte tamto, toho velikáňského orla; on letí dolu a spúšťa sa na holúbka…
         už ho zkrvavil! on chytá i holubičku, vyzdvihne ju do výše a zas spustí dolu na zem a tá z
         toho prichodí o rozum. Hahaha!…“
   </p>
   <p>
    Časom zase zpieva chrapľavým hlasom:
   </p>
   <p>
   </p>
   <p>
   </p>
   <div class="literallayout">
    <p>
     „A my milý nič nemáme,
     <br/>
     Len si v oči pozeráme; —
     <br/>
     Krajšie naše dva pozory
     <br/>
     Ako dačie kone, voly.“
     <br/>
    </p>
   </div>
   <p>
   </p>
   <p>
   </p>
   <p>
    Po zpeve zase počuť ťažobný, žalostný plač a vzdychanie. Po Tatrách znali ľudia dobre
         bláznivú Aničku. Ona v lete obyčajne hľadáva liečivé zeliny, behá po grúňoch ako ľahká
         srnka; nikomu neublíži. Keď sa blíži k nej niekdo, uteká od neho placho; iba na mnoho
         osmelí sa a zblíži sa k ľudom, ale aj to najviacej ku ženským. Na chlapov volá, že letí
         orol a driape do krvi holúbka; že spúšťa sa i na holubičku, vyzdvihne ju vraj do výše a
         zasa zpustí dolu; z čoho vraj holubička prijde o rozum.
   </p>
   <p>
    Ale na všetko to už privykli ľudia, a ani malé deti sa jej neboja viacej. Ona málokedy
         sa smeje zvätša ale plače a spomína často pekného — dobrého — Martina. Ľudia vravia — že je
         to bláznivá Anička a radi ju vídajú i nachovajú, nedovolia nikomu jej krivdiť. —
   </p>
   <p>
    V zime býva v Kamenistej u terajšieho piliara, zvätša v maštali spáva a v čas ráno, čo
         je aká zima, bosá, polonahá behá po grúňoch a kopcoch sňažných.
   </p>
   <p>
    Čitateľ vie, že je to naša nešťastná Anička Smrečinských, bývalá pani veľkomožná
         Ondrašovecká. —
   </p>
   <p>
    Po onom výstupe v panskom dome s obšitošom Martinom odohnal pán Jonáš Ondrašovecký i
         Aničku i jej rodičov zo svojho domu.
   </p>
   <p>
    Smrečinská to neprežila — porazilo ju; starý Smrečinský stal sa v druhej stolici zas
         horárom, nemohol ale dcéru k tomu nahovoriť, aby s ním šla. Anička prišla o rozum a zostala
         v Tatrách, ako sme videli.
   </p>
   <p>
    Slnko svietilo ako Tatranci hovoria — zubate, lebo ač sa pekne lyslo na oblohe nebeskej,
         predca nerozhrievalo nič. Ale pre polovníka na srnky to najpríhodnejší čas. Páni boli na
         poluvačke, od rána bolo počuť zvuk lesných rohov, štekot polovných psov i ujukanie honcov,
         medzi ktoré hlasy a zvuky sa miešal i spev a plač bláznivej Aničky.
   </p>
   <p>
    Na vysokej stráni nad „žabäcím jäzierkom“ bolo vidno bez hnutia stáť na postali svojej
         jednoho panského polovníka, čakajúceho na srnku rýchlonohú — tá ale neprichodila; na miesto
         srnky objavila sa polovníkovi bláznivá Anička, stojaca na spodku u jäzera.
   </p>
   <p>
    Lovcom to nemilo trhlo; či sa zľaknúl tej bláznivej, či čo toho príčina?
   </p>
   <p>
    Z húšťavy jedliny vykúknúl hneď na to obšitoš na drevenej nohe a blížil sa opatrne k
         lovcovi, až prijdúc k samému chytil ho od zadu, vykriknúc: „Tu si divok, prišiel som sa s
         tebou porátať.“
   </p>
   <p>
    Pán Jonáš Ondrašovecký — lebo on ten lovec — bol ztrhnúl sa a ohriakol obšitoša Martina:
         „Čo chceš so mnou?“
   </p>
   <p>
    „Porátať sa chcem, zrezať rováš tvojich hriechov na mne aj tamto na tej bláznivej
         spáchaných.“
   </p>
   <p>
    V okamžení poznala bláznivá Martina a kričiac:
   </p>
   <p>
    „Orol krvaví holúbka!“ bežala hore; v tie časy ale pasoval sa už Martin s Jonášom; tento
         chcel strielať, trhnúl, flinta vystrelila — rana zasiahla Aničku, ktorá mrtva padla na zem.
   </p>
   <p>
    Ako to rozpajedený Martin videl, bol sťa ten lev; pochytil vyžitého pánika a už sa rútil
         s ním do priepasti; dosť, ale darmo kričal pán Jonáš Ondrašovecký, — pribehnuvší
         spoludruhovia jeho videli len, ako sa nad oboma luny jäzierka zavrely. —
   </p>
   <p>
    O hodinu ležaly tu mrtvoly na brehu jazera.
   </p>
   <p>
    Neminúl ani mesiac a dvoch starých, šedivých a na tvári jím to poznať v žalosti
         zostarlých mužov vidno pri troch hrobľach, kde naši utopení a zastrelená pochovaní sú,
         rukamí zalamuvať.
   </p>
   <p>
    „Moja nádeja jediná, môj syn drahý, tak nemilobohu trápiť sa; tak strašne zahynúť
         musel!“ bol to starý Dubina, otec Martina.
   </p>
   <p>
    „Tak zhynula i moja nádeja i môjho domu okrasa jedinná!“ horekoval starý Smrečinský,
         otec Aničkin.
   </p>
   <p>
    „Vašou vinou, vašou, vašou vinou zhynuly tieto nevinné duše!“ vravel trpko k
         Smrečinskému Dubina.
   </p>
   <p>
    „Mojou, vyznám to, mojou, mojou vinou!“ kričal starý Smrečinský, bil sa v prse a rval si
         z hlavy vlasy.
   </p>
   <p>
    Strminu tú, z ktorej zkotúlali sa dolu do jäzera Martin i Jonáš Ondrašovecký, až po dnes
         volá ľud: „Jonásovou stráňou.“
   </p>
   <p>
   </p>
  </div>
 </body>
</html>
