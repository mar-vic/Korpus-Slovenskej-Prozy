<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2561941">
       </a>
       Umelec
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Novela
     </em>
    </span>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Ako chlapec poznal som starú pani Beláničku, veď bývala u mojej tetky hospodou. — A čo
         narozprávala sa nám ona o svojom vo svete vzdialenom synovi, ktorý bol jej nádej jediná!
         Celé zimnie večery strávili sme načúvajúc nadšeným jej rozprávkam o jej jedináčkovi Samkovi
         — maliarovi. Keď prišiel list od neho, hneď poslala pre mňa a ja som jej ho čítať musel
         dva, tri, aj desaťrazí jedno za druhým, až kým nenaučil som sa ho nazpamäť. Potom, keď ho
         už aj ona nazpamäť vedela, posadila si okuliare na nos, dívala sa na každú literu, dívala
         meravo tak dlho, až pri tom liste zaspala. Znal som už pridobre jej obyčaj, vzdialil som
         sa, a len na druhý deň som si prišiel pre štedrú odmenu za čítanie listu. Bol-li list
         obsahu veselého: veselila sa aj stará pani Belánička; deň po deň opätovala si obsah listu a
         slzy radosti pohrávaly jej v očach; bol-li však list smutného obsahu; nevravela celé dni s
         nikým. V tak otupný čas zasadla si ku modlitebnej knižke a modlila sa, a spievala o kríži
         celé dni. Pri tom mávala vám stará pani Belánička voždy akési tušenie, ktorým los svojho
         drahého syna až na vlas predtušila. — Ona nám už vopred predpovedať znala, čo jej písať
         bude syn jej milovaný; ba áno, obyčajne už i z adressy listu predpoviedala nám obsah jeho.
   </p>
   <p>
    Domáci posmievali sa jej, vraveli medzi sebou: že keby jej už radšej ten pán syn v
         každom z tých listov aspoň stovku posielal; ale takto to len kedy tedy kvapne, a hľa,
         predsa tak vzácne, ba var’ najvzácnejšie sú jej prázdne listy. A žartom, vtipkom, úšklebkom
         na všetky strany nebolo konca kraja. — No, mňa to vždy na najvýš urážalo; lebo choval som
         sa so zvláštnou úctou naproti starej panej, mal som s ňou velikú sústrasť, a nič ma tak
         netešilo, ako keď ona bola dobrej vôle.
   </p>
   <p>
    Ona mávala v skutku najradšej len prázdne listy od svojho syna, keď prišiel peňažitý,
         zavždy si vzdychávala: „to si už, chudáčik! zase sám od úst odtrhnul a mne poslal.“
   </p>
   <p>
    Domáci pravda vysmievali ju aj pri tom, lebo vám je to podivné smýšlanie každodenných,
         obyčajných ľudí na svete. Oni si mysleli, že Samko nemal sa túlať po svete za akýmsi
         „umením“, ale mal doma zostať pri remesle a živiť starú matku. Oni si mysleli, že teraz už,
         keď šiel do sveta, že stať sa mal v ňom velikým a bohatým pánom, a matku i rodinu peňazmi
         obsýpať. Prečo že túlať sa má vraj po svete, jestli mu je v ňom horšie nežli doma.
   </p>
   <p>
    Tak súdi obecný rozum o synoch vede, umení, a vôbec vyššiemu cieľu zasvätených; u neho
         ťa nič, pranič neoslávi, iba — peniaze.
   </p>
   <p>
    Už je to raz taká obyčaj u nás, príjde-li zo sveta domov synak voják, učenec, umelec,
         prvá otázka súsedov a známych je: či vám doniesol z toho sveta dačo, a čo doniesol? —
         Doniesol-li: niet chvály konca kraja; nedoniesol-li: nieto tej hany na svete, ktorú by naň
         nevykydali, nieto tých úražiek, ktorými by ho nepoctili.
   </p>
   <p>
    Súd tento zvyčajný u nás poukazuje ešte na našu nezkúsenosť a nezralosť svetovú. Nemec
         by riekol: „Die sind auch noch nicht weit in der Kultur!“ Ač z inej strany, netajme, má i
         tento obyčaj moc dobrého do seba.
   </p>
   <p>
    Ale mňa on často urážal hrubosťou svojou ohľadom na starú pani Beláničku a jej syna
         Samka; zabúdal som ale chytro na to, keď som sa len mohol so starou paňou vyrozprávať a
         vytúžiť; keď som mohol v radosťach s ňou sa radovať a v žalosti s ňou si zaplakať.
         Nezabudnem nikdy na tú nevyslovnú lásku jej, ktorú dokazovala k synovi svojmu. Rád
         prisvedčím utešenej básni
    <span class="emphasis">
     <em>
      Jána Nerudy
     </em>
    </span>
    , ktorú v novovzkriesených
         „Kvetoch“ uverejnil:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „V sobě jen a mlčky nesu,
      </em>
     </span>
     <br/>
     <span class="emphasis">
      <em>
       Nechť zakusím čehokoli,
      </em>
     </span>
     <br/>
     <span class="emphasis">
      <em>
       Zamlčím i matce drahé,
      </em>
     </span>
     <br/>
     <span class="emphasis">
      <em>
       Co mne teší, co mne bolí.
      </em>
     </span>
     <br/>
     <br/>
     <span class="emphasis">
      <em>
       Jak to přijde matičko má,
      </em>
     </span>
     <br/>
     <span class="emphasis">
      <em>
       Že prec všechno uhodnete, —
      </em>
     </span>
     <br/>
     <span class="emphasis">
      <em>
       Když mne srdce v těle plesá,
      </em>
     </span>
     <br/>
     <span class="emphasis">
      <em>
       Zrak že jasne pozvednete?
      </em>
     </span>
     <br/>
     <br/>
     <span class="emphasis">
      <em>
       Jak to přijde, matičko má,
      </em>
     </span>
     <br/>
     <span class="emphasis">
      <em>
       Že tak všechno uhodnete, —
      </em>
     </span>
     <br/>
     <span class="emphasis">
      <em>
       Když mne srdce v těle pláče,
      </em>
     </span>
     <br/>
     <span class="emphasis">
      <em>
       Že si v kautek zasednete?“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Ružičková Anička bolo dievča sťa ten kvet, celé mesto závidelo ju starému Ružičkovi.
         Starý Ružička bol si dobre povedomý pokladu svojeho, v nej žil, ona bola jediným predmetom
         i jeho radosti i jeho starosti. Ja ako chlapec, znal som dobre Aničku Ružičkovú, chodil som
         ako chlapec k ním, a býval som jej „lásky tajomníkom“, vzdialený syn starej pani Beláničky
         bol jej milencom.
   </p>
   <p>
    Starý Ružička dobre vedel o tejto láske Aničkinej, ale ako rozvažitý starec hovorieval:
         „Počkajme my len, čo zo Samka bude; dá-li Bôh, môžete byť jeden pár. Ale dobre je voždy
         mladým ľudom čakať na to, čo čas so sebou donesie, a čo nám pán Boh požehná.“ —
   </p>
   <p>
    Anička bolo dievča dobré, celou vrelosťou detínskej lásky viselo na svojom staričkom
         otcovi, ale listy milencové predsa rado ukrývalo pred ním. — Nie tak pred starou pani
         Beláničkou. Túto považovala za matku svoju, a ona ju tiež za svoju dcéru drahú. Akože by
         syna milujúca matka nemilovala i to, čo on miluje. Kedy len mohla, zabehla si Anička
         Ružičková ku starej panej, a ja som jím obyčajne listy Samkové predčitoval. Prostredníkom
         medzi oboma býval som obyčajne ja. Už som sa ja vždy dozvedel od Aničky, kedy bude môcť
         navštíviť starú paniu, a hneď za tepla som to starej panej zdelil. S povedomím otcovým
         totiž nebola by smela Anička navštevovať starú pani Beláničku, lebo on, ako vážný a rázný
         muž, držal to za neslušnosť už vopred navštevovať matku
    <span class="emphasis">
     <em>
      budúceho
     </em>
    </span>
    manžela, a ešte od panny, — pán Bôh uchovaj! Ale sme my v tomto vždy znali starkého pána
         previesť cez lavičku!
   </p>
   <p>
    Stará pani Belánička považovala taký deň, v ktorom navštívila ju Anička za sviatok. Ale
         aj ku podivu krásne chovala sa tá naša Anička ku starej panej. To už keď prišla, všetko jej
         poriadila, celú chyžôčku upratala, lebo stará pani mala osobytnú malú chyžôčku, so železnou
         pieckou, s peknými maľbamí od syna ozdobenú. Naša Anička voždy, keď prišla najprv obrázky
         na stene od prachu poutierala, tie zdaly sa jej obzvláštne vždy byť veľmi zaprášené. Darmo
         jej stará pani dovrávala: „Netráp sa toľko s nimi dcéra moja!“ Ona by ani za celý svet, keď
         prišla, nebola zabudla obrázky poutierať. I ostatnie všetko v chyžke, ktorú sme my s
         domácimi obyčajne len „kamrlíkom“ nazývali — rada poutierala, upratala, poriadila; ale
         obrázky — rozumie sa — vždy najprvšie boly. To verím, veď pochodily od milého Samka.
   </p>
   <p>
    Ako si potom priložily do piecky, ako sa utešily, uvravely spolu, to sa opísať nedá; a
         kebych to i opísať chcel, nemohol bych, lebo som ja už tomu prítomným nebýval; mňa obyčajne
         von poslaly, samy v sebe boly si ony najblaženejšie na svete.
   </p>
   <p>
    *
   </p>
   <p>
    V malých mestočkách a na dedinách vieme, že nič nezostane v tajnosti; roznesú to hneď
         kmotričky so svrblavým jazýčkom, tieto rodzené — novinárky. Pomer Aničky Ružičkovej ku
         Samkovi Belánich tiež nezostal v našom mestočku v tajnosti. A viete, ako to býva, že
         milujúcim sa, len lepšie duše sčastie prajú, podlé jím závidia, a zo závisti jích ohovárajú
         a všelijak pretriasajú; chlebárske ale, ako sa to i tu stalo, všelijak upodozrievajú, ako i
         našu Aničku, že je pyšná, nechce sa jej robiť, a preto by vraj rada šla za
    <span class="emphasis">
     <em>
      pána
     </em>
    </span>
    . Najvyššieho stupňa však, dosiahly klebety o Aničke vtedy, keď
         ju starý Ružička na dva roky z domu vypravil, aby vzdelala sa vo svete. Neviem, ale tušil
         som, že Anička naša išla, ako vravelo sa u nás: „na nemeckú reč!“ Že stalo sa to všetko
         budúcemu, vzdelanému manželovi k vôli, to neuhádnul u nás len ten, kto nechcel.
   </p>
   <p>
    No bolo tu reči!
   </p>
   <p>
    Jedni vraveli: „Daj sa svete! veď tá už len naberie tej múdrosti v tom svete. Škoda
         groša! To jej starý mohol radšej dať do vena; veď ten učený Samko tiež moc bohatstva
         nenasbierá v cudzine.“
   </p>
   <p>
    Druhí ubližovali: „Mohla len doma sedeť. Hodné dievča veru aj za pecou najdu. Tá vraj i
         onná šla za kňaza, za pána notáriuša atď. a sedela pekne rúče doma. Sčastie človeka všade
         najde a keď ho hľadať chceš, ani čo celý svet sbeháš, nesídeš sa s ním.“ A opakovali si pri
         tom to staré príslovie: Sadni si pannenko do kúta, ak budeš hodná, najdú ťa. —
   </p>
   <p>
    Tretí jej krivdili: „Ba hanbiť sa mohla, tak na odiv sveta sa vystavovať; kým bola doma,
         neprestajne, navštevovala mať svojho budúceho, akoby sa jej sama za syna nahovárala; a
         teraz iste šla za ním — do sveta. Nesčastnica jedna, ešte si celé sčastie pokazí!“
   </p>
   <p>
    Takto a tomu podobne Aničku odsudzovali, krivdili jej a ubližovali, diviac sa pri tom
         starému Ružičkovi, ktorý držal sa za najmúdrejšieho v meste, že predsa tak málo zdravého
         rozumu má. —
   </p>
   <p>
    Anička naša šla z domu preč, z požehnáním starého otca, slzámi kamarátiek a družičiek, a
         vzdychami starej pani Beláničky sprevádzaná, a klebetami stíhaná o nichž, chvala Bohu! ani
         neznala. Ja vyplakal som sa veru tiež za dobrou Aničkou.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
   </p>
   <p>
    Bol počiatok maďarskej revolúcie, roku 1848.
   </p>
   <p>
    S počiatkom nadarili sa naší súkenníci z R. pri jarmäku, v Pešti, medzi nimi bol aj môj
         otec. V tedy to už v Pešti bol neobyčajný shon po uliciach; éljenovalo sa ako o závod na
         každom rohu ulice, plakáty rozdávaly a čítaly sa, gárda parádu robila, dámy šily zástavy,
         páni šablami brinkali a trikolorné kokardy už nosil každý chlapec; slovom, bolo už všetko
         čím hore, tým dole. Naši súkenníci našli v ťažkých putách uväzneného nášho Samka Belániho!
         — Aj rozprávali koľko funtov tie putá maly, ale veru nerozpamätám sa už na to. — Môžme si
         predstaviť jaké to bolo shlädanie!
   </p>
   <p>
    Jedni, ktorí rozumeli sa do veci ako hus do piva, robili chudákovi ešte výčitky, že
         mohol radšej doma pri remesle sedeť, že by ho takáto hanba nebola potkala; že doma utrápi
         sa jeho mater staričká, keď toto počuje. Čo jím na takúto potechu odpovedal, neviem; lež
         myslím, že nie inším, ako úsmechom poľutovania.
   </p>
   <p>
    Druhí, ktorí boli už precítnutí, znali čo to znamená,
    <span class="emphasis">
     <em>
      trpeť za
            národnosť
     </em>
    </span>
    ; oni cítili, že krajší veniec nemohol zdobiť čelo mladého umelca,
         ako čestné väzenie a ťažké putá za národ svoj milý; títo inakším okom pozerali na stav
         jeho, inakšími rečami zabávali sa s týmto mučedlníkom pravdy slovenskej, pokiaľ jim to od
         strážnika dovolené bolo.
   </p>
   <p>
    Oni uctili si neohroženého mladého rodáka svojho, potešili ho ako vedeli, a obdarovali
         ako mohli, lebo dobre znali, že to není prvé mučeníctvo za národ slovenský, že takýchto
         nerestí a útrap ešte nejedna verná duša slovenská mnoho zniesť musí, kým roztvoria sa raz
         predsa ľudu oči a on úsilne nastojiť bude na tom, aby prislúžila sa už i Slovákovi pravda a
         spravodlivosť. —
   </p>
   <p>
    Podrobnosti o uväznení jeho dozvedel som sa pozdejšie od očitého svedka, opatrovníka
         slovenských väzňov po čas revolucie v Pešti, od nášho nezapomenutedlného, barbarsky odtiaľ
         vyštvaného pôvodcu smutnohry: „Šulek a Holuby.“
   </p>
   <p>
    Upovedomejší národovci dosť zakazovali tam prítomným rodákom, aby po návrate svojom
         domov nikto neopovážil sa o stave syna, matke Beláničke smutnú zprávu podať; a hľa, predsa
         musela sa chudina inou cestou, hneď za horúca o tom dozvedieť. — Nezjavili jej to nášho
         umelca videvší súkenníci a mešťania; tí, česť jim za to, zostali si verní sľubu danému,
         ktorým hneď z Pešti vracajúc sa, zaviazali sa boli jeden druhému vo Vacove. Ale akási
         čvarga, kupec so súknom, bývalý roľník a odrodilec, priletel hneď z druhej dediny k nej, a
         bľabotal čo vedel.
   </p>
   <p>
    „No stará mamka, poviem vám novinu o vašom pánu synovi.“ Tak prihovoril sa oplan k
         ubohej.
   </p>
   <p>
    „Ach, dobrý človiečku! vari vás sám pán Bôh ku mne doniesol, tak ste: mi rovno akoby z
         neba zpadli. Ach, veď som už dávno nič o ňom neslýchala, ani mi nič nepísal. Ach sadnite že
         si, sadnite a rozprávajte mi o ňom, kde ste ho na vašich cestách stretli, akože sa má, čože
         mi odkázal?“ —
   </p>
   <p>
    Tak toho diabla vítala ubohá, akoby aniela božieho, slzy si utierajúc od radosti.
         Posadila ho k sebe a čakala, čo jej bude vyprávať o synovi.
   </p>
   <p>
    Medzitým shrkli sa zvedavosťou hnaní aj domáci okolo cudzinca, a netrpelive čakali za
         nasýtením zvedavosti svojej. —
   </p>
   <p>
    „Nuž stará mamka, vášmu synovi je veľmi dobre, ani mu lepšie byť už nemôže na svete“ — s
         potutelným diabolským úsmechom začal vypravovať cudzinec.
   </p>
   <p>
    „Ó ďakovať milému pánu Bohu! veď ja pevne verím, že on prosby matkiné rád vyslúcha, že
         on starej matky jediné potešenie, jej syna drahého, sám vodí, stráži a v cudzom svete
         opatruje!… A či je zdravý? čo mi odkazuje? či nepísal pár slov? Veď vravte, vravte, potešte
         matku, akýže ste voliaký neshovorčivý!“
   </p>
   <p>
    „Váš syn, stará mamko, je v Pešti a veru ho tam dobre stráža i opatrujú. Ja som sa
         vidíte voždy nazdával, že kto ide do sveta, že je to už celkom inakší človek, ako my
         hriešne stvory. Mňa tiež náš pán farár nahováral, aby som si dal synov do škôl, ale ja mám
         viacej rozumu, ako tridsať farárov. Dobre je mojím synom aj doma, a stará mamka aj vášmu
         synovi by lepšie bolo bývalo doma pri poctivom remesle, ako tak na ľahko len žiť vo svete.“
   </p>
   <p>
    „Ale prečo že mi to dohovárate? k čomu kto má chuť na svete, nech sa toho chytí. Môj syn
         mal od malička vlohy k umelectvu; ťažko mi starej matke, prichodí žiť bez neho, ale stala
         sa vôla Božia, vo svete bude z neho iný človek.“
   </p>
   <p>
    „Docela iný ako doma! a povedať vám aký?“
   </p>
   <p>
    „Ale dobrý človek! nesužujte že ma ubohú mater a nedržte dlho na reči, radšej mi už
         povedzte, čo viete o mojom synovi!“
   </p>
   <p>
    „Nuž a o kom že ja vravím, dobrá stvora? Veď od počiatku, ako som sem prišiel, vravím o
         vašom synovi. Vidíte, stará pani! tam vedie tá vaša vysokomyslnosť; chcete vychovať odrazu
         z detí pánov, a ono vychováte tulákov!“
   </p>
   <p>
    „Ale netrápte ma už toľmä, dobrý človek, ak že ste z Boha, prosím vás povedzte mi, čo
         viete o mojom synovi.“
   </p>
   <p>
    „Ja sprostý človek som sa vždy domýšľal, že váš pán syn v tom svete ustavične štrngá s
         dvadsiatníkami, toliarmi a dukátami; a ono toť! štrngá vám on tam v Pešti s podivnýma
         ostrôžkami — putami.“
   </p>
   <p>
    „Pre Boha! čo to hovoríte?“ klesla starena.
   </p>
   <p>
    Oplan ako najhanobnejšie opísal stav jej syna, načo opovržlivo a úšklebne vysmievajúc sa
         jej, zanechal ju.
   </p>
   <p>
    Dozvediac sa o tom mešťania hneď pribehli tešiť ubohú mater; ale bolo už pri pozde, —
         dobrá stvora nemohla to preniesť — našli ju už mrtvú.
   </p>
   <p>
   </p>
   <p>
    <span class="bold">
     <strong>
      IV
     </strong>
    </span>
   </p>
   <p>
   </p>
   <p>
    Celé mesto R. bolo na nohách. Už od dvoch dní čakalo slovenských dobrovoľníkov, ktorí od
         Hrkáča a Skerešova, tou úzkou dolinou hore šli a v planý čas veľmi pomali napredovali. —
         Bolo to radosti, keď dobrovoľníctvo vtiahlo do mesta nášho. Pozde večer každý s lampášom
         vyšiel v ústrety dobrovoľníkom. Bakulíny bol vodcom jejích, on držal na námestí k
         shromaždenému mešťanstvu iskrennú reč. Medzi dôstojníkami vynikal i náš — Samko Beláni. Ako
         by som ho dnes videl. V peknej vojanskej rovnošate a s červenou srbskou čiapočkou na hlave,
         z nejž dlhá belasá kytka visela, so šabľou pri boku; — no, po junácky a bohatiersky vyzeral
         náš mladý umelec a bojovník. — My chlapci — ba zdá sa mi, že aj dievčatá — pásli sme s
         obzvláštnou obľubou oči svoje na ňom. Jednomu páčila sa šabľa, inému tá čiapočka srbská, a
         tretiemu pozdávala sa rovnošata jeho. — A ja som s pýchou pozeral na tých, ktorých som
         znal, že mu predtým, u jeho ubohej matky, kým žila, ubližovali, i na tých, ktorí Aničku
         Ružičkovú ohovárali, keď vidiac ho, pokyvkávali si hlavami: že veru je z nášho Samka za
         šuhaj. — Jeho rodina v ploštianskom hámre, dostala strach od neho; lebo keď ju šiel ta
         navštíviť, popratala sa, Bôh vie! kam, všetko majstrom hámorským a jeho ženou k prijatiu a
         k uhosteniu jeho pristrojené zanechajúc. Chýr tohoto, že tak velikí páni naľakali sa ho,
         ešte viac povýšil ho v očach jeho prvších protivníkov a odporníkov. A ja dobre rozpamätám
         sa ešte, akú som mával satisfactiu na tých kmotričkách, ako teraz divom sa nezašly, —
   </p>
   <p>
    Starý Ružička mal veliké potešenie zo Samka. „A už si mi ty len za šuhaja!“ obzerával si
         ho; lebo mu len tykal. Anička bola radosťou bez sebä, hneď brala mu šabľu do ruky a ňou
         štrngala, hneď si čiapočku jeho na hlávku staväla, hneď zase iné fígle vystrájala. Starému
         sa len to nepáčilo, že sú časy tak nepokojné; a Anička bola veľmi starostlivá, ak sa vraj
         nášmu Samkovi na tej vojne dačo stane. — A ja, lebo som tam bol prítomný, som bol vo
         vytržení, keď mi Anička tú čiapočku na hlavu postavila, šabľu k boku pripásala; a ešte keď
         shováral sa Beláni so mnou! nebol by som sa vám dal ani za ten celý svet. Dal som mu ruku,
         že aj ja budem, keď vyrástnem „obhajcom národa“, ač, úprimne buď rečeno, nerozumel som ja
         ešte tomu vtedy, čo je to za zver.
   </p>
   <p>
    Ešte som nikdy pred tým s takou pýchou a radosťou nič nevyprával mojím druhom, ako o
         sídení sa mojom so Samkom Belánim, ktorý sa so mnou aj
    <span class="emphasis">
     <em>
      shováral
     </em>
    </span>
    . Keď
         spomínali jeho čiapku, s akou pýchou a radosťou vyriekol som: „tú som ja mal na hlave“. Keď
         prišla do spomienky šabľa, s ako pýchou a radosťou vyprával som jim, ako ju mne Anička
         Ružičková opásala bola. —
   </p>
   <p>
    Za pár dní bavilo sa dobrovoľníctvo u nás, nikdy toľko radovánok a zábav; nikdy toho
         veselého shonu, nikdy toľko spevu nebolo u nás, ako práve vtedy. Sčastné bolo mesto naše
         návštevou dobrovoľníkov naších, sčastný bol starý Ružička, no sčastnejší som bol ja, — ale
         viem, že najblaženejšia z nás v celom meste bola Anička Ružičková. A ja som jej to ani mak
         nezávidel; neviem či nie iný?
   </p>
   <p>
    Neustaly klebety ani teraz. Nadovrávaly sa Aničke najviac jej vrstovnice a jích matky,
         zvlášte tie, ktoré jej to sčastie závidely. —
   </p>
   <p>
    Čože vraj má Anička za radosť z vojaka? S ním ísť predsa nemôže? A potom, kto vie, vraj,
         či sa mu ešte na tej vojne dačo nestane? môže, vraj, Anička ešte aj oň prísť.
   </p>
   <p>
    Iní zase voždy len to húdli: že sa jím ten Samko nepáči, že sa všetkého chytá. Hneď je
         umelcom, hneď zas vojakom, na ostatok vraj, ešte nebude ničím! —
   </p>
   <p>
    Ale dosť už o ních! Chcel som len skutočný život ku boku ideálnemu postaviť, aby
         protiviny vedľa seba lepšie v oči bily.
   </p>
   <p>
    *
   </p>
   <p>
    Je tichý, mesäčný večer. Dobrovoľníctvo hotuvalo sa zajtrá odcestovať ďalej, a preto
         zamestknáva sa upratovaním svojích vecí na cestu, a včasnejšie ako inakedy dalo sa na
         odpočinok. I dôstojníci všetci včasnejšie políhali, mimo jednoho, ktorý celú noc oka
         nezažmúril. — —
   </p>
   <p>
    Na hrobe starej Beláničky kľačia dve postavy. Kto sú to? Kto by boli inší, ako dôstojník
         Beláni, syn tam odpočívajúcej mamičky, a jeho milá Anička.
   </p>
   <p>
    Tam sa on lúči i s matkou i s milou; že lúči sa bolästne, to si domyslíme.
   </p>
   <p>
    Či vráti sa ešte raz ku hrobu matere?
   </p>
   <p>
    Či ešte privinie k sebe Aničku v rodičovskom dome?
   </p>
   <p>
    Záhadné otázky, niet na ne určitej odpovede nikde.
   </p>
   <p>
    Druhý deň odobralo sa slavnostne dobrovoľníctvo od nás so spevom národním poberajúc sa
         preč. Horliví mešťania odprevádzali ho až hen do
    <span class="emphasis">
     <em>
      Kämenian
     </em>
    </span>
    . V duchu a
         so slzami v oku všetko šlo za nimi; najuprimnejšie žehnal jím starý Ružička, a
         najsrdečnejšie plakala — naša Anička.
   </p>
   <p>
   </p>
   <p>
    <span class="bold">
     <strong>
      V
     </strong>
    </span>
   </p>
   <p>
   </p>
   <p>
    Zatíchla búra vojny, len stopy ktoré po sebe nechala, — a boly ony veru niekde dosť
         smutné a hrozné — upomínaly na ňu. — Všetko prišlo do starej koľaje ako keby nebolo sa nič
         stalo. A predsa stalo sa veľa, veľmi veľa! Lež čože! svet je krátkozrakí; mnohí ani len to
         nechápali, čo sa všetko stalo za tých 16 mesiacov. Jedni borili, druhí bránili, a predsa
         obom jednako odmenené boly snahy jejich; jednym odmieňali sa tym, čím iných trestali; ba
         neskôr ešte horšie. Tak pomaly zatíchly vlny búrok, a i naší dobrovoľníci zamenili meč
         zase, ktorý s perom, ktorý s pluhom, každý dľa svojho povolania. —
   </p>
   <p>
    Len našej Aničke sa zle vodilo, a tak zdalo sa, akoby v jej živote len teraz počínala sa
         búra a neresť.
   </p>
   <p>
    Starý Ružička odišiel k otcom. Anička ostala samotná, ako prst. Mať už od desiatých
         rokov v hrobe, otca pochovala teraz — nevolná sirota! Keby len aspoň stará pani Belánička
         bola zostala na žive, s ňou by sa potešila bola; ale i tá v hrobe, a milý ďaleko. Kto vie,
         v ktorom sveta kraji; kto vie, či ešte živý?!
   </p>
   <p>
    Hrozné položenie! —
   </p>
   <p>
    Celý svet stal sa Aničke našej nemým hrobom, ľudom vyhýbala, akoby odumrela svetu. Hroby
         milých boly jej jedinou potechou na svete. Ráno, večer — navštevovala jich. A keď prišla
         jar vyzeraly hroby, ako pekné zahradky. Najkrajší z nich bol hrob matky jej milenca. —
   </p>
   <p>
    Krásne boly v čas jarní tie hroby, krásné ruže kvitly na nich; ale čože tak od razu
         obľadly ruže líc Aničkiných v krásnom jarňom čase ružovej mladosti?
   </p>
   <p>
    Vyzeraly tie hroby ako živé; kto po pri cintoríne šiel, každý pozastavil sa pri ních, a
         rád díval sa na jích krásu; ale prečo tá Anička mladá, predtým živá a veselá, vyzerala
         akoby živý hrob? s nikým neshovárajúc, s nikým netešiac sa na svete, okrem tých hrobov?
   </p>
   <p>
    Hja, keď milí v hrobe — najmilejší — ďaleko.
   </p>
   <p>
    *
   </p>
   <p>
    Či by sme sa nepodívali k nášmu umelcovi, ktorý po prestatej búre zamenil meč svoj, ten
         meč, ktorého opásanie mňa chlapca tak blažilo, ako hádam ani jeho samého — zas s maliarskym
         štetcom. —
   </p>
   <p>
    Ako sa mu vodilo? —
   </p>
   <p>
    Neviete vy rodáci mojí, ako vodí sa naším umelcom? —
   </p>
   <p>
    Sčastný národ, ktorý má múdré hlavy, šikovné umelé ruky na synoch svojích. Sčastný
         národ, ktorý má synov neohrožených, hotových položiť i život svoj i všetko za blaho jeho.
   </p>
   <p>
    A náš národ je dvojnásobne sčastný v tomto ohľade, bo vedú ho nie len múdré hlavy
         šlechetné charaktery, no má — sláva Bohu! — i synov obetivých, ktorí vďačne i krev vylejú
         za blaho národa; — len jedno je nesčastie, ktoré ale takmer toľko zaváži, ako tamtie dve
         sčastia, a to je, že hlas tých múdrych hláv bez ozveny zaniká, že tie obete bez účinku
         ostávajú. Ľud je hluchý; nečuje hlasu svojich spasiteľov, ba často ešte križuje jich. Ľud
         je stelesnelý; pálenka milšia mu ako sláva a blaho národa. Ľud je zotročilý; ruku ľúba
         tomu, čo ho mravne ubíja. Tych pár sto šlechetných obetivých, národovcov, osihotene
         dovoláva sa slobody a práva, a planý svet — trebas i pravdu majú — nevšíma si slov jích, bo
         vraj, čo nás po vás, keď nestojí za vami národ váš. A národovci, ktorí posvetili sa národu,
         ktorí krvopotne vymáhajú mu spravodlivosť: miesto aby uznania dákeho dochádzali, na tomto
         svete zriecť sa musia všetkých výhod, mieru, blaha, pokoja.
   </p>
   <p>
    Nesčastný národ ten, ktorý nesčastnými robí na celý život tých, ktorí jemu k životu
         sčastiu a sláve dopomáhajú.
   </p>
   <p>
    A v tom dvojnásobne nesčastný je národ náš slovenský.
   </p>
   <p>
    Či napraví sa to u nás skoro?
   </p>
   <p>
    Dal by Bôh! Avšak ani vedomcom ani umelcom ešte v národe našom až po dnes veru ruže
         nekvitnú. Nie je to aj div. Zošarpali protivníci celý život náš, — ťažko ho je zdobiť a
         okrašľovať i vedou i umením. Preto u nás trvá povšechný diletantismus; preto u nás ešte
         vedomci a umelci nie sú v cene, ba ani len — nevyžijú. Kto neverí, nech číta životopis
         Hollého alebo Štúrov, abo nech opýta sa umelcov naších: Bohúňa i Klemensa. Tí to dosť trpko
         zakúsili. —
   </p>
   <p>
    A kde je náš umelec, kde Aničkín milenec — a čo robí?
   </p>
   <p>
    Náš Beláni bol v Prahe. Umienil si po skončenej búrke dosiahnuť stupňa dokonalosti
         umeleckej a z Prahy potom odcestovať do Mekky umelcov, do Ríma; a potom len, keď by za pár
         rôčkov zo všetkým tým hotový bol býval, navrátiť sa do domoviny, postaviť sa na slobodnú
         nohu a samostatnú postať života, a pojať drahú Aničku za vernú manželku svoju.
   </p>
   <p>
    Nič, ani litery nepísal domov, nič nedal znať o sebe, chcel milých svojich len potom, u
         cieľa súc, príjemno prekvapiť.
   </p>
   <p>
    Avšak človek mieni a pán Bôh mení.
   </p>
   <p>
    *
   </p>
   <p>
    Kdeže najdeme o pár mesiacov už mladého, nádejného umelca nášho? Kdeže kvitne sláva
         umelcová?
   </p>
   <p>
    V hrobe!
   </p>
   <p>
    Za živa nezná národ spasiteľov, oblažiteľov svojich: pozná jích len po smrti. Za živa
         mučí najvernejších svojích, dáva jim korunu tŕňovú, — po smrti vije jim vence, pomníkami
         ozdobuje kosti jích zotlelé.
   </p>
   <p>
    Úbohá to sláva, ale neide to ináč na tom našom svete.
   </p>
   <p>
    Homér žobral za živa — po smrti jeho hádalo sa sedem miest o jeho rodisko, a každé by si
         ho rado privlastnilo bolo. —
   </p>
   <p>
    Koľko básníkov, umelcov hladovalo, zomrelo v nemocnicach?
   </p>
   <p>
    Po smrti radi by jich boli uznanlivejší potomci z hrobov vyhrabávali — keď už pozde
         bolo. —
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Tak to býva z mužmi, čo národu žijú:
      </em>
     </span>
     <br/>
     <span class="emphasis">
      <em>
       Svet jim býva vďačný, až keď v hrobe hnijú!!“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Jedno číslo jediných toho času slovenských, avšak ozaist
    <span class="emphasis">
     <em>
      výtečne
     </em>
    </span>
    redigovaných Lichardových novín, donieslo nám smutnú zprávu, že Samko Beláni umelec a
         bývalý dobrovoľník zomrel, za ktorou trúchlivou zprávou nasledoval obšírny opis pohräbu
         tohto nášho mladého, umeniu a národu privčas zosnulého rodáka.
   </p>
   <p>
    Mnohé oko zavlhlo nad touto smutnou vesťou, mnohé rodocitné srdce zachvelo sa; ale úbohé
         srdce našej drahej Aničky Ružičkovej — puklo.
   </p>
   <p>
    Prijdúc ako študent domov na prázdniny, ukázali mi tichý, opustený hrob jej.
   </p>
   <p>
    Tam je rodinka naša drahá spolu v lone Krista Pána, ktorý tiež nosil korunu tŕňovú za
         spasenie naše — blažená po nesčastí časnom, vo večnosti.
   </p>
   <p>
    Sám milostivý Hospodin ju osláv!
   </p>
   <p>
    *
   </p>
   <p>
    Cestujúc pred dvoma rokami krajom rodným, nezabudnúl som navštíviť v jeden tichý mesäčný
         večer — hrob Aničkín.
   </p>
   <p>
    Našiel som ho. Pekný ker zakvitlý bielymi ružami strážil ho a slávik spevavý žalostne
         nôtil si v ňom. —
   </p>
   <p>
    Nikdy nezabudnem prekrásny večer ten.
   </p>
   <p>
    Odtrhnúl som si jednu plno zakvitlú ružičku z hrobu Aničky Ružičkovej na pamiatku.
   </p>
   <p>
    Ako som ju trhal, vyletel slávik z neho, a letel bystro preč, akoby sa mrzel, že ruším
         blažený pokoj mrtvých. — Ale vráti sa on ešte nôtiť pieseň svoju na hrob tichý; či uvidím
         ho i já ešte kedy? — Bôh vie! —
   </p>
   <p>
   </p>
  </div>
 </body>
</html>
