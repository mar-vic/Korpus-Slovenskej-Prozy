<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2576390">
       </a>
       Incognito
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bol som vo vytržení! — Myslíte si snád vy, ktorých jedine cveng zlata a sriebra
         rozveselí, že mi od voľakadial pár žltáčikov do vrecka prikvitlo? Alebo snáď vám v ríšach
         ideálov snívajúcim zaľúbencom napadne, že som ružový, zlatorezý list dostál? Či ma budete
         podľa sebä súdiť vy, ktorých jediným živlom sú rozkoše a zábavky, že ma niekam na veselú a
         nádhernú zábavu pozvali? Všetci ste na omyle, ač trocha — trocha by ste mohli mať i pravdu;
         no, ale počujte ma ďalej.
   </p>
   <p>
    Nezapieram, žeby ma ponajprú lesk a cveng tých zlatých čertíkov nepotešil; ale do
         vytrženia priviesť — ej, to by ma už naskrze nemohol! Ale ja tu asnaď priveliké
         opovrhovanie zlata prezradzujem, aké hádam v srdci mojom miesta nemá! Napadá mi to staré:
         homo sum et humani nihil a me alienum esse puto t. j. po slovensky: som človek, a to síce
         človek devätnásteho stoletia — stoletia toho, v ktorom jedine peniaze panujú, v ktorom
         cveng zlata najmilšou je ušiam hudbou. V našom veku za peniaze všetko obdržíš; čím chceš,
         tým sa staneš; Rubeš o tom takto svedčí:
   </p>
   <p>
   </p>
   <p>
   </p>
   <div class="literallayout">
    <p>
     „Kto má hodně dvacetniků,
     <br/>
     učeným hned pánem sluje,
     <br/>
     ten má vtipu, krásnych zvyků,
     <br/>
     umí víc než potřebuje.
     <br/>
     Slovem, kdo má drobných dosti,
     <br/>
     ten má samé zlaté cnosti;
     <br/>
     Kdo však zlaté nemá cnosti,
     <br/>
     ten je i nyní bez milosti,
     <br/>
     i pod věncem bobkovým
     <br/>
     vulgo — oslem hotovým!
     <br/>
    </p>
   </div>
   <p>
   </p>
   <p>
   </p>
   <p>
    Nuž ale, či to nebolo aj predošle tak, ako je dnes? Ja myslím, že je to starodávné
         porekadlo: kup sebe, habebis! No, tak to bolo aj predtým, len s tým maličkým rozdielikom,
         že predošle čo si si kúpil, to si aj mal; teraz ale, keď si aj kúpiš voľač, nenajdeš v
         kapse to, čo si chcel, bo len po kúpe ti bije do očú, ako ťa — ošidili. Ja znajúc všetky
         tyto spády zlého sveta, vätšiu váhu kladiem na rozum ako na všetky peniaze; že ale pod
         rozumom chytrosť rozumiem, to každý dobre vie. Ale keby mi predca niekto tak hŕbu tých
         žltáčikov nasypal, čiby som ozaj cele chladný ostal a neposkočil od radosti? Pod tou
         jedinou výminkou Vám materialistom popustiť môžem, keď si pomyslím, že moje vrecko nikdy
         ešte v mojom živote dukátamí plné nebolo, a tak ani neviem s istotou, akými asi citmí by ma
         to naplnilo, keďby som od razu plnou hrsťou ty žltáčiky rozsýpať mohol. Najlepšie by to
         bolo pravda oprobovať.
   </p>
   <p>
    Ale ľubolist žeby ma bol do vytrženia priviedol — hádajú zaľúbenci. No, tí predca voľač
         šípä. List to bol — ale nie ľubosti lež zváci list a tak viac ako ľúbolist. — Prosím
         útlocité slečinky, nerád by som vás obraziť; ale rád pravdu hovorím bez obalov a myslím, že
         sú slovenské slečinky tiež pravdymilovné. A potom je to už tá naša slovenčina na príčine,
         že sa pravda tak ľahko z úst vykĺzne. Ja aspon slovensky hovoriac, nemôžem kremä úprimne,
         kremä prostorečne sa vysloviť: nuž sa mi to aj tu do prosta vyreklo, že je zváci list viac
         ako ľubolist; aspon u mňa to platilo, a mňa tedy zváci list do vytrženia priviedol!
   </p>
   <p>
    „Aha! pomyslia si naši zabavkári, my sme uhádli! Ten lístok musí byť pozvaním na nejakú
         zábavu, už na akú takú, ale na zábavu istotne.“ No a ja? Ja vám, bračekovci mojí, nemôžem
         len prisvedčiť.
   </p>
   <p>
    „Teda neľúbi peniaze, rozumujú materialistovia; ako sa zabaví bez peňazí?“ Tí ale nech
         len pekne krásne mlčia, tí to neuhádli. Oni nevedia, čo Sládkovič hovorí, že:
   </p>
   <p>
   </p>
   <p>
   </p>
   <div class="literallayout">
    <p>
     „Každý to ináč so žitím hrá si
     <br/>
     každému inde svitajú krásy
     <br/>
     každé srdce inšie blaží!“
     <br/>
    </p>
   </div>
   <p>
   </p>
   <p>
   </p>
   <p>
    Zaľúbenci ale a zábavy milovníci, ktorí v hádaní predca sa voľačoho domakali, zasluhujú,
         aby som jím ako ten dobrý pán rychtár prisvedčil: Oba máte pravdu.
   </p>
   <p>
    *
   </p>
   <p>
    Bolo práve po skvosnom alumnickom obede, keď som s rozpečadeným listom v ruke vbehol do
         jednej žiackej hospody, kde dakoľkí moji rovesníci zbytky od obedu — ten každodenní —
         smačne dojiedali. Musel som divne vyzerať, lebo všetci — akonáhle som dnu vkročil, a čo je
         prosím, veľká vec — ujiedať prestali a príčinu mojej rozčulenosti sa spytovali. Neodpovedal
         som jím ani slova, len som sa nepozorne hodil na tvrdú, polštvrtej nohy majúcu stoličku,
         ktorá chudinka ako by sa ma tiež na príčinu mojej rozčulenosti spytovala — hneď praskla
         podo mnou. Bratov moje chovanie sa podivením naplnilo. Boli tým zvedavejší a dotierali na
         mňa zo všetkých strán rozličnými otázkamí. Miesto odpovedi podal som jím hrdo lístok:
         „Nate, reku, prečítajte si to sami.“ Čítali. — Ja som to ešte raz načúval, aj! a — bol som
         vo vytržení; lež nebol som len sám, ale boli aj bratia moji všetci!
   </p>
   <p>
    Dostali sme my v tom liste pozvanie na — divadlo. „Hm — pokrútia hlavou usmievajúc sa
         daktorí, teda nič viac len to? Bude to tedy čestný lístok, čomu sa študenti pri tanečných a
         divadelných zábavách tak velmi radujú!“ — Možno že sa radujú, ale do vytrženia jích to len
         neprivedie, a ja som už teraz nevedel, čo som mal robiť od radosti! Nebudem vás ale ďalej
         takto nič po nič na reči držať; poviem vám už čo je vo veci. — My sme neboli študenti ako
         študenti, lebo sme my boli —
    <span class="emphasis">
     <em>
      slovenskí študenti
     </em>
    </span>
    ; to divadlo nemalo byť
         len ako divadlo, lebo to malo byť —
    <span class="emphasis">
     <em>
      slovenské divadlo
     </em>
    </span>
    ! A u nás
         hľaďteže, nevolali len prizerať sa, ale nás vyzvali hrať divadlo a tak za hercov, vulgo
         dilettantov a po slovensky ochotníkov takrečených. A hľa, preto som ja bol teraz vo
         vytržení!
   </p>
   <p>
    Ešte som bol len maličkým maličičkým študentíkom s čítankou a katechismusom pod
         pazuchou, keď v mojom rodisku hrali Klicperov „Divotvorný klobúk.“ Oj, a mne sa ten krásny
         večer tak hlboko do srdca vryl, že sa i teraz tak živo naň pamätám, akoby to bolo len
         včera. Vtedy a vždy za tým som si vrúcne žiadal, čím častejšie vidieť a zažívať radosti
         divadelného predstavenia. Potom ale keď som odrástol, pokročil som i v žiadosti mojej o
         krok ďalej: nechcelo sa mi už viac len trpným divákom byť v slovenskom divadle, ale som si
         i sám ako herec vystúpiť žiadal. A pán Beskydov uhádnul vrelú túžbu slovenských mladých
         sŕdc a mezi nimi aj moju napísav nám výborné „Incognito“, v ňom pre mňa úkol Jelenského,
         jemu ku boku úkol Evičkýň: teraz nás volali ten kus zahrať a ja — oj, ja som bol vo
         vytržení!
   </p>
   <p>
    *
   </p>
   <p>
    Nebudem vás unúvať opisovaním tej netrpelivosti, ktorá sa v každom z nás najviacej ale
         vo mne zmáhala dočim určený den k našmu odchodu nesvitnul, aby ste naposledok i vy do
         netrpelivosti neupadli. Chcete si ju ale predstaviť, to sa opýtajte modrookej dievčiny, aké
         sú to trapné chvíle, v ktorých po istom dni ustavične vzdycháva a ten preto skôr nesvitá
         akoby svitať mal — deň to nejakej zábavy, ku ktorému je už so všetkým, aj s ľalijovými
         šatami hotová. Ona má pred očima dvoje veľkých radostí: jednu, že sa po prvýraz verejne
         ukáže, (ak ale už pred tým na verejných zábavách bola, teda že bude môct zase verejne v
         nádhere sa ukiazať); druhú, že si známosť urobí. Toto sú ty dve hlavnie radosti, za ktorými
         nekonečný zástup iných radostí nasleduje, ako za mesiačikom myriady hviezdičiek na nebi.
         Tak asi vyzeralo to s namí. My žiaci a veľkonočné sviatky nám na pätách, v ktorých sa
         trochu zo školského prachu otriasť môžeme! To bola tá prvá veľká radosť naša, a druhá ako
         sa rozumie, to divadlo — slovenské. Koľko za týmato dvoma jích nasledovať malo? To si sami
         vypočujte, hádam ste lepší, no aspoň pilnejší mathematici ako ja. Ja som krem toho pred
         týmito sviatkamí najprú dni, naposledy aj hodiny rátal, o koľko dní a hodín sa to už
         vyberieme na cestu, a bol som netrpelivý, že len lezly a neutekaly, akoby som si bol
         žiadal. Moju netrpelivosť ale, ako hovorím, nechcem opisovať. Nie snáď preto, aby som vás
         milí čitatelia zašanoval (nezašanoval som vás docela už posiaľ), ale preto, že som hrozným
         egoistom a nechcem si muky mojej netrpelivosti ani v obrazotvornosti zprítomniť, aby sa mi
         — musíte vedieť, že mám veľmi mäké srdce — to mäké srdiečko voliákosi nepuklo a bolo by po
         mne a tak i po tejto besiedke, ktorou vás predca zabaviť chcem.
   </p>
   <p>
    Podívajte sa na hradskú, za mestom P.; tam vidíte dva vozíky, v každom štyroch šuhajov,
         a počujete — štvorhlasný spev. Čo myslíte, čo je to za karavána? Tak cestovať nemôžú len
         veselí žiaci, napadne vám, a vetrík do uší pošepne: a — divadelní ochotníci. Už sme tedy
         šli do zasľúbeného mesta hrať divadlo: túžby a žiadosti naše sa počaly uskutočňovať. Z prvu
         to šlo veselo, lebo sme šli veselo — na voze. Ale potom to len bolo na druhý deň! Došli sme
         do mestečka P. a tu náš najatý vozár nazpät sa obrátil, a my sme ostali po pansky, nie na
         voze, lež v hostinci — sedieť. Posilniac sa k ďalšiemu cestovaniu, opustili sme hostinec.
         Vystúpime z mestečka von, tu pred nami stoja rozložené — velebné Tatry. Dávno som jích síce
         už nevidel, ale na tento čas nebol som — vo vytržení. Ostrý vetor fúkal nám do tvári a
         metal sňah do očí; my sme bojovali proti jeho sile a mrazom našimi riedkymi kepeňkamí, a tu
         som videl, že na tej divadelnej ceste nechodí sa vždy po vencoch a ružiach. Prizrite sa ale
         lepšie na tú ináče peknú cestu, ktorá sa ťahá pod velebnými Tatrami popri V. hostincoch do
         Š! Vidíte tam osmích šuhajov, ako nesú na paličkách všetek svoj majetok a zaberajú, ako
         čoby o závod s tým vetrom? Vidíte ako jím vetor klobúky ztrhuje, a oni na to nič nedbajú?
         Tak cestovať, pomyslíte si, nemôžú len slovenskí študenti, a vetor vám do uší donesie: a —
         divadelní ochotníci. —
   </p>
   <p>
    O chvíľku prišli sme do V. hostincov. Tu ľudstva plno, akoby ho nabil. Čože je to tu,
         vari tanec? Nie: ale ľudia idú z trhu z mestečka V. a ostrý vetor nahnal jích sem sa
         zohrievať. Tu sú aj naši známi z Š. Ihneď nás obstali, počastovali, potom na vozy pobrali a
         do Š. zaviezli.
   </p>
   <p>
    V Š. u nášho priateľa stavilo sa veľa žiakov z R. a K. na sviatky domov idúcich. Minulo
         trocha času kým sme sa vzájomne uvítali, až sme z rozličných proeludij na tú pravú nôtu
         natrafili. „Vy idete divadlo hrať do L.?“ spytoval sa akosi starostlivo známy náš z R.
         menom Krajský. — „„Áno!““ bola moja krátka odpoveď. — „Škoda vášho ustávania!“ odvetil on.
         Ja bľadnem; moji bratia vyvaľujú naňho oči, akoby ho zesť chceli; on sa obráti k nášmu
         P-skému priateľovi a hovorí: „Palko, ukáž jim list!“
   </p>
   <p>
    Palko nám nemo podal písmo. Prečítam ho nahlas — písmo mi z ruky vypadne, všetci sú ako
         na tŕni, oj a ja — ja som ešte len vo vytržení! List ten bol od nášho priateľa a brata z L.
         na Palka písaný a v ňom čo? Počujte ty osudné štyry slová: „Odopreli nám povolenie k
         divadlu.“ To je hrôza! kričali temer zúfanlivým hlasom všetci moji spolubratia razom. Ja
         som nemohol ani slova prehovoriť, klesnul som ako bez seba na pohovku v tom vytržení. „No
         len nezúfajme!“ potešoval nás brat Palko. Moji bratia sa aspoň na oko uspokojili, len ja
         som sa nemohol. Uspokojujte, že divadelného herca v čas jeho príjmu, keď v divadle kremä
         pár chlapcov na galérii vidí, či vám neodpovie zúfale:
   </p>
   <p>
   </p>
   <p>
   </p>
   <div class="literallayout">
    <p>
     „Ach! není tu není, co by mě těšilo;
     <br/>
     Ach! není tu není, co mě těší!“
     <br/>
    </p>
   </div>
   <p>
   </p>
   <p>
   </p>
   <p>
    Konečne ma predca ukojily nádejou; tak asi ako keď takého herca uspokoja, reknúc mu:
         Preložíme predstavenie na zajtra, dnes je asnáď nepríhodný čas obecenstvu! Palko t. j.
         ukazoval na dátum toho lista osudného, ktorý bol ešte pred dvoma týždňami písaný. „Od tých
         čias možno, že sa veci premenily, hovoril on; lebo som ja bratovi B. do L. písal, aby sa
         zrovna k vyššej vrchnosti obrátili, keď jím je nižšia v ceste.“ Tyto slová nás novou
         nádejou naplnily, a tak sme ešte ten deň strávili po študentsky veselo.
   </p>
   <p>
    Priblížil sa večer. K bratovi Palkovi došiel z mesta L. vozík nám v ústrety poslaný a
         vozka doniesol zase na Palka — list. List sa hneď rozpečadil a my sme čakali, čo v ňom
         bude, ako výrok, nad životom a smrťou. Palko číta: „Vyhrali sme, Tvoja rada bola dobrá.
         Povolenie od vyššej vrchnosti máme už v rukách.“ Ďalej ešte čítal rozličné veci, ale ja som
         nepočul; lebo som bol ešte len teraz — vo vytržení.
   </p>
   <p>
    *
   </p>
   <p>
    Stojíme na čarovných brehách bystrotokého Váhu. Tak ako luny tohoto tatranského pútnika
         valily sa prúdy krve po žilách mojich, lebo som s krásneho vršku pozeral na vyvolené
         mestečko slovenskej Thalie. Deň sa práve nachyloval k večeru. Bol to utešený pohľad na to
         čarovné okolie Váhu, na ktoré sme sa my teraz v tichom večerňom dumaní zahľadeli až nás
         hlasy zvona upomenuly, že je čas divadelným ochotníkom vtiahnuť do mesta. Nevítal nás síce
         nikto, ani by nikto nebol poznal v nás to, čo sme vlastne t. j. ochotníci, ale my sme
         predca s akousi hrdosťou a samoľubou vtiahli do mesta ako ochotníci. Zatiahli sme rovno k
         nášmu bratovi B. a poznali sme ihneď v jeho sestričke herečku — Borku. Naše rozhovory okolo
         samých príprav k divadlu sa točily, až sme cestou i rozhovorom unavení na odpočinok sa
         odobrali, tešiac sa na zajtrajšok, kde sa s ostatnými herečkami a ochotniciamí uvítame. Pán
         Potomský myslel na pani Sokolovú, kosci na svoje hrabačky, ja na všetkých týchto korunu —
         Evičku. Nastalo ticho; všetci usnuli; len ja som za veľa oči zažmúriť nemohol, a len čo som
         zaspal, už som sa videl na — prôbach.
   </p>
   <p>
    Svitlo utešené ráno. Räd rädom sme sa predstavili našim spoluochotniciam a vzájomne sme
         sa s nimi obznámili. V tento deň sme mohli hneď prôby začiať a to čo viac na lešení
         divadelnom; ale niektorí prespolní herci ešte chybovali a jednej hrabáčky tiež ešte nebolo.
         Držali sme teda čítacú prôbu a po nej sa zabávali — až sa pekne minul deň.
   </p>
   <p>
    Na druhý deň prišli všetci ochotníci. Maly byť dve prôby cez deň. Sídeme sa do dvorany
         divadelnej; vystúpi Evička s Borkou; no, a počínajú si hneď vtedy dobre! Predohra sa
         skončila. Za tým v bočnej chyži vedľa dvorany sporadujú sa už všetci k prvému deju, a medzi
         ních vpálim i ja dnu. Tu ma chytí môj priateľ B. za ruku a predstaví ma ešte nevídanej
         hrabačke Miline… Ja chcem chladnú urobiť poklonu a povedať to obyčajné: „Teší ma, že mám
         šťastie!“ — ale — pozrem na tú postavu aňjelskú, zahľadím sa do tej významnej tvári i —
         nemohol som slova preriecť, len som stal ako primrazený. Dívam sa, dívam na tú už do zmatku
         prichádzajúcu krásku, a čím viac sa na niu dívam, tým viac prichodím — do vytrženia. Všetko
         sa mi tak zdalo, akoby som túto Vilu už dakde bol videl, a verte mi, nikdy ju moje oko
         nevidelo. Divný to úkaz! ako čoby ten obraz krásy zrovna z môjho srdca vyňatým bol býval!
         Jednoduchá hrabačka ma cele očarila! Vystúpiť na divadlo — a trebas to len prôba bola —
         viacej mi nebolo možno; prôba sa na druhý raz odložiť musela. Ochotnice sa divily mojej
         premene a boly starostlivé, aby som len neochorel; hrabačka Milina bľadla, chvela sa ako
         osyka; moji bratia sa ale smiali a uškŕňali mezi sebou a šopkár šopkal: „Tak mu treba, z
         očú mu prišlo, na čo sa zahľadí na krásu!“ Ja som si len na bolenie hlavy sťažoval; ale krv
         sa divo prúdila po žilách mojích, v očach sa mi menilo, a bol som — vo vytržení.
   </p>
   <p>
    *
   </p>
   <p>
    Prôby trvaly. Nuž či som neuľahol do postele nemocou zdrobený? spýtajú sa zvedavo
         útlocité a súcité slečinky a čitateľky. Nie drahé moje; ale som ani zdravým nebol. Nemoc
         srdiečka je ale nemoc tajná, zatajím si ju pred vamí aj ja. — Na ten prvý výstup s Milinou
         skoro sa zabudlo. Ona ale a ja — my — kedykoľvek sme sa potkali, prichodili sme do —
         vytrženia!
   </p>
   <p>
    Prišiel žiadaný den samého predstavenia. Od rána do večera hŕkaly vozy prichodiacích
         hosťov po uliciach. Prišiel aj večer a my už so všetkým hotoví, len vystúpiť treba. V tom
         Piťo krásnu zahudie trávnicu a nadchne hercov všetkých. Mne pri slyšaní hudby všetky žilky
         hrajú, tancujú! V tom padne ešte zrak môj na utešenú hrabačku Milinu — — i prichodím vám do
         vytrženia! Dobre len, že som nemal hneď prvý vystúpiť; ináč by zle bolo bývalo. Ale čo to
         bola za nadprirodzená krása že ťa, šuhajko, tak omámila? Mne vám ju nemožno opísať, len
         toľko vám riecť môžem, že bola prirodzene krásna, jednoduchá, aňjelsky tichá, utiahnutá,
         čistá, nevinnná dušička. Aké mala oči? Dosť som sa do toho rýdzeho zrkadla jej kryštálovej
         duše nadíval, ale — vždy som prichodil do vytrženia, a práve preto vám jích nemôžem opísať.
   </p>
   <p>
    Šopkár zacengal — hra sa započala. Nám s Milinou nebolo treba vystúpiť, i zabávali sme
         sa spolu za kulísňami ako holúbky nevinné. Ale holubičke závidí hrkútanie holúbkovo druhá
         holubička. I mojej Miline sa tak prihodilo; ale o tom, potom. — Predihra sa skončila. V
         prvom dejstve vystúpim i ja. Dej sa pradie — príde mi preobliecť sa za kosca — vystúpä
         hrabačky — Milina mi chce podávať veniec — ja pozrem na niu, ona sa zachveje, čo v úlohe
         poviedať mala, na to zabudla, prichodila do zmatku a ja do vytrženia — no Piťo zahúdol
         trávnicu, my sme začali mechanične za ním spievať: „Ach čože si šuhaj v poli pripomína za
         rána za rosy keď trávičku ztína“ i boli sme von z blata.
   </p>
   <p>
    Prvý dej sa skončil; opona spadla, potlesk trval. Mezi hrou zase idem k Miline; ona ma
         odstrkuje od seba; ja prichodím do — vytrženia nad týmto divným úkazom; ale nechcem
         odstúpiť; kým mi nevysvetlí príčinu tohoto podivného chovania sa. „Páčte len — vraví a
         myhne na stranu očkom — ako zazerá na nás!“ Obzrem sa a vidím — Evičku, ktorá tu stojí ako
         prísny sudca proti mne, ako žiarlivá holubička proti Miline. Ona to nechcela trpieť, že jej
         za kulisňami tak nedvorím ako na javišti. Chudina! nevedela, že svet na divadle a svet mimo
         divadla su celkom rozdielne dva svety a že sme hrali — incognito.
   </p>
   <p>
    Nasledoval druhý i tretí dej. Prišlo na to, kde som ja na divadle kúru strihal Evičke,
         kde som jej lásku vyznával. Milina sa na to dívala z poza kulisien; ja som tiež tu i tu
         hodil zrak svoj na niu. Ona mne rozumela, vzdych sa jej z pŕs vyvinúl a ja som mu
         porozumel: my jedine sme znali, že svet na divadle a svet za kulisňami sú celkom rozdielne
         dva svety a že sme hrali — incognito. Obecenstvo si myslelo keď som nad sokom Jelenfym
         zvíťazil: Pekný to párik! Ono to ale tiež nevedelo, že svet na divadle a mimo divadla alebo
         lepšie za kulisňami sú celkom rozdielne dva svety, a že sme hrali — incognito!
   </p>
   <p>
    Hra sa skončila a nasledovala tanečná zábava. Na prvý tanec som sa bol sľúbil Evičke.
         Vtom ale ako som ju práve pojať mal, prikvitne v slovenskom kroji odiata moja premilená
         Milina a ja vo vytržení — schytím ju. Pekná to bola zábava! Výborne som sa bavil i Milina
         si chválila; len ktosi, vraj, predca tam bol, čo túto noc preplakal. Ľúto mi bolo, ľúto tej
         dobrej duše! Nuž ale kto z toho môže, že svet na divadle a mimo divadla sú celkom rozdielne
         dva svety a že sme my hrali — incognito?
   </p>
   <p>
    *
   </p>
   <p>
    Prebral som sa z krásneho sna, pretrel som oči a a bežal som rovno k obloku, či aj deň
         tam von tak krásny, ako bol môj sen. Deň bol pravda jasný, ale pred domom môjho priateľa
         stál vozík, na ktorom sme sa mali nazpät zaviesť do P., ta, odkiaľ sme boli prišli, ta
         ďaleko, ďaleko od — Miliny; a hľa! to jediné bolo, čo tomuto dni vadilo, že predca nebol
         tak krásny ako môj sen. Odberali sme sa v spoločnosti räd rädom od každého; od Miliny som
         sa šiel odobrať sám jediný. Slzila. Ja som perly jej krásnych očičiek poutieral jej bielym
         ručníčkom. A chúdera ešte neznala, že i v tom svete mimo divadla človek rozličné úlohy hrá
         a raz jích aj dohrá — bola by iste horkejšie slzy ronila. Rozlúčil som sa s ňou na veky.
   </p>
   <p>
    Nemé to bolo lúčenie, nemé ale opravdové, smutné, bolästné. — Sedíme na vozíku —
         priateľom ešte kývame klobúkmi na rozlučné — vozík sa pohne a hrkoce dolu mestom — zatočí
         sa na most do druhej ulici — ja sa mimovoľne obzrem v pravo — Bože! to ona stojí v obloku —
         kýva ako aňjel bielým ručníkom a ja div že nezabudnem so slzami v očach pokývať jej a
         zavolať: S Bohom! s Bohom! na večné rozlúčenie! — Ale veď porekadlo hovorí: Hora s horou sa
         nesíde, ale človek s človekom ano. A ja vám odvetím, že človek s človekom sa stretá, aj my
         sa snád stretneme; ale srdcia naše — ty sa pri tomto lúčení večne rozlúčily.
   </p>
   <p>
    Koho by toto všetko neprivedie do vytrženia? Vy odchovanci rozkoše, zábav a milosti,
         viem že mi prisvedčíte; ale tí necitní materialistovia mi neveria. Oni, čo len žalúdkom
         žijú, držia sväté boľnocity srdca za bláznovstvo a reknú mi, že toto všetko bol len ružový
         sen, ktorý sa pominul, ruže jeho opŕchly a po zobudení sa z neho nezostal len ostrý, srdce
         bodajúci tŕň skutočnosti. Pravdu síce majú, že prebudenie sa z takéhoto sna musí byť bolné;
         ale nech vedia, že si nedám ten boľný sen —
   </p>
   <p>
   </p>
   <p>
   </p>
   <div class="literallayout">
    <p>
     Nie za tú vašu slastnú skutečnosť,
     <br/>
     ktorú si podlá vaša výrečnosť
     <br/>
     tak chváli a tak vynáša.
     <br/>
     Bôľom sa duša moja krmieva,
     <br/>
     bôľom si srdce moje tlučieva:
     <br/>
     sladkým bôľom sa zanáša!
     <br/>
    </p>
   </div>
   <p>
   </p>
   <p>
   </p>
   <p>
    Od tých čias som mal príležitosť do podobného prísť vytrženia, ale neprišiel som.
         Kedykoľvek som mu už podliehal; kedykoľvek sa srdce nad rozum zmáhalo: vždy mi v duši
         blysla aňjelská postava s bielým ručníkom v ruke, v ktorom boly schované perly jej duše —
         ty slzy, ktoré moju mladosť oplakávaly, požehnávaly, a k svätým bojom posviecaly, a tu —
         bolo po vytržení! A tak koľkoráz podliehať budem; koľkoraz srdce nad rozum zmáhať sa bude:
         toľkoraz mi v duši blysne aňjelská postava s bielym v útlej rúčke ručníkom, v ňom budú
         perly duše kryštálovej — jej slzy vrelé, ktoré mladosť moju oplačú, požehnajú k sladkým
         bôľom a k veľkým bojom posvätia, a — bude po vytržení.
    <span class="emphasis">
     <em>
      Ľubil som raz a viacej tak
            ľúbiť nebudem!
     </em>
    </span>
   </p>
   <p>
    „My ťa ale šuhajko nerozumieme; ty blúzniš!“ — — Nerozumiete? Teda nerozumiete ideálom
         života? Teda nerozumiete prvej láske mladíka! Ľúbil som a vzýval krásu panny raz; viac ale
         tak ľúbiť nebudem. Ľúbiť ale neprestanem: jest čo zaľúbiť, jest čomu život posvätiť;
         posvätím ho i ja tomu, čo je hodno posvätenia mladíka!
   </p>
   <p>
    Miline som napísal do pamätníka nezábudku, ktorú i vám tu sdeľujem, aby ste ma lepšie
         rozumeli:
   </p>
   <p>
   </p>
   <p>
    <span class="bold">
     <strong>
      Nezábudka Miline
     </strong>
    </span>
   </p>
   <p>
   </p>
   <p>
   </p>
   <div class="literallayout">
    <p>
     Nezabudnem na ty časy,
     <br/>
     V níchž som, družko poznal Tebä,
     <br/>
     V ktorých si mi zazrieť dala
     <br/>
     V citov Tvojích krásne nebe.
     <br/>
     Nezabudnem na ty chvíle,
     <br/>
     V ktorých sa mi objavila.
     <br/>
     V celej kráse duša Tvoja
     <br/>
     Rýdza, aňjelská, spanilá.
     <br/>
     Nezabudnem tú hodinu,
     <br/>
     Kde si slzy venovala —
     <br/>
     Slzy môjmu losu, nad nímž
     <br/>
     Súcitne si zaplakala.
     <br/>
     Nezabudnem na ten večer,
     <br/>
     V ktorý nad Váhom sme stáli,
     <br/>
     A pri vlniek sladkom šume
     <br/>
     O národe si dumali. —
     <br/>
     Na ten večer — krásny večer,
     <br/>
     Keď si Rod náš spomínala;
     <br/>
     A tú žialnú dumku moju
     <br/>
     O ňom s citom zaspievala. —
     <br/>
     *
     <br/>
     Kedykoľvek v zemskej púti
     <br/>
     Srdce zajmú trpké žiale,
     <br/>
     K utíšeniu bôľov svojích
     <br/>
     Teba spomniem neustále.
     <br/>
     Kedykoľvek duši mojej
     <br/>
     Bôľmí budú dni ztrpčené,
     <br/>
     Tvojej duše krásny obraz
     <br/>
     Poskytne jej oblaženie.
     <br/>
     A keď si nad losom mojím
     <br/>
     Stýskať bude duša moja,
     <br/>
     Poteší ju losu môjmu
     <br/>
     Venovaná slza Tvoja.
     <br/>
     A zas, keď nad Roda biedou
     <br/>
     Dumať v trpkom budem žiali,
     <br/>
     Stíšim sa, zpomnúc, nad Váhom
     <br/>
     Ako spolu sme dumali.
     <br/>
     Tak ty v mojom žití zemskom,
     <br/>
     Strasťmí, žialom pretkávanom
     <br/>
     Vždy zostaneš drahou perlou,
     <br/>
     Mojím drahým — talismanom!
     <br/>
    </p>
   </div>
   <p>
   </p>
   <p>
   </p>
   <p>
    Či ma rozumiete? Či blúznim? Viem ale, že som vás neuspokojil, že ste čakali zakončenie
         môjho románu svadbou alebo — smrťou pošlou zo žiaľu. Ja som ale nechcel román napísať;
         začal som len o srdci poviestku, ktorej koniec ani sám ešte neviem a — — — No, ale dosť,
         aby som oriešok pre vaše zlaté zúbky určený nerozhrízol a nezabudnúl, čo som napísal na
         čelo mojej rozprávky, a čomu aj verným ostať chcem a tak aj ostávam i na ďalej — incognito.
   </p>
   <p>
   </p>
  </div>
 </body>
</html>
