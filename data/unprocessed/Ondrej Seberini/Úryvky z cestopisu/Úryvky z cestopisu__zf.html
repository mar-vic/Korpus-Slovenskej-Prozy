<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2563301">
       </a>
       I. Na železnici
      </h2>
     </div>
    </div>
   </div>
   <p>
   </p>
   <p>
   </p>
   <p>
    Sedel som zadumaný na nádraží S., pravda pri práci zaujímavej, ktorá občerstvuje telo a
         obveseľuje ducha, keď mi na plece položil ruku môj dobrý priateľ B. Pri všetkej úprimnej a
         mohutnej radosti zachoval som chladnokrvnosť a pokračoval v diele tak výbornom. Keď som
         posledný kus chutnej ryby z Tisy zalial maďaratským, obrátim sa k B. a rieknem:
   </p>
   <p>
    „Veru si ma prekvapil, braček, a kamže cestuješ?“
   </p>
   <p>
    „Do veľmesta krajiny 33/100.“
   </p>
   <p>
    „Čo to má znamenať?“
   </p>
   <p>
    „Nuž z kvoty čiastku.“
   </p>
   <p>
    „Do paroma! Ty vždy čertov plašíš, ale dobre, pôjdeme spolu.“
   </p>
   <p>
    Zacengali druhýraz a my zaujali sme pohodlné miesta v druhej triede. Krem nás sedeli tam
         ešte dvaja, jeden mladík, jestli sa nemýlim právnik, druhý aj mne osobne známy povrazník zo
         S., samouk, ktorý nie malú úlohu hrá medzi spoluobčanmi veľkého dolnozemského mesta, takže
         pri minulých voľbách kandidoval aj za poslanca do krajinského snemu. Už aj toto oprávňovalo
         ho rozhadzovať sa, tým viac, že cestoval úradne. Človek tento rečnil medzi nami ako na
         nejakom valnom zhromaždení z jedných aj z druhých novín, od slova do slova naučené články.
         Nebolo od roku 1867 ministra, zvlášť premávky, kupectva, hospodárstva a financií, ktorých
         by dľa jeho tvrdenia, nebol požiadal jeho o poradu. No, myslím si, jestli tvojou poradou
         spravuje sa naša milá vlasť, tak to toľko znamená, ako z otrúb pliesť povraz, čo vskutku
         dokázala jeho logika, lebo skákal z predmetu na predmet sťa zajac pred chrtom.
   </p>
   <p>
    Bol pekný teplý čas, obdivovali sme dolnozemské roviny, na ktorých tu aj tam zjaví sa
         ďaleká veža.
   </p>
   <p>
    „Ako sa menuje táto obec vpravo?“ riekol mladý právnik.
   </p>
   <p>
    Náš pán štrangár nemeškal s odpoveďou a s obšírnymi poznámkami.
   </p>
   <p>
    „Hľa, pane, to je pamätná osada, volá sa Kištelek, založená Segedínom. Máte vedieť, že
         jej obyvatelia boli pôvodne Slováci, lenže na tento čas sú číročistí Maďari. Už ani starší
         ľudia nepoznajú svoju materinskú reč.“
   </p>
   <p>
    Tak to bude dnes-zajtra s celou krajinou,“ poznamenal mladý spolucestovateľ, „obzvlášť
         keď energia terajšej vlády bude vytrvalá.“
   </p>
   <p>
    „Možno a žiadúce by bolo,“ odvetil politik z konopí, „ale verte mi, že doterajšie
         príklady sú nadmier smutné. Tak sa zdá, že odrodilci zachovávajú svoje prirodzené zlé
         obyčaje a privlastnia si naše hriechy, a tak stanú sa najhorším ľudom na svete. Napríklad
         tento Kištelek je hniezdom kmínstva a lotrovstva. To bolo stredisko Róža Šándora. Na stá
         bolo skrze Rádayho z tejto osady uväznených.“
   </p>
   <p>
    „Iste je to len náhoda,“ poznamenal právnik, „veď na poli vedy a spisby práve odrodilci
         vynikajú, napríklad, za to sa má, že aj náš najvýtečnejší básnik bol pôvodom Slovák.“
   </p>
   <p>
    „Verím, pane,“ odvetila politická kúdeľ pána štrangára, „veď aj moja krv nepochodí z
         modrej krvi Arpádovej, ale verte mi, že moje tvrdenie je nie bez základu. Poznám aj inú
         takže zmaďarčenú obec, menuje sa Ďopár, je celkom podobná tejto, akoby jej z oka vypadla.“
   </p>
   <p>
    Nastala tichosť, tým silnejší dym púšťal sa z úst, a ja premýšľal som o vypočutom
         rozhovore a súhlasil som v tomto jednom s pánom štrangárskym politikom, že odrodilstvo a
         spotvorenie sú jedno. Oj, keby tí básnici v materčine boli básnili, boli by sa stali ešte
         svetochýrnejšími. Petrarcu nie latinské básne, ale v materčine písané znelky učinili
         nesmrteľným.
   </p>
   <p>
    Vtom zahvízdal rušeň a v okamihu stáli sme si pri Félegyháze, a náš mladý
         spolucestovateľ vystúpil. No, myslím si, teraz už pohodlne budeme cestovať, dohromady
         traja, a dvaja budeme proti jednému, poobraciame trochu nášho politika zo špagátu. Lež
         radosť moja zmenila sa skoro v smutnú udalosť. Náš pán konduktor za dobré uznal, zavďačiť
         sa nám zaujímavou spoločnosťou:
   </p>
   <p>
    „Nech sa páči!“ zavolal otvárajúc dvere nášho kupé.
   </p>
   <p>
    A hľa, zablesnú sa oči čierne ako noc a rozdvojené pery odhalili utešený rad zubov, sťa
         okúpané stádo oviec, dobrosrdečným úsmevom dala nám zdvorilý pozdrav pani vstupujúca.
         Dupnem rukou priateľa a rieknem: „Braček, vykrúcaj fúzy, lebo vidíš, že ich ja nemám a
         nabrús jazýčok, aby sme v hanbe nezostali.“
   </p>
   <p>
    Ale vtom ohlásil sa živý verklík v osobe malého Pištíka, synáčka to vchádzajúcej
         krásavice, ktorý nie na chrbte, lež v náručí niesla pestúnka. Malý verklíček sa ozýval a
         vydával akordy z mól a z dúr. Bol to plač, bola to žaloba a nespokojnosť, bol to aj výraz
         hnevu. Jedným slovom, plakal a ručal, hádzal a metal sa sem-tam. Všetko krotenie bolo
         daromné. Matka ľúbozvučne prihovárala sa Pištíkovi, že jestli ticho bude, kúpi mu koňa,
         bubon, šabľu, ostrohy. Ale veľkodušné sľuby neukojili sebevoľného synáčka krásneho
         Maďarorságu. Až konečne pestúnka, sťa minister výchovy a výučby našla spôsob strachu nahnať
         neskrotiteľnému panáčkovi, opätujúc viacráz slová:
   </p>
   <p>
    „Aha, jön a tót! A csúnya tót elviszi Pistít.“ (Aha, ide Slovák, škaredý Slovák zoberie
         Pištu.)
   </p>
   <p>
    A stalo sa utíšenie veliké. Tak hľa, v našej slobomyseľnej krajine už aj deti Slovákmi
         strašia. Úbohý Pištík, keď stane sa mužom, živo bude pamätať na ten strach pred Slovákom,
         ktorý mu v útlej mladosti do srdca vštepili. Pozreli sme s B. jeden na druhého, a ten
         pohľad veľa znamenal. Tak sa zdá, že spozorovala to aj pani, lebo prosila za odpustenie, že
         tak nepríhodnou stala sa, ale že na prvej stanici vystúpi, čo aj stalo sa.
   </p>
   <p>
    Sotvaktoré nádražie je tak živé, aspoň v Uhorsku, ako Ceglédske. Tu sa zídu cestujúci od
         východu a juhu. Aj my sme tu našli známych, menovite ale akési vyslanstvo jednej
         dolnozemskej župy a s tým aj jedného pána hospodára, Slováka sťa repa. Tento počujúc nás v
         svojej reči besedovať, pridružil sa k nám.
   </p>
   <p>
    „Povedzže mi, braček,“ rieknem jednému z toho vyslanstva, „ktorý je cieľ vášho putovania
         do veľmesta?“
   </p>
   <p>
    „Hia, ľúby brachu! My sme stoličné vyslanstvo. Tá energia ministerpredsedu vie nám odňať
         stoličnú súdnu stolicu, ba čo viac, nebezpečie hrozí aj právomocnosti!“
   </p>
   <p>
    „Divné je to,“ odvetím, „však vaša župa je telom aj dušou oddaná svätosvätej
         samospasiteľskej maďarizácii.“
   </p>
   <p>
    Tak je!“ riekne predošlý, „nemôžem chápať tú politiku. V Kikinde, v tom hniezde
         protivlasteneckého ducha, zriadia súdnu stolicu, a číročisté maďarské mestá pozbavujú.
         Každé hlavnejšie maďarské mesto by malo mať súdnu stolicu!“
   </p>
   <p>
    „A prečo, prosím?“ zamiešal sa spolucestujúci hospodár, „či azdaj preto, že tam najviac
         krádeží, bitiek a vrážd sa pácha?“
   </p>
   <p>
    „Vy, páni,“ poznamenal D., „nechápete tie vyššie štátne záujmy, práve v Kikinde a v
         podobných mestách majú biť súdne stolice so šibenicami. Prečo? Sami si domyslíte.“
   </p>
   <p>
    Alberti-Irša! zvolal konduktor. No koniec nášmu priateľskému rozhovoru, lebo tu nám
         pridružili neznámeho panáka. Tak sa mi zdá, švihák to akých je okolo Pešti v hojnom počte.
         Okrúhly klobúčik na hlave s hodným perom, v pravej ruke mohutný kocár a v ľavej k srdcu
         privinutý psíček. Náš pán hospodár v tom domnení, že okolo Pešti slovenského hlasu nepočuť,
         keď panák s psíkom vkročil, naivne poznamenal:
   </p>
   <p>
    „Tak so psami budeme cestovať.“
   </p>
   <p>
    Pravda, my všetci smiali sme sa chutne, že užíval množné číslo. Ale panák odvetil, a to
         v čistej slovenčine:
   </p>
   <p>
    „Veď ten pes nikomu nič neurobí!“
   </p>
   <p>
    „Nuž a prosím, prečože cestujú so psom, veď tu na ceste nepotrebujú strážnika. Ja zato
         držím psa, aby dom ochraňoval, mohli aj tohoto doma nechať.“
   </p>
   <p>
    Farby menil panák, a poznať bolo, že mu nie je milý tento rozhovor, ale v tom povedomí,
         že nie právom vodí sebou psíka, s kyslou tvárou odvetil:
   </p>
   <p>
    „Ale ja nemám žiadnej duše doma.“
   </p>
   <p>
    „Tak! A prosím, čo platili od toho psa?“
   </p>
   <p>
    „Nič?“
   </p>
   <p>
    „No keby bol vedel, bol by som aj ja psa sebou doniesol, ale neverím, že by toho darmo
         boli odviezli, lebo je veľký.“
   </p>
   <p>
    Náš panák sťa vrelou vodou obarený sedel ako na tŕní, a na prvej stanici náš kruh
         opustil.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523158">
       </a>
       II. Na Dunaji
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ktosi povedal, že k zdarnému vedeniu vojny vyhľadáva sa troje: v prvom rade peniaze, po
         druhé peniaze, a po tretie peniaze. Príjemné a pohodlné cestovanie potrebuje to isté. Darmo
         je, na ceste nedá sa hospodáriť, a kdekoľvek, tak tam platí, že skúpy dvarazy troví.
   </p>
   <p>
    Horňo-Nitransko bol smer môjho cestovania. Z Budapešti môžeme železnicou tak ako
         paroloďou po Dunaji cez Požoň a Trnavu prísť k cieľu. Tento posledný spôsob cestovania
         odporúča sa vraj lacnotou, lebo z Budapešti do Požoňa a nazad platí sa od prvej triedy
         toľko, ako od železnice druhej triedy za jednu cestu. Kto by nepoužil túto výhodu? Tým
         viac, že na lodi cestuje sa pohodlnejšie. Môžeš ležať, sedieť, chodiť, jesť, piť, čítať,
         kartovať sa, a pritom krásne vidieky obdivovať, zvlášť do Vacova po Komárno. Utešené je to
         koryto Dunaja od Vacovských vrchov po Vyšehrad, Ostrihom so svojou veľkolepou bazilikou
         dobrý dojem činí na človeka, zvlášť keď z dolnozemských rovín sa vybral na cestu.
   </p>
   <p>
    Keď všetko toto povážime, kto by si zvolil železnú klietku, a nie ľudskej slobodnej vôli
         primeranejšiu paroloď? Tak som učinil aj ja. Večer o ôsmej dorazili sme do Budapešti,
         paroloď ale začína svoju púť večer o šiestej a tak nepozostáva nám iného, ako prenocovať v
         meste a druhým večerom dať sa na ďalšiu cestu. Hospoda činí 2 zlatých a 50 grajciarov,
         denný výdavok s kočiarom k Dunaju 5 zlatých. To všetko však vynahradí lacnota parolode.
   </p>
   <p>
    Uderila popoludňajšia piata hodina, ideme k Dunaju. Cestovatelia sa množia, v hlavnom
         meste bol práve jarmok. Čosi kamsi loď bola preplnená ľudom rozličného druhu, že sotva
         dostalo sa ti miesta, kde by si si na chvíľočku sadol. Máš-li miesto a vstaneš, môžeš istý
         byť, že nie tak ľahko si zasa sadneš.
   </p>
   <p>
    Poďme na povrch, lež ako? Rosa nebeská v aleopatickej doske, nie žeby pršala, ale
         šústala sa tak, akoby všetky dažďové žriedla boli sa nad nami zhromaždili, urobíš teda
         obrat a strategicky cúvaš do obecnej izby, kde by jabĺčko na dlážku nepadlo.
   </p>
   <p>
    Tu kýva mi jeden známy a riekne:
   </p>
   <p>
    „Pane, či ste si v nočnej izbe zabezpečili miesto?“
   </p>
   <p>
    „Ach, veru nie!“
   </p>
   <p>
    „Poďte so mnou.“
   </p>
   <p>
    Vlezieme do hlbín lode, a tam je už všetko zaujaté. Niektorí už aj ležali, aby bez lôžky
         nezostali.
   </p>
   <p>
    Hriešny človeče, čože si počneš? Budeže to dlhá noc a zajtra v Požoni vyzerať budeš ako
         s kacenjamerom.
   </p>
   <p>
    „Pane,“ rieknem známemu, „ako prídem k tomu, aby aspoň sedieť som mohol na chvíľku?“
   </p>
   <p>
    „Ľahko? Pravda, budete musieť dobre zaplatiť.“
   </p>
   <p>
    „Akým spôsobom?“
   </p>
   <p>
    „Rozkážete si večeru, sediaci, ale nejediaci cestujúci musia odstúpiť.“
   </p>
   <p>
    „Kelner, chcem jesť a piť!“
   </p>
   <p>
    Vskutku dostal som pohodlné miesto v susedstve jedného starého pána, ktorý mi vyprával,
         že pre pohodlnosť cestuje na parolodi. Ja nechápal som to pohodlné cestovanie, konečne
         pýtam sa:
   </p>
   <p>
    „Prosím úctive, v čom ráčite spomenutú pohodlnosť rozumieť?“
   </p>
   <p>
    „V čom? V tom, že po večeri si ľahnem a budem až do bieleho rána chutne spať.“
   </p>
   <p>
    „A kde, prosím úctive?“
   </p>
   <p>
    „Kde? Mám osobitnú izbietku.“
   </p>
   <p>
    „Sú také k dostátiu?“
   </p>
   <p>
    Na túto otázku odpovedal kelner, ktorý mi kus pečeného mäsa a pol litra vína predložil:
   </p>
   <p>
    „Ach áno, jestli rozkážete, hneď poriadky urobím.“
   </p>
   <p>
    Ja kývnem hlavou, oddám sa do mäsa a behom niekoľkých okamihov vráti sa sluha so
         zvesťou, že izbietka bude usporiadaná. No dobre tak, myslel som si, zajtra v Požoni ani
         nepocítiš, že si cestoval, pokonáš svoje záležitosti, navštíviš jedného aj druhého, a dáš
         sa s Bohom pri dobrom zdraví na ďalšiu cestu. Predsa je to pravdivé tvrdenie, že sa na
         parolodi cestuje lacno a pohodlne. Môj sused, učený a vzdelaný starý pan viedol so mnou
         dlhší a zaujímavý rozhovor. Ja som mu bol povďačný, už aj preto, že on ma upozornil na
         izbietku. To povedomie, že si do vôli oddýchnem, nútilo ma platiť a pohodlnosť užiť.
   </p>
   <p>
    Z tobolky vytiahol som 10 zlatkou, odovzdám ju kelnerovi a rieknem:
   </p>
   <p>
    „Mäso, chlieb, pol litra vína a izbietka.“
   </p>
   <p>
    Odloží bankovku a hodí na stôl 5, povedz päť grajciarov. Hľadím na človeka a človek na
         mňa. Iste nám obom nápadné bolo, mne preto, že si tak mnoho zdržal, a jemu bezpochyby
         preto, že som výrazom tváre prezradil, že sa mi toho veľa zdalo byť. On skúsený nestratil
         chladnokrvnosť, a celkom ľahostajne vydal účet z vladárstva svojho: večera 1 zlatý, 95
         grajciarov, izbietka 8 zlatých, dohromady 8 zlatých a 95 grajciarov.
   </p>
   <p>
    „Či by ste neráčili aj tých 5 grajciarov odložiť za posluhu,“ rieknem s vynúteným
         úsmevom a on „ich dank“ hodil grajciare do mešca pod kabátom. Vidíš ti ho! Za päť
         grajciarov ďakuje, a za 9 zlatých a 95 grajciarov ťa istotne vysmeje. Nuž tak, kto chce
         pohodlne a lacno cestovať, nech použije paroloď. Mohol som rýchlo vlakom dávno za horami,
         za vodami byť. Ostatne, všetko skúste a dobrého sa držte.
   </p>
   <p>
    S istou hrdosťou išiel som do mojej kolísky, lebo verte mi, že celá tá kabína rovnala sa
         jednej mohutnej panskej kolíske. Vlny Dunaja kolembali celú loď, a ja mienil som prv túto
         celú udalosť zaznačiť si do denníka, lež myslel som: Človeče, krem toho ty to nie ľahko
         zabudneš, uži ty tú drahú posteľ, a vskutku spal som sťa v oleji, len tu i tu predstavil sa
         mi v snách kelner, žiadajúci ešte jednu desaťzlatkovú bankovku.
   </p>
   <p>
    Lúče ranného slniečka ožiarili izbietku, a ja ako cele znovu zrodený, vyskočil som z
         ložiska. Všetko bolo v poriadku, len desať zlatovková bankovka chybovala z tobolky.
         Vystúpila do verejnosti a hľa, cestovatelia sa značne preriedili.
   </p>
   <p>
    Po večerajšom daždi nastal tichý a jasný deň. Prechodím sa na povrchu a hľadím na východ
         a západ, na juh a sever a čo vidím? Po rovine rozliaty Dunaj a na brehu Dunaja vrbinu.
         Žiadnej to rozmanitosti, žiadneho výhľadu. Trvá to od Gönö až k Požoňu. Tým viac sme
         odkázaní ohliadnúť sa na spolucestovateľov. Sto a sto rozličného druhu ľudí vidíme pred
         sebou. Zaujímavé by bolo poznať každého, kto a čo je, kde a prečo cestuje. Sú ľudia, ktorí
         takmer s každým akú takú známosť urobia, mne je to nie dané. Ja na ceste neoslovím
         žiadneho, lež oslovený milerád besedujem, zvlášť jestli rozhovor stane sa zaujímavým, lež
         takého šťastia zriedka dostane sa mi za podiel. Pritom milerád pozorujem, skúmam a závierky
         činím, že tento je toto lebo iné.
   </p>
   <p>
    Storáz prešiel som spoločnú izbu a toľko ráz obrátil som sa na povrchu, a už známa mi
         bola takmer každá tvár. Zreteľ na obrátený bol aj na pekné pohlavie. Boli tu krásavice na
         výber, vynikala medzi nimi jedna mladučká panna, ktorá veškerého obecenstva pozornosť na
         seba obrátila. Bola ona vysokej postavy, plasticky súmerného tela, vlasy čierne, oči modré,
         tvár podlhovasto-okrúhla, samú nevinnosť prezrádzajúca. A keď otvorili sa malulinké ústa,
         ľúbozvučne plynuli z nich slová — srbské.
   </p>
   <p>
    Pošuškávalo sa všeobecne, že je to veru utešená Srbkyňa! Cestovala s rodičmi do
         Karlových Varov. S úľubou pozeral som na celú rodinu, okolo ktorej zhromaždili sa všetci
         spolucestujúci Srbi, krem jednej černohorskej rodiny, ktorá samostatný kruh tvorila.
         Nakoľko som vyrozumel zo srbského nárečia, pochádzajú z južného Uhorska, lebo vyprávali, že
         medzi Slovákmi bývajú, a že u nich všetko srbsky, lebo slovensky beseduje.
   </p>
   <p>
    Milý čitateľu a veľactené čitateľky! Čujete tu na parolodi rozličnosť jazykov, pravda
         najviac nemčiny. Aj tento čas ona sa najmohutnejšie ozývala, krem nej maďarská, talianska,
         francúzska, anglická, srbská, česká, rumunská reč, lebo slovenčina sa ukrývala, a iste
         viem, že som nebol sám. Oslovil som jedného známeho Slováka, lež on odvetil mi nemecky. Maj
         si svoju nemčinu, myslím si, a vyhyboval som mu.
   </p>
   <p>
    Lež nakukni do druhej triedy, tam sa ozýva tvoja materčina.
   </p>
   <p>
    Len mozole slovenské sú vzácne.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506343">
       </a>
       III. Daňový úrad N. pod Bielou horou
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na Požoňskom nádraží zacengali tretí raz, vlak zahvízdal sťa detvanský bača na dvoch
         prstoch, zahrmotali kolesá, a my leteli sme k Trnave. Je to výhľad krásny a veľkolepý! K
         juhu rovina široko ďaleko, ktorú obloha nebeská sťa obrovský dáždnik prikrýva, a k severu
         reťaz vrchov ovenčených bujnou révou, prameňom to výbornej tekutiny. Pravda, na ten čas
         nezelenali sa révy, lebo pán minister Horčakov ráčil nám v máji trochu ruského mrazu
         poslať, a ten zmaril nádeje uhorských vincúrov.
   </p>
   <p>
    Sedelo nás viac spolu, istotne prvýraz videli sme sa v tomto márnom živote, a možnože
         len tam podáme si ruky, keď s Eliášom na ohnivom koči cestovať budeme. Ozaj, či tam budú
         pravoverní vlastenci, ktorí by perom, slovom a skutkom na tom všemožne pracovali, aby sa
         celé nebeské kráľovstvo zmaďarčilo, lebo veď sa osvedčil jeden so spolucestujúcich, že
         jestli v nebi Maďara niet, volí v pekle byť.
    <span class="emphasis">
     <em>
      Csak tessék, nem akarom
            követni!
     </em>
    </span>
    (Nech sa len ľúbi, pane, nechcem vás sledovať.) Bolo nás dohromady
         päť, dvaja mali sme súkmeňovcov, totižto Slovák a Nemec. A ten piaty? Stál, ej dačo stál,
         ležal osihotený sťa hroznou búrkou vyrútený strom na Hortobáďskej pustatine pri Debrecíne.
         Hodil sa do kúta, napchal tabakom penku, držal ju v ústach, hneď v jednom, hneď v druhom
         kútiku, a natrčenými gambami púšťal dym a tak fumigoval
    <sup>
     [
     <a class="footnote" href="#ftn.id2506398" name="id2506398">
      1
     </a>
     ]
    </sup>
    uzol východnej otázky, ktorý turecké nožnice a anglická britva preseknú ako
         Alexander Veľký šabľou tú svetochýrnu zamotaninu. Pobočne podotkneme, že nebožtík turecký
         pán cisár, aký veru veliký ctiteľ bol pekného bieleho pohlavia, keď nožnice zvolil si za
         zbroj, ktorou prestrihol večnej pamäti život a tým dokázal aká nebezpečná je to vec, ženám
         a nie krajčírom zveriť nožnice.
   </p>
   <p>
    Nuž tak ten piaty, čo tak fumigoval, chcel započať rozhovor, ale to nešlo. Oslovil
         jedného, oslovil druhého hornovidieckým Zebulonovým prízvukom číročistej maďarčiny, ale to
         jedni pominuli mlčaním a druhí dali odpoveď v nemčine. Čosi kamsi boli sme všetci Nemci,
         vzdor tomu, že nám títo, aspoň na tento čas, nenatískajú svoju reč. Oj, ľúbi páni moji,
         ktorí vašich najvernejších spoluobčanov násilne zmaďarčiť žiadate, spomeňte si na
         starodávne latinské príslovie:
    <span class="emphasis">
     <em>
      inter duos litigantes, tertius gaudet
     </em>
    </span>
    (medzi dvoma súdiacimi sa, tretí je gajdoš).
   </p>
   <p>
    Pozriem okom na ľavo a čo vidím? Trnavu. Náš kruh sa rozišiel a dobre viem, že sotva
         kedy bude spolu cestovať. Ja bral som sa svojou cestou, smerom k severu, na kočiari, pre
         mňa do Trnavy poslanom.
   </p>
   <p>
    Pohodlne cestuje sa na železnici, lebo veď v okamihu si hneď tu, hneď tam, ale na
         pohodlnom kočiari cestuje sa príjemnejšie, zvlášť na krásnom vidieku. Veď už aj cestopisy
         zanikli od tej doby, čo rýchle premávky nastali, lebo veď rozum nestačí myslieť a oko
         vidieť, nuž akože by stačila ruka značiť krásu prírody, obyčaje ľudu, príjemné a nepríjemné
         udalosti. Vopchajú ťa do izbietky sťa batožinu, a zriekol si sa svojej samostatnosti,
         rovnaký si s ktorýmkoľvek úsekom po železnici poslanom. Oj, kdeže sa tie dobré časy, keď
         sme sluhom zastáť kázali, kým si ohňa do fajky vykrešeme.
   </p>
   <p>
    Horko bolo do zadusenia, na pravom aj na ľavom, pred nami aj za nami dvíhali sa oblaky,
         pravda, nie na nebeskej oblohe, ale z prachu zeme, tak husté, že sotva sme čo to vidieť
         mohli, aj Bielej Hory chumelec len tu i tu zjavil sa nám a opäť zmizol. Tu máš, myslel som
         si, to zvelebené kočmo cestovanie. Vyzeráš od bieleho prachu sťa mlynár, s tým rozdielom,
         že žiadne mýto neberieš, no berú ho mýtnici, o čom dolnozemci nič nevedia.
   </p>
   <p>
    Zlé je zato príjemné, že za zlým nasleduje dobré, ako vraj jeden bača, keď dážď pršal,
         vždy si hvízdal a vyspevoval, a keď bol pekný čas smútil sa, lebože po peknej chvíli
         nasleduje dážď a po daždi príjemné počasie. Tak aj my, vzdor všetkým nehodám, približovali
         sme sa v dobrom rozmare k osade N., kde nielen štvornohé rušne, pokrmom a nápojom
         občerstvené mali byť, lež aj my, ako jeden túžili sme po čerstvom prameni. Na môj veru
         tvrdiť môžem, že dobrý hostinec je milosť nad milosť, ktorej sa stane účastným v prachu
         tváre sediaci na vozíku.
   </p>
   <p>
    Zosadli sme z kočiara, zvon na veži prišiel do pohybu na znak toho, aby každá verná duša
         konajúca svoje povolanie, už či rukami, lebo nohami, umom lebo telom, spomenula si na tú
         najdôležitejšiu úlohu ľudského života: jesť a piť. Ozaj, načo by sme žili na tomto svete,
         keby tá dvanásta hodina nebila. Všetci, na storáz tvrdiť môžem, že všetci zhromažďujeme sa
         len preto, aby tá dvanásta hodina prikrytým stolom oslávená byť mohla.
   </p>
   <p>
    Vkročíme do šenku v N. a pri dlhom stole sedela, ako sme pozdejšie vyrozumeli, hlava
         obce, pán richtár. Hlava to vážna, na prvý pohľad ťažko bolo rozoznať, či múdrosť a veľká
         starosť a či bošácka slivovica tlačila ju k stolu, pozdejšie dokázalo sa, že to posledné je
         pravdivé. Úctive nás pozdravil zdvorilý pán hostinský a ukázal nám dvere, lež nie od dvora,
         ale od jeho izby, aby nás sťa ctihodnejších svojím bytom uctil. Pozerám sem tam, až konečne
         rieknem:
   </p>
   <p>
    „Pane, my snáď, schybili sme, a miesto hostinca zosadli sme v obecnom dome.“
   </p>
   <p>
    „Oj, veru nie!“ odvetil hostinský. „Toto je prvý hotel v N.“
   </p>
   <p>
    Nevedel som pochopiť, čo je to, ako je to. Na jednom stole hrubá kniha s nápisom:
    <span class="emphasis">
     <em>
      N. köszég adó fökönyve
     </em>
    </span>
    (Hlavná daňová kniha obce N.). Rozličné
         písma na stole, na posteli a na truhlici, opravdivá obecná pisáreň. Napokon vysvetlil nám
         hostinský celú túto záležitosť. Dôvera celej obce zvolila ho za kasíra,
    <sup>
     [
     <a class="footnote" href="#ftn.id2506571" name="id2506571">
      2
     </a>
     ]
    </sup>
    nie div, lebo on šenkoval najlepšie víno a pálené a pritom dokázal svoju
         zbehlosť v počtovede. Bezpochyby rozumel trochu aj z chémie, napríklad k vínu a k pálenému
         primiešať extrakt nevinnosti v podobe čistej vody. Dosť na tom, krajinská daň a obecná
         pokladnica zverená bola prvej finančnej kapacite v osade N.
   </p>
   <p>
    Fyzicky nemožno vo dvoch miestnosťach, v ten istý čas dejstvovať, to jest v hostinci za
         víno a pálené peniaze, a na obecnom dome daň prijímať, a tak všetky tieto dôležité a
         všeobecné blaho tak mohutne podporujúce činy sústredené v krčme.
   </p>
   <p>
    O súcnosti a životaschopnosti tohoto pokračovania hneď sa presvedčíme. Hore udaný
         minister financií obce N. práve zadosť učinil svojej hostinskej povinnosti, predložiac nám
         pol litra modranského, keď úbohý človiečik vkročil do izby, držiac v ruke daňovú knižočku s
         desiatkou. Pán kasír vážne si počínal, vzal jedno aj druhé, pozrel do hrubej knihy,
         pochytil pero a polohlasne počtoval: štvrťročná daň, úroky premeškania, exekutorovi. A hľa,
         všetko bolo v poriadku, vrátila sa knižočka.
   </p>
   <p>
    „Prosím pána kasíra, či mi z tej desiatky nič nevydajú?“
   </p>
   <p>
    „Nemám drobné peniaze.“
   </p>
   <p>
    „Nuž tak prosím aspoň málo vína.“
   </p>
   <p>
    „Izé, žena, nalej tomuto statočnému človekovi liter vína.“
   </p>
   <p>
    „Ponížene pekne ďakujem.“
   </p>
   <p>
    Vtom sa dvere otvoria a ryšavý piaťmužík vstúpil do izby, rozhadzujúc sa ako
         galvazinovaná žaba, chrapľavým hlasom sťa chriašteľ a riekne:
   </p>
   <p>
    „Čujú, pán kasír, nech žiadnemu neodpustia. Či ten židák už zaplatil? A tá vdova nebola
         ešte tu? Však im ja naženiem rybky do saku, huncútske plemä, nechce platiť.
    <span class="emphasis">
     <em>
      Kírem
            legyen gondja a vígrehajtov diurnumra.
     </em>
    </span>
    “
    <sup>
     [
     <a class="footnote" href="#ftn.id2506658" name="id2506658">
      3
     </a>
     ]
    </sup>
   </p>
   <p>
    S tým vybehol sťa šialený pán exekvent, ale miesto neho zjavilo sa pero obce.
   </p>
   <p>
    Tak sa zdá, hostinská poznala chúťky tohoto, lebo bez pýtania predložila mu očistenú,
         umytú reťkovku a my počuli sme chrúmať.
   </p>
   <p>
    „Hostinská, doneste mi pol litra vína,“ rieklo pero.
   </p>
   <p>
    Sťa srna skočila hostinská a žiadanú tekutinu predložila, patričný ale mihol okom a
         riekol polohlasne:
   </p>
   <p>
    „Zarátajte to richtárovi, ten krem toho má dosť.“
   </p>
   <p>
    A vskutku ligotala sa tvár richtárova ako tvár osvieteného borovičkou a vínom.
   </p>
   <p>
    To je, hľa, daňový úrad v N. pod Bielou horou. A že tomu tak bolo, ten, ktorý to videl a
         počul, svedectvo vydáva o týchto veciach a napísal toto, a pravé je svedectvo jeho.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506398" name="ftn.id2506398">
        1
       </a>
       ]
      </sup>
      <span class="emphasis">
       <em>
        fumigovať
       </em>
      </span>
      — nevšímať si, nedbať
     </p>
    </div>
    <div class="footnote">
     <p>
      <sup>
       [
       <a class="para" href="#id2506571" name="ftn.id2506571">
        2
       </a>
       ]
      </sup>
      <span class="emphasis">
       <em>
        kasír
       </em>
      </span>
      — pokladník
     </p>
    </div>
    <div class="footnote">
     <p>
      <sup>
       [
       <a class="para" href="#id2506658" name="ftn.id2506658">
        3
       </a>
       ]
      </sup>
      <span class="emphasis">
       <em>
        Kírem legyen gondja a vágrehajtov diurnumra
       </em>
      </span>
      (maď.) — Prosím,
               majte ohľad na každodenné cestovné výdavky
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506723">
       </a>
       IV. Senica a Smrdáky
      </h2>
     </div>
    </div>
   </div>
   <p>
   </p>
   <p>
   </p>
   <p>
    Senica a Smrdáky je nie jedno, pravdaže v Senici môže byť tiež dosť smradu, ako aj v
         Smrdáku dosť sena, lež preto Senica je Senicou; mestečko živé a v mnohom ohľade príjemné, a
         Smrdáky sú opustené kúpele, sťaby k Patagónii patrili.
   </p>
   <p>
    Malý je vraj dukát, ale vzácny; tak sú aj tie hornovidiecke mestečká. Všetko je to malé:
         ulice, dvory, domy, chotáre a pozemky, ale tým väčšia pracovitosť a pilnosť. Dolniaci
         posmešne spomínajú horniacke chatrné pozemky, ale verte mi, že ten malý pozemok viac úrody
         dá, ako tie vaše pustatiny. Nemáš tu kúska zeme, ktorý by spotrebený nebol. Bujnejšia je tu
         pšenica, ako okolo Tisy alebo v Banáte, pravda nie samorastná, lebo do ako zrýpaného
         strniska zasiata, ale v pôde hospodársky pestovanej. Na Dolniakoch všetko na pána Boha
         zveríme, ako to tvrdí aj príslovie. Jeden pán oslovil roľníka, že prečo hlbšie neorie? Na
         čo tento: „Lebo Hospodina nie v zemi, ale v nebi hľadám.“ Už Horniak iné porekadlo má, a
         síce: „Modli sa a pracuj, tak ťa požehná Boh tvoj!“ Pekná je tá Dolná zem koncom mája alebo
         počiatkom júna, keď široko ďaleko rozlieha sa obzor, a kdekoľvek hodíš oko tvoje, všade
         vidíš ten obrovský zelený obrus, na ktorý kladie štedrá ruka Hospodinova rozmanité dary
         vezdajšieho chleba. Oj, ale krásne sú aj tie hornovidiecke doliny a nivy, kde oko ľudské
         nielen k zemi, ale aj k nebu hľadí, nielen na vezdajší chlieb, lež aj na vznešenejšie veci
         myslí.
   </p>
   <p>
    Prosíme za odpuštenie, že obrazotvornosť naša vyrazila nás z cesty a vráťme sa do
         Senice. Senica je takrečeno strediskom hornonitrianskeho priemyslu a kupectva, prirodzene
         aj dobrobytu a nádhery. No, že ten prask aj tu obaril nie jedného, dá sa myslieť. Páni
         Seničania mileradi činia úštipné poznámky na Skalicu a Brezovú, ktoré bezpochyby v súboj
         bežali s ňou. Tamtá mohutne pretekala sa o súdnu stolicu, ale Senica obdržala slávne
         víťazstvo, ktoré ale skoro, sťa dúha na nebi, pominulo, a už teraz sláva senickej súdnej
         stolice v tôni skrytá leží. No nie! Zanechala ona pomník po sebe, ktorý stálejším zostane
         ako mramorový stĺp. Istotne založila tu blahonosný ústav, ktorého ovocie požívať budú
         potomkovia z pokolenia na pokolenie? Alebo snáď jej vplyvom a účinkovaním postavili sa pre
         Senicu a jej okolie tak nadmier potrebné vyššie národné školy? Oj nie! To všetko zanecháva
         sa pánom občanom! Lež nechcem nadužívať trpezlivosť cteného obecenstva, a poznačím v
         denníku mojom ten svetochýrny pomník, totiž, že odsúdili na tri mesiace doktora Hurbana. A
         prečože bol na tento čas odsúdený? Pretože jeden článok, nie on písal, lež uverejnil. A
         predtým? Pretože on písal a nie on uverejnil.
   </p>
   <p>
    No, myslím si, keď si v Senici, čo hromy budú biť, s Hurbanom musíš byť. Predstavím sa
         okresnému sudcovi, bolo to práve sobotu, a predložím moju túžbu, že by som žiadal navštíviť
         väzňa znamenitého.
   </p>
   <p>
    „Dnes nemožno!“ odvetil pán sudca.
   </p>
   <p>
    „Viem, pane!“ rieknem ja, „že len v nedeľu a vo štvrtok popoludní je voľný prístup, lež
         na zajtra chcem si vstupný lístok zabezpečiť.“
   </p>
   <p>
    V okamihu bola napísaná ceduľka.
   </p>
   <p>
    „Pán Vodomarský môže sa zajtra, t. j. dňa 11. júna odpoludnia, s pánom Hurbanom
         rozprávať pol hodiny.“
   </p>
   <p>
    Odložím pas a idem z úradu, než zastavila ma jedna podriadená úradná osobnosť a riekla:
   </p>
   <p>
    „Prosím úctive, koho mám oznámiť veľkomožnému pánovi?“
   </p>
   <p>
    Odovzdám mu so srdečným pozdravom menoznak
    <sup>
     [
     <a class="footnote" href="#ftn.id2506861" name="id2506861">
      4
     </a>
     ]
    </sup>
    a šiel som svojou cestou.
   </p>
   <p>
    Na Dolnej zemi, kto si myslí, že pri Segedíne zapadá slnce, v tom je domnení, že
         Hornouhorsko je večná ľadovňa, kde aj na Jána chodia ľudia s červeným nosom po ulici. Oj,
         býva aj tam horko, a z úbočí pália slnečné lúče sťa v Arábii. Tak bolo aj 11. júna 1876.
         Hneď z rána, keď na senickom tržisku z okolitých dedín zhromaždilo sa množstvo svätiť deň
         Pána, bolo nadmier teplo. Toho sú dva prirodzené následky, jeden na nebeskej oblohe a druhý
         na okršleku zemskom. Tam vlahy sa spájajú a hustnú, potom v podobe oblakov sa nám zjavujú,
         a konečne nastane hromobitie so streľbou nebeskou. Tu tiež spájajú sa žalúdkové vlahy s
         vlahami v šenku za drahý groš homeopatickými mierami meranými a zaoblačia umenia aj rozum,
         no často vznikne potom aj hromobitie. To prvé, možnože aj toto druhé stalo sa v hore udaný
         deň. Dosť na tom, že bolo teplo, potom oblačilo sa, a konečne zahrmelo, a biela hora dávala
         ozvenu, sťaby delovisko dunelo. Vtom pustil sa lejak, len tak cíckom tieklo, akoby celé
         more bolo nad hlavami. Ani sem, ani tam, čo hromy budú biť, s Hurbanom musíš byť. Od rínku
         na pravo, v Kunovskej ulici, sú žaláre. Vážnou tvárou vkročíš do prvého dvora, tu strážnik
         vyskúma kto si a čo chceš, potom ťa upraví k druhému k druhému dvoru, a tam už pri
         otvorenom obloku víta ťa v najlepšom rozmare väzeň s celou jeho milou rodinou. Keď vkročíš
         do čistej, jednoduchým, ale dosť pohodlným náradím zariadenej izby, nevieš čo máš
         obdivovať, či muža nezlomeného a neohrozeného ducha a rázu, ktorého odpor, prenasledovanie,
         žalárenie nezroní, ale zoceľuje, či to prostosrdečné, nesilené bratské privítanie a či tú
         hromadu kníh, ktoré v improvizovanej knižnici a na písacom stole, nie prachom prikryté
         ležia, a či tú krásyplnú postavu, ktorá v nevinnosti svojej stojí u boku milovaného otca, a
         či jej matku, vernú to tovarišku života, o ktorej by si nechcel veriť, že už mužov
         vychovala? Tu máš krátky opis trojmesačného násilného bydliska doktora Hurbana. Verte mi,
         že aj ten, kto s Hurbanom nepatrí pod jednu zástavu, kto nepodpíše všetky jeho zásady,
         predsa s istou úctou stáť musí pred ním.
   </p>
   <p>
    Podanú ruku s citom pritisol, v tom blysklo sa a hrom zarachotal nad nami, akoby jeho
         myšlienky celému svetu oznámili: Tu stojím! Inak nemôžem, tak mi pomáhaj Boh!
   </p>
   <p>
    Náš rozhovor nepatrí pred verejnosť, nie snáď preto, že by politického smeru bol býval.
         Oj veru nie! Hurban, a v nedeľu a vo štvrtok popoludní, počas jeho väzenia prestal byť
         kňazom, politikom a spisovateľom, a je v kruhu svojich domácich manželom a otcom, v spolku
         navštevujúcich priateľom a bratom. Sú to hodiny odpočinku po pilnej práci. Behom niekoľkých
         minút naplnil sa žalár. Pán pravotár Fajnor, ktorý všetko vynaložil, aby väznenie, nakoľko
         možno, učinil pohodlnejším, stal sa jednateľom, aby na určité dni vysprostredkoval vstupný
         lístok blízkym a ďalekým priateľom a ctiteľom.
   </p>
   <p>
    Pozriem na hodinky a ručička ukazovala piatu hodinu. No, minuli tri hodiny, ako okamih,
         nie div, lebo s Hurbanom obcovať je poučné a zábavné. Pravdaže aj v najpriateľskejšom
         rozhovore dáva výraz zápalu zaujatosti a oduševnenosti za vec, ktorú v srdci nosí. Ale pri
         tom všetkom ľúbi vtip a žart, a stane sa obľúbeným spoločníkom nielen v mužskom, lež aj v
         ženskom kruhu.
   </p>
   <p>
    Opustil som žalár s veľkou vnútornou bolesťou. Nad Senicou slnce svieti. Husté mračná
         pominuli, hromy biť prestali a po daždi povetrie ochladlo, príroda okriala, a človek sa
         dobre cítil, takže stretávajúci sa známi priateľsky si podávali ruky. Oj, kedyže zasvieti
         slnce opravdovej slobody, keď rozličnosť jazykov, duchom svornosti zjednotená, spoločne
         bude dejstvovať za blaho vlasti a ľudskosti!
   </p>
   <p>
    *
   </p>
   <p>
    Od Senice k severo-juhu vedie cesta k Smrdákom, tu mienil som niekoľko dní stráviť.
   </p>
   <p>
    „Pre Boha!“ riekli priatelia, „tam zunujete sa!“
   </p>
   <p>
    „Horkýže zunujem,“ odvetil som ja, „práve to hľadám, miesto tiché, pokojné, od hluku
         sveta vzdialené, kde na jednom dlhšom diele mienim skrytý pracovať.“
   </p>
   <p>
    Sadli sme na vozík, a behom, jednej hodiny prišli sme ku korytu podobnej doline. Nos môj
         zarazila príjemná vôňa, ktorá roznáša sa nad dolinou. Či viete, aká je to vôňa? Keď naleješ
         do pol pohára vína a potom vezmeš do ruky fľašu so šťavicou z paradského prameňa naplnenou
         a vytiahneš puntík, aby si ňou doplnil prázdnotu, nuž dotkne sa ňucháča zápach, ktorý ťa
         upozorní na porušené slepačie vajce. Tomu podobné miasmy, parfémujú povetrie Smrdákov.
         Dobre si, človeče, myslel som si, tu nepotrebuješ k vínu medokýša, vnútornosti preplnené
         týmto zápachom prijímať budú révový extrakt so šťavicou v nemiešanej čistote. Oj, ale či
         ten zápach nebude mať vplyv aj na tvoj duševný plod? To posúdi obecenstvo! V podobných
         myšlienkach zamorený, ani som nezbadal, že vozík zastal. Hľadím sem tam, a čo vidím?
         Štvorhrannú budovu, ktorá svedectvo vydávala tomu, že aj ona kdysi mala pána. Oj, boliže to
         časy, keď Vietor bašovi poddaná bola nitrianska raja. Táto bezplatne robotovala a na kúpeľ
         palác postavila. Tak sa časy menia, tak tento svet beží. Na všetky strany hrobová tichosť
         ako v zakliatom zámku, až konečne vidím kochom valiaci sa dym, no myslím si, že to dobrý
         znak a najlepšie bude sa tam oznámiť. Tušenie ma nesklamalo, lebo našiel som tam dve mladé
         a dve staré ženy. Rozumie sa, že človek čo aj nie mladý, prihovorí sa mladšej.
   </p>
   <p>
    „Moja milá, hostinského hľadám.“
   </p>
   <p>
    „Maminko, tento pán sa na vás opytuje.“
   </p>
   <p>
    „Oj veru nie, ale na hostinského.“
   </p>
   <p>
    „Ja som tu hostinský a hostinská v jednej osobe. V čom môžem byť na službu,“ zdvorilo
         odvetila jedna vážna matróna, ktorej tvár a pohyb tela prezradzovali, že aj jej ruže kedysi
         kvitli.
   </p>
   <p>
    „Dostanem hospodu?“
   </p>
   <p>
    „Ach áno!“ Vzala do ruky kľúče a chladnokrvne šla, a ja za ňou, až k 13. číslu. Krúti
         kľúčom sem tam, nedaj Bože dvere otvoriť, až konečne zavolá: „Juliška!“ a hneď sťa srnka
         priletela poriadna deva.
   </p>
   <p>
    „Otvor, dieťa moje.“
   </p>
   <p>
    „Prosím, pani hostinská, nedostal by s lepším závorom dvere? Lebo vyznám pravdu, že
         zámočníctvu nerozumiem.“
   </p>
   <p>
    „Oj, veru nie! Tento závor je jeden z najlepších. Jestli nebudete vedieť otvoriť,
         Juliška vám spomôže.“
   </p>
   <p>
    Juliška s celou ochotou vysvetľovala mi, ako hlboko mám strčiť kľúč, kde pritisnúť, a
         vskutku nepotreboval som jej pomoci ani raz.
   </p>
   <p>
    Buď Bohu chvála, tu som! Izba pravda jednoduchá, náradie tiež, ale to všetko nič nerobí.
         Improvizujem písací stôl, vyložím z tašky jedno druhé, zapálim si fajočku, a hľa, predstaví
         sa jedna ženská a riekne:
   </p>
   <p>
    „Bude sa ráčiť obedovať.“
   </p>
   <p>
    „Rozumie sa,“ odvetím ja.
   </p>
   <p>
    „Čo ráčite rozkázať?“
   </p>
   <p>
    „Opačne, moja milá! Vy povedzte, čo bude k dostatiu.“
   </p>
   <p>
    „Polievka, mäso s omáčkou a teľacia pečenka so šalátom.“
   </p>
   <p>
    „Dobre,“ odvetím ja. Ten istý rozhovor, s tými istými otázkami a odpoveďami opätoval sa
         každodenne. A ja jedol som zo dňa na deň to isté a pil som k tomu pohár piva, fľašu vína a
         kapucína.
   </p>
   <p>
    Keď sme v kúpeľoch, poďme sa okúpať. Vyjdeš bránou na ľavo, prejdeš cez jeden mostík,
         tak si v hájiku, a to dosť príjemnom, lenže celkom nepestovanom. Na zadku stoja kúpele v
         podobnom stave ako hlavná budova. Nemotorným dreveným dviháčom ťahá vodu jedno chlapčisko z
         mútneho prameňa. Dáš si pripraviť kúpeľ. Sluha vykáže izbietku, ktorú si zatvoríš ako
         rozumieš.
   </p>
   <p>
    Kúpele majú vodu sirko-železnú a to nadmier silnú, takže vskutku na okolí páchne vzduch
         sírou. Bolo nás dohromady päť, a niekoľko z vyvoleného ľudu. Zčiastky dobre to tak, lebo je
         to kúpeľ chudobných, ktorým nedochodí v Piešťanoch.
   </p>
   <p>
    Pritom ale často navštevujú kúpele páni z okolitých osád, len tak na deň. A môžem
         vyznať, že mal som šťastie nie jednu milú známosť učiniť a jedno-druhé o hornonitrianskom
         časoduchu počuť.
   </p>
   <p>
    Sedel spolu jeden priateľský kruh, ja idem pomimo, a hľa koho tam vidím? Jedného zo
         starodávnych známych. Po srdečnom pozdrave a vzájomnom predstavení, sa pridružím k nim.
   </p>
   <p>
    „O čom rokujete, páni moji? Jestli sa mi slobodno pýtať?“
   </p>
   <p>
    „O rozličných našich biedach,“ odvetil jeden z prísediacich.
   </p>
   <p>
    „Nuž, braček ľúby,“ začal môj priateľ, „my zväčša sme notári a vyprávame naše mrzutosti.
         Po tieto dni dostali sme od slúžneho naručenie, aby všetky naše obecné správy predostreli
         sme slúžnovskému úradu v maďarčine. Keď nám rozkážu, my odporovať nemôžeme. Lež čo sa
         stáva? Napíšem úradnú správu a podám richtárovi, aby ju podpísal. Ten mi odoprie podpis, že
         on tomu nerozumie.“
   </p>
   <p>
    „Za to mám,“ poznamenal som, „že ten richtár mal pravdu.“
   </p>
   <p>
    „Dobre! Lež slúžny nie je s tým spokojný, a obviňuje notára, keď mu správy nebývajú
         riadne doručené. Sme tak ako práchno, ocieľka trie sa o kremeň, a my vyhoríme.“
   </p>
   <p>
    „V tom máš pravdu, ale pravdu má aj richtár, lebo konečne on je za svoj podpis
         zodpovedný, a ako môže zodpovednosť na seba vziať, keď nerozumie napísanému.“
   </p>
   <p>
    „Veď mu ho notár vysvetlí.“
   </p>
   <p>
    „Ver mi, priateľku, že práve to tvorí nedôveru, že sa jemu v nezrozumiteľnom jazyku
         rozkazy a správy píšu. On nechápe tie vyššie politické tendencie, ale myslí jednoducho
         takto: už tí páni v zlom si lámu hlavy, keď nechcú, aby tomu čo obciam dopisujú, každý
         rozumel. A konečne, prečože roztrubujú pred svetom ten národnostný zákon, keď sa neplní?“
   </p>
   <p>
    „Tak je,“ riekol jeden z prítomných, „ale možnože to sama vláda ani nežiada. Napríklad
         to určite vieme, že by žiadnúce bolo, aby obce ktoré v maďarčine iné meno majú ako v
         materčine, pre vyhnutie nedorozumenia na pečať dali vyryť aj maďarský názov. Stolica na to
         uzavrela, že očakáva od obcí, aby to učinili. Pán slúžny ale vydal rozkaz, aby tomu vskutku
         tak bolo.“
   </p>
   <p>
    „V ktorom to okrese, prosím?“
   </p>
   <p>
    „Za to má, že vo všetkých.“
   </p>
   <p>
    A tak dnes zajtra aj horné Nitriansko, keď správy budú sa v maďarčine písať a v tej reči
         pečaťami potvrdzovať, bude číročisté maďarské, lebo to je vlastenectva, dobrobytu a
         vzdelanosti
    <span class="emphasis">
     <em>
      a
     </em>
    </span>
    aj
    <span class="emphasis">
     <em>
      z
     </em>
    </span>
    , to jest počiatkom aj koniec.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506861" name="ftn.id2506861">
        4
       </a>
       ]
      </sup>
      <span class="emphasis">
       <em>
        menoznak
       </em>
      </span>
      — menovka
     </p>
    </div>
   </div>
  </div>
 </body>
</html>
