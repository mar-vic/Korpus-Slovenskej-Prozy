<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2543191">
       </a>
       I
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Rozprávka z najnovších udalostí v Hercegovine
     </em>
    </span>
   </p>
   <p>
   </p>
   <p>
    Na úpätí Balkánu leží osada Liubuška. Možnože aj najpovestnejší zemepisci málo vedia o
         nej. Nie div! Čože sú Hercegovina v oku „civilizovaného“ sveta? Nič iného, ako odbojníci,
         ktorí rušia pokoj Ottomana, ktorí sa opovažujú svoju ľudskú hodnosť a povedomosť najavo
         dať. Zakladajú sa spolky proti trýzneniu zvierat, ale Mosleminovi voľno Harcegovinca
         zdierať, biť, mučiť, ako červa nohami šliapať. Humánny učiteľ trestá samopašné dieťa, ktoré
         v prostopašnosti švihá prútom pôdu, hovoriac, že matka zem nás živí, chová, ale Turek
         vyznávačov Krista môže prenasledovať do vôle, môže ich neľútostive palicovať. Osvietený
         svet zrušil otroctvo, černochom zasvietila zora ľudskosti, ale v stredisku Európy má pohan
         výsadné právo reťaze otroctva kuvať. Na obzore nebeskom polmesiaca niet, keď zjavia sa lúče
         slnca, ale na politickom obzore, kumštovne a fígľami zatieňujú plášťom diplomacie jasné
         slnce, aby zapadajúci polmesiac tmavú noc predstavoval.
   </p>
   <p>
    Liubuška stala sa povestnou osadou. Už od rokov ozýval sa spev pod Balkánom, v ktorom
         Liubuška spomína sa. Junákom celého okolia zaplesalo srdce, keď na Liubušku pomysleli. A
         chlipní Turci besným revom prejavovali svoje diabolské city, keď im kto Liubušku spomenul.
         A teraz? Od východu až k západu roztrubujú noviny nepatrnú osadu.
   </p>
   <p>
    A čím sa stala tak povestnou? Či snáď tu porazila trýzniteľov svojich handžármi
         ozbrojená hrdinská čata Juhoslovanov? Či tu zložila prísahu alebo umrieť vybojovať právo
         slobodného života? Oj, nie! Liubuška stala sa povestnou, lebo tam kvitla ruža, ktorej krásu
         neprevýšila žiadna iná na svete. Tu zrodila sa a rástla Drina Nikulina.
   </p>
   <p>
    Či ste videli obraz najvýtečnejších umelcov, ktorí ideál ženskej krásy na plátne
         zvečnili? Ak áno, tak máte vedieť, že ten najdokonalejší obraz je len tôňa krásy Driny
         Nikuliny, lebo keby umelec tejto skutočnosť bol chcel vylíčiť, triasla by sa mu ruka a
         nebol by mohol dokončiť dielo svoje. Krásu Driny Nikuliny perom opísať nemožno, tá sa len
         domyslieť dá. A vskutku v okolí Liubušky tá povesť kolovala, že neporodila ju matka, ale
         Víla za vzor nie zemskej, ale nebeskej krásy. A tá poviedka tým viac udržala sa, že matku
         svoju nepoznala, len kopec hrobový, pod ktorým spočívala. Akokoľvek bolo, ale dosť na tom,
         že aj v jej srdci udomácnil sa ten cit, ktorý ľúbosťou menujeme. Nevinne, ale vrele ľúbila.
   </p>
   <p>
    Žiaden človek na svete nemal toľko závistníkov, ako Ivan Liubovič, lebo on bol ten
         šťastný, komu prináležalo srdce Driny Nikuliny.
   </p>
   <p>
    Slniečko zapadalo, večerná zora bola ožiarená, sťaby hora ako jedna veliká vatra
         plameňom blkotala. Staré babičky klonili sa po zem pred krížom Spasiteľa a stokrát
         opakovali: „Gospodin pomiluj!“ lebo veď kedykoľvek vznikol boj proti Turkovi, nebo práve
         tak bolo krvavé. Na celom vidieku panovala tichosť ako na mori pred nastávajúcou búrkou.
         Stretajúci sa kresťania mlčky podávali si ruky s výrazom odhodlanosti, akoby prisviedčali
         jeden druhému: pomsta, krvavá pomsta? Nápadné bolo, že kresťania rímskokatolíckej cirkvi
         bratsky pozdravovali pravoslávnych, tak akoby v jednom dome Božom vzývali Krista, vzdor
         tomu, že doposiaľ vždy v neprajnom pomere žili. Orol združil sa so sokolom, aby nad
         Balkánom slobodne lietať mohli. Turci kazy zišli sa u mudíra a jeden každý rozprával čo
         videl. Všetkým bolo nápadné, že raja
    <sup>
     [
     <a class="footnote" href="#ftn.id2563274" name="id2563274">
      1
     </a>
     ]
    </sup>
    katolícka a pravoslávna podáva si ruky. Jeden z Turkov opovážil sa poznamenať:
   </p>
   <p>
    „Veľký Allah mi je svedkom, že tí neveriaci psi v zlom si hlavu lámu. Ako je to pravda,
         že sto kresťanských psov poslal som už do pekla, tak je aj to pravda, že poznám, keď raja
         nože brúsi proti nám.“
   </p>
   <p>
    Oj, ale hrdý mudír pustí spod hory bajúzov hustý dym výborného dohánu a s celou
         nadutosťou odvetí:
   </p>
   <p>
    „Žije Allah a duch jeho veľkého proroka Muhameda! Čo sa nám môže stať? Či nadarmo nosíme
         pištole a nože za pásom? Skoleme a postrieľame všetky deti a staré baby, devy a mladé ženy
         padnú nám v korisť.“
   </p>
   <p>
    Na žltobledej tvári zjavila sa mu červenosť krvi, ktorú chlipná myšlienka vynútila. Ako
         keď jastrab spod slnca zazrie holubicu a bystrým letom vrhne sa na ňu, tak túžba jeho
         zaletela k ruži Liubušky. Jedom by sa všetko v ňom triaslo, keby bol očitým svedkom toho,
         čo sa v dome Driny Nikuliny dialo.
   </p>
   <p>
    Bol to krásny večer. Červenosť neba tratila sa, keď mesiac sťa zlatý medalion ligotal sa
         medzi hviezdami na prsiach nebeského obzoru. Ale ešte jasnejšie ligotali sa oči krásnej
         devy, ktorá sedela pod ústreším jednoduchého, ale úhľadne a vkusne usporiadaného domčeku.
         Dom ten nekrášlili mramorové stĺpy a nebol to palác krkolomej výšavy, umeleckým staviteľom
         na poschodie stavaný. Oj, nie! Veď je to domček ubitej raje, ktorá celý svoj poklad v
         svojom jedinom dieťati zakladala. Pritom šľachetný starčok pomocou svojej devušky snažil sa
         svoj domček príjemným učiniť. Ohradený je záhradkou, v ktorej aj kvetiny vidno pestované,
         polievané alabastrovou rukou Driny Nikuliny. No pravda, neriadil to umelý záhradník, ale
         prirodzený krásocit bol predsa patrný. Fialky pomiešané s rezedou v nej hojne rástli, a na
         úsvite, keď sa rosička na nich perlila, ľúbeznú vôňu vydávali. Tu aj tam stolistá biela a
         červená ruža povznášala sa sťa kráľovná nad inými kvetinami. Neprostredne vôkol domčeka
         zelenali sa révy, ktorými ako vencom bol ohradený skromný byt. Medzi révou a bytom, pod
         ústreším bola lavička, na ktorej sedávala Drina zo dňa na deň po skončenej dennej práci.
   </p>
   <p>
    Tu bola aj v spomenutý večer. Večerná zora zrkadlila sa v jej čiernookých diamantoch.
         Vše pozerala sa na lúče za Balkán skrývajúceho sa slnka, vše zasa, keď začula čo najmenší
         šuchot, zablýskala okom sťa strela v ten smer, skade kohosi čakala. Pritom zadumaná
         prštekmi pohrávala sa s vlasmi, čiernym a kaderavým to hodvábom, ktorý nezapletený pokrýval
         krásne, sťa alabaster plece. Kedy tedy aj hlboko vzdychla, lebo veď ten nočný sen sa jej
         celý deň pred očami plietol. V snách zdalo sa jej, že ich Turek napadol, otca zabil a ju
         neľútostive chcel sebou pojať, lež vtom zjavila sa junač s Ivanom a na kusy posekali
         Mosleminov. Mráz ju prešiel, keď na ten sen pomyslela. Clivo jej bolo, a už mienila otca
         pohľadať, aby nesedela osamote. Vtom počuje ľubozvučným hlasom volať:
   </p>
   <p>
    „Drina!“
   </p>
   <p>
    Predesila sa, lebo veď zahrúžená v myšlienkach, nespozorovala blížiaceho sa junáka, ale
         ako zazrela krásneho šuhaja, razom k nemu prišla a v ústrety mu idúc, tým najútlejším tónom
         riekla:
   </p>
   <p>
    „Ivan!“
   </p>
   <p>
    V okamihu bola ruka v ruke, ktoré triasli sa obe. Možnože tajné city lietali po žilkách,
         ale možnože aj iná príčina tvorila rozčúlenosť.
   </p>
   <p>
    „Ivane! Túžobne som ťa čakala, a ty na ťažkú skúšku kladieš trpezlivosť Driny Nikuliny.“
   </p>
   <p>
    „Odpusť, ľúba moja, ale nadmier vážne veci hatili môj včasnejší príchod.“
   </p>
   <p>
    „Ivane! Aké vážne veci? Ty sa mi dnes neľúbiš. Tvoja pevná ruka sťa oceľový handžar
         trasie sa, tvoje oči, ktoré ináče usmievajú sa ako dobre vyspatého decka, teraz sú ako
         krvou zaliate, tvoj hlas, ktorý rovná sa hlasom spevcov krásneho hája, teraz kypí vnútorným
         nepokojom. Ivane! Povedz mi, čo ti je? Či si chorý? Či sa hneváš? Na koho? Na mňa? Prečo?“
   </p>
   <p>
    Takéto a podobné otázky hrnuli sa z medových úst Driny Nikuliny, ako včely z úľa, keď
         nevolaný hosť k nim sa dotiera.
   </p>
   <p>
    „Pravdu máš, Drina, všetko ti prezradím. Lež kde je otec? Aj ten má vedieť o všetkom.“
   </p>
   <p>
    Obaja šli do izby. Ivan kráčal pevne. Mládenec to driečny. Postava ani osika. Pohyb
         každého údu nie kumštovaný, ale tak obratný, akoby on bol majstrom telocviku. Vedľa neho
         kráčala Drina ako srna na Balkáne, vzdor tomu, že ťažký kameň ležal jej na srdci: zvedavosť
         združená s tušením básne. Izba osvetlená bola bledým plameňom kahančeka, v ktorom tlel
         baraní loj. Na stene viseli sväté obrazy, medzi nimi matka Božia ako drží na rukách
         Ježiška. Tam visí aj za pokolenie ľudské na kríž povesený Spasiteľ. Pred týmto kľačiac
         modlil sa starček, otec Driny Nikuliny. Pekný to pohľad, ako osvietilo bledé svetlo poctivé
         šediny jeho. Na čele a na tvári pluh mnohých starostí naoral brázdy, ktoré boli výrazom
         pevného rázu a vytrvalosti. Pritom modré a hrubé žily, ktoré zvlášť na rukách vynikali,
         svedčili, že muž ten vzdor veku nie mladého je celkom pri sile. Oči jeho, ktoré inak ešte
         bystro hľadia, počas modlenia boli výrazom najskrúšenejšej nábožnosti. Modlil sa, za koho?
         Za svoje spasenie a za svoju jedinú dcéru. Tíško, ako keď muška preletí, vkročili Ivan a
         Drina. Nechceli búriť starčeka v modlitbe až konečne on po dokonalej súkromnej nábožnosti,
         povstal a privítal ho:
   </p>
   <p>
    „Dobar večer, ľúbe deti.“
   </p>
   <p>
    „Dobar večer, tato,“ odvetili oba.
   </p>
   <p>
    „Otče!“ začal Ivan. Uderila hodina pomsty, nemožno nám ďalej trpieť. Statok nám odňali,
         daň platiť nespôsobných pália, ženy a panny prznia. Slzy sme vylievali, ale pramene sĺz
         vyschli, nepozostáva iného než krv cediť. Lepšia smrť, než biedny život. Tej noci postaví
         sa junač na nohy s heslom: Smrť alebo sloboda!“
   </p>
   <p>
    Starčekove oči zaiskrili sa ako blesk prskavice, v žilách samu vzbúrila krv a kolovala v
         nich ako magnetická sila. Jeho ruky kŕčovite pohybovali sa, akoby skúšali, či by vládal
         handžárom zachodiť, až konečne nadšeným duchom sťa prorok Boží riekol:
   </p>
   <p>
    „Ten, ktorý za všetkých nás vylial krv svoju na dreve kríža, žehnaj dielo vaše. Oj, synu
         môj, dal by Boh, aby som s tým povedomím ľahol do hrobu, že turecké jarmo stroskotané je na
         veky.“
   </p>
   <p>
    A Drina? V jej vnútornostiach bol hrozný boj. Slová otcove a Ivanove oduševnili ju, lež
         videla spolu na obzore dejov čierne mračno. A ten nočný sen tak živo predstavoval sa jej,
         že triasla sa po celom tele a nebola v stave slovíčka z maluličkých rubínových úst
         vypustiť. Ivan chopil ju za ruku, k sebe pritiahol, a tak predstavil sa starcovi.
   </p>
   <p>
    „Otče, čas uchádza, už súdruhovia schodia sa v mojom dome. Prišiel som prv zasnúbiť sa s
         vašou dcérou a vaše požehnanie vypýtať.“
   </p>
   <p>
    „Staň sa vôľa Božia! Drina! Dieťa ľúbe, ty zdáš sa byť predesenou? Či snáď netečie v
         žilách tvojich krv junáckych otcov a dedov? Či volíš v háreme sultánovom sťa otrokyňa za
         živa pochovať sa dať?“
   </p>
   <p>
    „Oj nie, otče drahý! Ja Ivanova som a Ivanovou zostanem, ale hrozná predtucha trápi,
         desí srdce moje.“
   </p>
   <p>
    „Kto proti Bohu? Staň sa vôľa jeho.“
   </p>
   <p>
    Starec požehnal Ivana a Drinu.
   </p>
   <p>
    „Ešte jedno!“ zahrmel Ivan. „Počul som, že mudír v hovadskej svojej chlipnosti
         nešľachetným okom pozerá na Drinu. Možnože, keď my potiahneme do boja, on sťa pažravá líška
         vybehne z diery, aby krásna holubica Liubušky padla mu v korisť, lebo veď hnusný Otoman aj
         v pekle baží po chúťkach telesných. Kone vaše nech budú vždy osedlané, a vy, otče ľúby,
         zachráňte posvätnú nevinnosť mojej verenice. Na prípad borby zaveďte ju do O., tam bude
         bezpečná.“
   </p>
   <p>
    „Dobre, syn môj. Prisahám na moje šediny, že živá nepadne do náručia psohlavcov!“
   </p>
   <p>
    Všetci traja objali sa a za niekoľko okamihov tak trvali, až konečne Ivan opustil domček
         a šiel svojou cestou.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2563274" name="ftn.id2563274">
        1
       </a>
       ]
      </sup>
      <span class="emphasis">
       <em>
        raja
       </em>
      </span>
      — kresťanskí poddaní Turkov
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523266">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dunaj pri vtoku do Čierneho mora je široký, takže ľudské oko sotva vidí z brehu na druhý
         breh. A tam v Nemecku pri svojom vzniku je tak chatrný potôčik, že ho ľahko prekročíš. A
         ako stane sa tak ohromným? Potôčik za potôčkom vteká do neho, až konečne Tisa zveľadí vody
         jeho. Taký Dunaj pri vzniku bolo povstanie Hercegovincov. Lenže každá obec akoby na komando
         stala sa potôčkom a vliala sa do prúdu povstania.
   </p>
   <p>
    A ktože písal vyzvanie, ktoré kolovalo z obce do obce, z doliny do doliny? Oj výzvu tú
         značila Moslemínova ukrutnícka ruka, ktorá z roka na rok trýznila kmene Juhoslovanov. Ako
         keď vietor začne poihrávať horou a strom za stromom šuští, tak rozniesla sa zvesť
         najnovšieho brutálneho činu, ktorý udial sa v Hercegovine, Mostarský vezír vyzval
         kajmakamov a títo mudírov, aby vyberali poplatky s najväčšou prísnosťou. Pretekali sa v
         neľudskostiach. Jeden z nich prišiel do jednej obce, aby poplatky vybral. Úbohá raja
         daňovala dľa možnosti, aj, ale starodávnym porekadlom potvrdená je tá pravda, že kde nič
         niet, tam ani smrť nevezme.
   </p>
   <p>
    Tak to bolo aj v spomenutej osade, ale mudír neveril tomu. Hrozil, bohoval, zatváral
         ľudí, ale groše kde nič, tu nič. Počkajte, myslel si, veď ja ich vyprešujem. Trinástich
         otcov dal uväzniť, hladom týrať, aby ich vymenili domáci. Všetko darmo, veď patriční nemali
         groša, nemali z čoho groša urobiť. Na kúže myšlienku prišiel mudír? Dal podpáliť žalár a
         úbohé obete za živa spálil.
   </p>
   <p>
    Zločin tento hrôzou a pomstou naplnil aj najtichšie srdce, lež zločin tento stal sa aj
         proklamáciou k povstaniu. Keď zvesť táto do Liubušky dorazila, ten istý dojem učinila ako v
         iných obciach. Stretajúci sa miesto obyčajného pozdravenia: „Pochválen buď Ježiš Kristus“,
         alebo „Dobar večer“, hovorili jeden druhému: „Smrť vragom!“ Všetko pripravovalo sa k boju.
         Dlhé pušky sa čistili, handžáre brúsili. Bez všetkého naručenia, akoby všetci jednej mysle
         boli, strojili sa proti Turkom.
   </p>
   <p>
    Blížila sa polnoc. Nad Liubuškou čarokrásny mesiac svietil. Nápadné bolo, že tak pozde
         kráčali po jednom ozbrojení, silní mužovia jedným smerom a všetci vchádzali do toho istého
         domu. Bol to dom Ivana Liuboviča. Vzdor tomu, že Ivan bol jeden z najmladších samostatných
         obyvateľov obce, požíval dôveru a úctu svojich spoludruhov. Bol on skúsený mladý človek.
         Jeho otec kupčil a pomerne k inej raji patril medzi zámožnejších, a skúsil vo svete, že bez
         zbehlosti v čítaní a písaní sa ťažko dá žiť. Neľutoval nákladov, a svojho jediného synáčka
         vyslal do Mostaru, kde aká taká škola jestvuje. Lež sotva vyrástlo bystré chlapča Ivan,
         zomrel otec a syn prevzal hospodu a obchod. Pri tom všetkom, že Ivan Liubovič vynikal v
         známostiach, v skúsenosti a majetku nad spoluobčanmi, choval sa k nim vľúdne, a to ho
         učinilo tak rečeno smerodajným náčelníkom Liubušky. A tak nie div, že všetko k nemu sa
         hrnulo a každý od neho čakal poradu. Hneď zišli sa niektorí k nemu, lež nebola to duma, ale
         vzdor tomu trpezlive čakali, lebo veď vedeli, že junák junákov Ivan Liubovič dané slovo
         nezruší a keď zhromaždia sa všetci, on chybovať nebude. Tak sa aj stalo. Trochu rozčúlený
         vkročil do izby a prítomných srdečne privítal: „Daj Boh šťastie!“ a všetci opätovali
         pozdravenie.
   </p>
   <p>
    „Bratia,“ začal Ivan, „bije hodina pomsty. Celá Hercegovina strojí sa do boja. Nemožno
         nám ďalej trpieť. Nás a bratov našich sťa otrokov bijú, zdierajú, žalárujú a za živa pália.
         Liubuška nemá zahanbená byť a my všetci pripojíme sa k junákom, ktorí s heslom: sloboda
         lebo smrť! povstali. Za to mám, že vy prítomní so mnou jednomyseľne zvoláte: smrť vragom!“
   </p>
   <p>
    „Smrť vragom!“ ozvalo sa z úst družiny.
   </p>
   <p>
    Lež vystúpil Pero Dragovič, muž to udatný a silný, a hrubým hlasom ozval sa:
   </p>
   <p>
    „Nemáme času mnoho besedovať, lebo pred rannou zorou nutno nám združiť sa s bratmi v
         tábore. Predsa ale, aby istý poriadok bol medzi nami, radím, aby sme si zvolili za vodcu
         Ivana Liuboviča!“
   </p>
   <p>
    „Živio!“ zahrmelo zo všetkých úst.
   </p>
   <p>
    „Dobre,“ odvetil Ivan, „psohlavcom milosť u Boha, nie u nás. Za mnou bratia! Ukrižovaný
         s nami! Lež pozor! Možnože v tom okamihu potečie krv. Nemožno, aby mudír a jeho zberba
         nepoznali naše ciele. Ľahko stane sa, že nás napadnú, lež prerúbame sa a na úsvite s
         handžarmi zmáčanými v tureckej krvi spojíme sa s táborom.
   </p>
   <p>
    Ivan dobre, ale aj zle tušil. Dobre, lebo mudír poučený bol o tom, že junoši Liubušky
         lapajú sa zbroje, ale mýlil sa v tom, že by mudír urobí na ňu nápad. Je to vlastnosť
         násilníkov, že sú ukrutní a nemilosrdní voči potlačeným a bezbranným, ale ochabnú, keď tí
         silní a ozbrojení stavajú sa na odpor. Zvlášť ale Turek, ktorý pri svojej nadutosti je
         hrozne nečinný, lenivý a svoj osud spoľahlivý. Mudír Liubušky poznal, že celá Hercegovina
         búri sa, ako keď silná víchrica vynáša vody morské na výšku balvanov Balkána, ale netečne
         čakal na rozkazy vezíra. Pritom snoval pavučiny sťa bruchatý pavúk, do ktorých by sa lapila
         nevinná krásavica.
   </p>
   <p>
    Mudír, ópiom omámený, drichmal na diváne prestretý a chrápal sťa zaklaté hovedo.
         Sluhovia, v predizbe nočnú stráž držiaci, ospanlive hľadeli jeden na druhého, akoby len
         vtedy preriekli slovo: či ho budiť a či nie? Dobre vedeli, že keď ho zobudia, zúriť bude
         prečo mu rušia spánok, keď ale prihodivšie sa udalosti len ráno mu dajú na vedomie, sekať
         bude zubami sťa hyena, prečo mu razom nezdelili, že junáci Liubušky tiahli do boja. Je to
         vlastnosťou násilníkov, všetku vinu uvaliť na iných. Už sa zorilo a lúče slnka borili sa s
         nočnou temnotou, keď z izby mudíra zareval chrapľavý hlas: „čibuk!“ Razom vyskočil sluha a
         už pripravený čibuk so žeravým uhlíkom niesol pánovi.
   </p>
   <p>
    „Čo nového, sluha?“ zareval mudír.
   </p>
   <p>
    Sluha sťa hromom omráčený nevedel, ako má odpovedať, aby nebol obeťou divokého hnevu.
         Učinil poklonu až k zemi, ruky majúc krížom na prsiach preložené, a ponížene oznámil:
   </p>
   <p>
    „Stalo sa, čo sme tušili, ozbrojená raja Liubušky tej noci tiahla do boja.“
   </p>
   <p>
    „Či ste nevedeli razom mi to dať na vedomie?! Lež aj takto dobre! Hromadne potlčieme
         psov! A kto viedol odbojnícku zberbu?“
   </p>
   <p>
    „Ivan Liubovič,“ odvetil sluha.
   </p>
   <p>
    „Aha! Ivan Liubovič!“ riekol polohlasne mudír. A potom sám sebe:
   </p>
   <p>
    „A Drinu Nikulinu mne zanechal. Tak dobre! Sluha, rozkáž spolusluhom, nech sú všetci
         hotoví!“
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506352">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ešte svetlo kahančeka tlelo v dome Driny Nikuliny ako dušička umierajúceho, vzdor tomu,
         že už zora ožiarila ponad Liubušku vypínajúce sa rameno Balkána. Tichúčko bolo cez celú noc
         v dome, ale anjel sna nezastrel závojom oči krásnej devy. Nie div! V jej hlave preletovali
         myšlienky sťa roj, kým nájde príhodný strom, kde by sa umiestnil, a v jej srdci rozličného
         druhu city dávali miesta jeden druhému. Hneď videla Ivana sťa hlavného vodcu na čele
         hrdinských junákov bojujúcich za kríž Kristov a ľudskosť. Hneď predstavil sa jej ako
         ranený, z ktorého tiekla sťa karmín červená krv. A kedykoľvek zašuchotal najmenší vetrík,
         zdesila sa, lebo zdalo sa jej, že hnusný Turek sa blíži, aby sa jej zmocnil. Či div, že sen
         neprišiel na jej oči?
   </p>
   <p>
    A starý Avram, otec Driny Nikuliny? No ten tu aj tu zadriemal, ale bol to spánok zajačí.
         Často vyšiel von pod zámienkou statoček opatriť. On to aj učinil, ale orlie jeho oko pritom
         vždy bystro pozrelo na všetky strany, či psohlavci neobchádzali „kuťu“ sťa divé šelmy.
         Zlaté slnko začalo svoj beh na oblohe pologule. Avram stál pred domom, ozbrojený akoby do
         boja šiel, keď zrazu zvrtne sa, vkročí do izby a riekne:
   </p>
   <p>
    „Dieťa ľúbe, poďme. Tak sa mi zdá, akoby zberba mudíra k nám tiahla. Jeden z nich prstom
         ukazoval na náš byt. Oj, keby som nebol Ivanovi slovo dal, že ťa do O. zavediem, tu by som
         ich namieste posekal. Lež niet času, chytro. Kone sú osedlané. Tu máš túto dýku. Akžeby som
         ja padol, a ty by si do rúk hnusných psohlavcov prišla, vraz ju do srdca svojho, volíš
         zomrieť, lež by si sa mala obeťou stať pohanskej potvory.“
   </p>
   <p>
    Drina vzala dýku s malou pošvičkou a vložila ju za ňadrá. Jej oči stretli sa s očami
         starčeka. Vyčítala z nich ducha pravoslávneho, starec ale vyrozumel z jej pohľadu, že tak
         stane sa. Všetko to stalo sa v okamihu, lebo čochvíľa obaja sedeli na koňoch.
   </p>
   <p>
    Lenže aj Turci boli už v blízkosti, práve obkľučovali domček, keď holubica so starým
         sokolom vyletela z hniezda. Ako keď nebo zahrmí a v našej blízkosti nebeská strela rozpára
         tisícročný strom, naženie nás do rozpakov, tak zdesení Moslemini zarazili sa, keď videli
         krásavicu na koni uháňať. To bolo jej šťastie, lebo kto vie, či by nebola do rúk psohlavcov
         padla.
   </p>
   <p>
    Niekoľko okamihov minulo, kým prišli na to, strieľať do koní, čo sa aj stalo. Frndžali
         gule, praskot pušiek ozýval sa, ale koníky sťa strela leteli. Oj, ale Moslemin, poneváč sám
         je šibalský, aj o druhom predpokladá podvod. Ako sa prvý výstrel ozval, mudír tušil
         nepodarené poľovačky. Kone boli osedlané. Sťa hovedo reval na sluhov, aby kone ponáhľali sa
         k domu Driny Nikuliny. „Smrť lebo deva!“ volal za nimi. Hrozným dupotom, ako divoké kone,
         letela zberba mudíra a keď videla uletivšiu korisť, popchla kone, ktoré prskali a
         odmetávali peny.
   </p>
   <p>
    Nad Liubuškou k severu je Brotnie pole, a medzi severom a západom končí sa jedno rameno
         Balkána s viacerými krásnymi dolinami. Týmto smerom brali sa, vzdor tomu, že istej cesty
         nebolo, ale starý Avram poznal každý chlum, každú jaskyňu, a istý bol, že keď raz dostane
         sa do stredu niektorej doliny, daromne budú ho sledovať Turci. Už skoro k doline doleteli,
         keď kone zastavili, z čiastky aby sami a kone oddýchli si, z čiastky ale, aby pozreli,
         možno napokom, na milú Liubušku. Lež čo videli? Uháňať Turkov, a to divým cvalom, za sebou.
   </p>
   <p>
    „Gospodi pomiluj,“ zavolal Avram.
   </p>
   <p>
    „Amin!“ odvetila dcéra.
   </p>
   <p>
    „Počuj, dievka moja, len napreduj, čo aj streľba ozývať sa bude.“
   </p>
   <p>
    Popchla sivka, a ten akoby vedel, že drahocenný poklad nesie, s napnutou silou dal sa do
         úteku. Oj, veď ľahučké bolo to bremeno, ktoré nosil, a krem toho s Drinou boli dobrí
         priatelia. Nie jeden raz ťapkalo ho dievča bielučkou rúčkou, nie jeden raz dávalo mu cukor
         a iné lahôdky.
   </p>
   <p>
    Vtom začuje streľbu, obzrie sa a vidí, že je samotná. Čo robiť? Vrátiť sa, čakať na
         otca, či ďalej jazdiť v húšťave? Čo si počne, úbohá? Cesty sú jej neznáme. Hľadí na všetky
         strany, ale nikde niet živej duše, iba vtáci, pobúrení streľbou, lietali sem-tam. Myslela
         na otca, ak ranený leží bez pomoci, — ale potom Turci by sledovali ju. Pritiahne kantár,
         sivko hlavu dvíha, ale na hrmot streľby ešte tuhšie bežať žiadal, až konečne hatený uzdou
         vzpínajúc sa, poskakoval. Drine zazdalo sa, akoby začula dupot koňa. „Bože môj, Bože môj!“
         vzdychala. „Či je to otec, či Turek?“ a ľavou rukou chytila kantár a pravou čiahala za
         dýkou. „Oj, Ivane, Ivane, tebe nech bude venovaná posledná moja myšlienka!“
   </p>
   <p>
    Dupot koňa sa blíži. Deva posiľňuje sa tým, že tam v tom blaženom svete spojená bude s
         Ivanom na večnosť.
   </p>
   <p>
    Sivko zarehotal, ale konská odveta ozvala sa v horách Balkána. Drina nerozumela tomu, že
         hovedo pozná hlas svojho druha. Sivko obracal sa sem-tam, akoby nepokojne čakal koníka. Až
         konečne zjaví sa starý Avram, sediac hrdinsky na koni. Deva naradovaná víta otca.
   </p>
   <p>
    „Ďalej, ľúba moja, lebo keď vráti sa kôň k mudírovi bez chlapa, vyšle za nami hodnú
         zberbu koníkov.“
   </p>
   <p>
    „Čo sa stalo, drahý môj tato?“
   </p>
   <p>
    „Čo sa stalo? Poslal som do horúceho pekla jedného psohlavca. Neverím, že by mali
         smelosti sledovať nás v húšťave. Pravda, nemusíme tak ticho jazdiť.“
   </p>
   <p>
    Voľne si kráčali, a keď starec zotrel znoj s čela, rozprával deve čo sa stalo. Keď Drina
         hodne napred jazdila, Avram obrátil koňa a namieril pištoľ na Turka. Ten netušiac nič
         zlého, slepo letel — lež čo okamih bol na zemi mŕtvy. Jeho vyplašený kôň bežal cvalom
         nazad, smerom k Liubuške.
   </p>
   <p>
    „Ako to videl jeho spoludruh, zrazu chcel zastaviť koňa, aby puškou namieril na mňa. Ale
         keď Boh je s nami, kto je proti nám? Guľa pišťala pri mojom uchu, ja hľadím na psohlavca a
         čo vidím? Kôň v rýchlom behu razom zastavený, strepotal nohami a spolu s Turkom padol na
         nos. Dobre viem, že ten viac bežať nebude. Čo tu robiť? myslel som. Oj, keby si ty nebola,
         bol by som sa dal do neho, lež tebe kvôli dal som sa do úteku, aby som ťa čo najskôr
         dohoniť mohol.“
   </p>
   <p>
    „Vďaka vám, tato, že ste prišli!“
   </p>
   <p>
    Jazdci pokračovali ďalej v doline, ktorej úbočie bolo čarokrásne. Je to kraj, kde
         východné a severné rozličného druhu stromovie a kry miešané rastú. Táto rozmanitosť dobrý
         dojem činí na človeka. Dráhu, po ktorej jazdili, nerobila ruka ľudská, ale tu aj tam
         poznať, že chodia po nej pešo aj koňmo. Dupot koní našich jazdcov ozýval sa po doline
         široko ďaleko. Celé slová opakuje, a to na dve-tri strany. Keď zahrmí hrom, ohlas trvá viac
         minút. Zadumaná Drina jazdila pri otcovi. V jej mysli preletovali udalosti včerajšieho a
         dnešného dňa. Rozumie sa, že zvlášť zaoberala sa s Ivanom. Starý Avram pozeral na pravo, aj
         na ľavo, sťa obozretný lovec, keď zrazu zahrmel ohromný hlas, sťa trúba pri Jerichu:
   </p>
   <p>
    „Stoj!“
   </p>
   <p>
    Stalo sa podľa rozkazu. Deva, neočakávane prekvapená, nevedela si v rozpakoch
         predstaviť, čo to môže byť. Ale Avramovo orlie oko zazrelo v okamihu z húšti vystúpivších
         junákov. Boli to dobre ozbrojení, sťa veža pevní štyria muži.
   </p>
   <p>
    „Boh s vami a s nami,“ odvetil Avram. „Lež povedzte nám, ktorá je príčina nášho
         predstavenia?“
   </p>
   <p>
    „Počuli sme streľbu a nazdali sme sa, že turecká zberba tiahne proti nám.“
   </p>
   <p>
    „Aj to možno,“ odvetil Avram. A potom vyrozprával nakrátko prihodivšie sa udalosti.
   </p>
   <p>
    Živio Avram a Drina Nikulina!“ ozvalo sa po doline, ale hrnula sa už aj junač. Boli to
         povstalci z Brotnieho poľa, ktorí tiahli do tábora, a hore udaní muži boli predná stráž. Tu
         stáli starci, muži, mládež v kvete, ozbrojení puškami rozličného druhu, pištoľami,
         handžármi a nožami. Pravda, chatrná to zbroj, ale nezlomná vôľa, neumelé to vojsko, ale
         nepremožiteľná oduševnenosť. Avram zas ľutoval, že hatila ho v pripojení sa k junákom
         holubica mu zverená. No nemohol iné, než slovom a jazykom dať výraz nadšenia.
   </p>
   <p>
    „Bratia, synovia!“ začal trasúcim sa hlasom. „Púť vaša je púť slávy. Oj, ani pekelné
         brány neodolajú vaším nie zbrojom, ale pästiam. Boh vás sprevádzaj v svätom boji za Krista,
         vieru a slobodu! Ale hore dva prsty a každý riekni za mnou: Prisahám na Boha živého a matku
         Božiu, že volím umrieť, než poddať sa Turkovi, lebo utekať pred ním. Tak mi pomáhaj Boh
         otec, Boh syn a Boh duch svätý!“
   </p>
   <p>
    Pokonné slová rozliehali sa po úbočí doliny ako vlny valiaceho sa vetra. Dojatí boli
         všetci, aj deva dvíhala sa na koni a vzdychla: „Prečo som nie chlap, aby som tiahla s
         družinou do boja?“
   </p>
   <p>
    Na to nasledovalo lúčenie:
   </p>
   <p>
    „S Bogom, srečan put, smrť vragom!“
   </p>
   <p>
    Ale vynikla aj jeden ľubozvučný ženský hlas:
   </p>
   <p>
    „Bladodarím Ivanovi Liubovičovi.“
   </p>
   <p>
    *
   </p>
   <p>
    Avram a Drina šťastne dorazili do O. Mudírovi klepli zuby naprázdno. Ivan Liubovič stal
         sa náčelníkom povstalcov. A keď pán Boh vysliší každodennú vrelú modlitbu Driny Mikuliny,
         po skončenom boji ona stane sa manželkou Ivana Liuboviča.
   </p>
   <p>
   </p>
  </div>
 </body>
</html>
