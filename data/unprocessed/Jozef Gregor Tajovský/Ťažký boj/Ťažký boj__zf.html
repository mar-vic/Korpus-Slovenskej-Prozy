<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2523007">
       </a>
       Ťažký boj
      </h2>
     </div>
    </div>
   </div>
   <p>
   </p>
   <p>
   </p>
   <p>
    V smutnom kraji slovenskom, v zmaďarizovanom meste Prešove stolice Šarišskej, slovenská
      banka otvorila filiálku a postavila do nej svojho činného úradníka Andreja Kôrku.
   </p>
   <p>
    Kôrka pochodí z dediny, s ľudom shovárať sa, zaobchodiť vie, ako treba, aby získal dôveru
      pre banku i pre slovenčinu.
   </p>
   <p>
    Mesto zmaďarčené. Kôrka najal si byt v postrannej ulici, kde bývajú z dedín prisťahovalí
      bohatí gazdovia. K týmto — ešte neskazeným mestom a jeho obyčajmi a náhľadmi — skorej sa
      dostane, ako pristúpi pánom, úradníkom alebo odvislým remeselníkom.
   </p>
   <p>
    U nás sú mestá už tak zmaďarčené, že len ľudia z dedín, zachovalých mravov, môžu ich
      osviežiť a udržať národu.
   </p>
   <p>
    Kôrka, ženatý človek, najsamprv ponavštevoval, ako sa patrí, susedov-gazdov, ktorí tu v
      meste navidomoči bohatnú, lebo čo by ani len nepomyslel, v meste všetko môžu speňažiť a
      potrieb nemajú veľkých, nuž bohatnú.
   </p>
   <p>
    Najviac sa mu zapáčil sused Drobný, ktorý má všetkého — ani sám nevie koľko! Prišiel pred
      pätnástimi rokmi z dediny s dvadsaťjedentisíc zlatými a tu sa zakúpil.
   </p>
   <p>
    Hneď ho povodili po celom dome, pivniciach, povalách, sýpkach, stajniach, a komorách. Bolo
      to na jar, ale ešte mal s tristo centov zemiakov, v sýpke hŕby zrna, tri izby plné postieľ a
      peria, plátna, vo vozoch šesť koní, v stajni s osem-desať kráv a pri svinských chlievikoch
      povstal taký kvik, že nebolo rozumieť, v ktorom koľko a akých je zavretých. Iba jednu starú
      opachu-ošípanú vypustili s dvanástimi mladými, že to bolo na čudo!
   </p>
   <p>
    Kôrka hneď sa zjednal na dve prasce po desiatke, a bola známosť hotová.
   </p>
   <p>
    Horkýže hotová! Trvalo to s mesiac návštev, kým ako-tak všetkých v dome poznal. Lebo sused
      Drobný má takúto čeľaď: prvý je on, asi päťdesiatšesťročný, zdravý, červený, ešte svižký
      chlap; jeho žena, tiež v jeho veku, ale proti nemu starenka, sťa by jeho mať: malá, suchá,
      bezzubá. Štyria synovia: dvaja ženatí, tretí vojak tu v meste, ale už tiež ženatý, štvrtý
      mládenec; dve slobodné dcéry (jedna ešte len dievča dvanásťročné), tretia vydatá v susedstve,
      odkiaľ má prvý syn ženu. Detí v dome — ak mi z počtu niektoré nevypadlo — šestoro a siedme,
      ôsme narodí sa dnes-zajtra. Cudzích ľudí, sluhov v dome niet, iba azda dvaja starkí, čo dvor
      čistia, hnoj kydajú, drevo štiepajú a sviniam zelinu varia, ale keď sa poschodia svatovci,
      kmotrovci, švagrovci, sú ich plné dve izby a ešte mladé ženy zostanú v kuchyni variť, chystať,
      chlapov obchodiť a čo mladšie sa i hanbia — medzi toľkých chlapov, kde ešte i „otec“ robia
      fígle s mladými ženami.
   </p>
   <p>
    Bože, tento dom získať, národu prebudiť! Za dvadsať-tridsať rokov bude ich tam na jednu
      dedinu! Tí dobyjú mesto! Majú už — ako sami vravia — spolu celá família do tristo jutár poľa
      okolo mesta, v ulici jedenásť fundusov a s roka na rok kupujú zbytky panských majetností a
      chyže, záhrady. Toť kúpili v susedstve starý domec a prerobili ho na stajeň. „To sa nám
      vyplatí. Naše kravy po dve-tri stovky… a mlieko po štrnásť krajciarov.“
   </p>
   <p>
    Kôrkovi sluchy trhá od nadšenia a nemešká, dáva sa do práce; uvedomiť ich ako Slovákov i
      ako roľníkov, že oni, lebo majú zem, sú samostatní a povolaní byť hradbou slovenčiny a
      národnej hrdosti.
   </p>
   <p>
    Kto má vyše šesť rokov, každý zná čítať i písať; všetci chodili do školy, ba malé deti
      vodia i do „uvody“.
    <sup>
     [
     <a class="footnote" href="#ftn.id2504458" name="id2504458">
      1
     </a>
     ]
    </sup>
    Starí bývali na dedinách i richtármi, úradskými.
   </p>
   <p>
    Kôrka obzerá kasne, police, komory, hrady, ale knižiek nenachodí. Len modlitebné a
      spevníky, i v slonovej kosti, i v šagríne, v pozlátených spinkách. „Nič viac?“ spytuje sa sám
      seba. „Nič,“ hovoria mu všetky vymetené kúty, do ktorých len nazrel.
   </p>
   <p>
    Neboj sa, o pol roka, o rok bude tu knižiek, novín — až ťažko policiam. I ty znáš, i tvoja
      žena zná predávať knižky, novinky predplácať. Len ich oduševniť! Peňazí majú. Už sa spytovali,
      koľko platí naša banka interesu od stovky. Kdeže by nie! Dva-tri páry koní vozia deň po deň
      piesok, tehly; zarobia na páre denne dvanásť-trinásť zlatých. Mlieko predávajú od osem-desať
      kráv po dvanásť-štrnásť krajciarov liter. Zeleniny zo záhrady, zemiakov, zrna s poľa; svine,
      kury, husi, vajcia… No, kto by vyrátal, za čo a z čoho im peniaze skoro tečú do truhly!
   </p>
   <p>
    „Žena! Nože sa maj okolo tých susediek. Aby si mi nesedela doma nad knižkou. Iď a čítaj,
      poučuj, prebúdzaj.“
   </p>
   <p>
    „Veď len i ty… Ale akosi dlho hútaš a nechytáš sa do práce.“
   </p>
   <p>
    „Dobre si treba premyslieť, aby sa nenazdali, že je to manéver, pasca na ich krajciare,
      ale že čo chceme, im k dobru chceme. Ale ja už na nedeľu pôjdem,“ strojil sa Kôrka.
   </p>
   <p>
    Boly práve veľkonočné sviatky. Prvý. Ráno Kôrka videl, ako susedovci všetci, azda deviati,
      v jednom rade, šli do kostola a už bola jedna popoludní, keď sa vracali. „Najedia sa —
      pôjdem.“
   </p>
   <p>
    Noviniek, knižiek, samých veľkonočných poviedok mal už prichystaných hŕbu. On vie, prečo,
      ako ľudí získať.
   </p>
   <p>
    Popoludní vybrali sa spolu so ženou. Susedky, stará i mladé, hoci po kuse odhadzujú,
      predsa nosia ešte nejakú vyšívanú, doma tkanú hábu, ba keď idú na dedinu k rodine na návštevu,
      idú cele v roľníckom kroji. Tam by sa hanbily paniami ukázať.
   </p>
   <p>
    „To je sila dedičného mravu!“ poučuje ženu Kôrka.
   </p>
   <p>
    Nevesty ešte dojily; mladí chlapi napájali rehtajúce kone; potom prišiel rad na kravy,
      ktoré už obracaly k nim hlavy, vykrúcajúc krk so širokým lalokom. Na dvore čipčalo tristo
      kureniec za kvočkami, ktoré sa bily i medzi sebou i s prasci. V chlievoch grúlily svine a
      kohút na hnoji počal kikiríkať, trepúc krídlami, prenasledovaný vše jednou, vše zas druhou
      kvočkou.
   </p>
   <p>
    Väčšie deti vybehly Kôrkovcom naproti a Kôrková počala sa im po mene prihovárať, ale
      neuhádla mena, iba azda dvanásťročnému dievčaťu.
   </p>
   <p>
    Kôrková zastavila sa pri nevestách, koľko mlieka nadoja denne, a keď híkala, čo za to
      peňazí utŕžia, nevesty zakrývaly zásterami mlieko, aby im ho Kôrková „očami nezjedla“,
      neuriekla. „Že som štipku soli nevzala,“ iste banovala v duchu najstaršia. „Ak mi mať zvedia…
      Ale len azda neublíži…“ dumala.
   </p>
   <p>
    Kôrka vošiel do chyže. Dievka umývala riad, stará utierala. Deti tri: jedno sedelo na
      kolíske a mlzlo kosť; druhé ležalo na druhej ako válok tučné a pchalo si, dudrúc, košieľku do
      ústočiek; tretie chodilo štvornožky po kuchyni a aby si košieľku neušpinilo, zaviazala mu ju
      opatrná stará mať do uzlíka na chrbátik. Traja-štyria väčší chlapci, jeden už asi
      deväť-desaťročný, vošli za Kôrkom nazízať…
   </p>
   <p>
    Kôrku privítali a stará, podávajúc mu utretú, ale teplú, mastnú ruku, viedla ho do izby k
      starému. Sedel ešte za stolom pri pohári vína a fajčil.
   </p>
   <p>
    „Pán sused!“
   </p>
   <p>
    „Pán sused!… Žena, dajže, dajže pohárik,“ a susedia sa srdečne svítali.
   </p>
   <p>
    Drobnej nebolo treba ani vravieť, už niesla z kredenca čistý pohárik. Starý nalial,
      prelial schválne, a ponúkol. Kôrka nepije, ale tu neodoprel.
   </p>
   <p>
    „A čože to majú?“ spytoval sa starý, vidiac, že Kôrka stíska pod pazuchou novinky a
      knižky.
   </p>
   <p>
    „Veľkonočné rozprávky, pán sused. Ak stačíte, môžeme si čítať,“ a vytiahol poviedky od
      Grigoroviča i Korolenku a začal.
   </p>
   <p>
    Znal čítať, vysvetľovať, a starý sused načúval, načúval, prikyvkoval, až mu oči kliply —
      zadriemal. Kôrka pozerá, hľadí, nevie, či ďalej a či čo. V rozpakoch stíšil hlas a pomaly,
      opatrne, v akejsi tiesni, zatíchol a čítal sebe, ani sa nehnúc, a hútal si o susedovi. „Iste
      víno… Sviatky…“ Sused sa vtom prebudil, pomaly zodvihol hlavu a, ako by nič, ponúkol Kôrku,
      aby sa mu páčilo hrdlo preliať, dokladajúc:
   </p>
   <p>
    „Ja som počul, všetko som počul…“
   </p>
   <p>
    „Nevyschlo mi,“ trochu nepokojne odpovedal Kôrka.
   </p>
   <p>
    Ale starý si už bol prištrngol — musel obliznúť i Kôrka.
   </p>
   <p>
    Prišli mladí, prišly ženy. Nové vítanie.
   </p>
   <p>
    Kôrková im už v kuchyni bola začala chváliť uteráky, tkané prikrývadlo na posteli; ženy
      začaly otvárať truhly, kasne, šifonére a ukazovať, že majú ešte „i inakšie“. Čítať sa už
      nedalo. Ženy medzitým počaly sa strojiť do kostola, obliekať polomestský, polodedinský kroj.
   </p>
   <p>
    Chválil, obdivoval výšivky, tkanivá i Kôrka. Čo mal robiť?
   </p>
   <p>
    Mladí chlapci pozreli niektoré knižočky, i prevracali ich a slabikovali šeptmo i hlasne.
      Predsa! Chytil sa toho Kôrka a chcel pokračovať, vlastne znovu začať. I začal.
   </p>
   <p>
    „No, len počúvajte. Ja som to už,“ vstal starý a bral sa von.
   </p>
   <p>
    Ženy, deti robily žarty, smiechy; dievky našly pesničku: „Ešte sa nevydám štyri rôčky
      ešte, bola by ja blázon — keď ma nikto nechce.“ Krik, smiech. Ktosi pozrel na hodiny, bolo
      treba zase ísť do kostola.
   </p>
   <p>
    Zvali i Kôrku; on nechodieva, lebo si myslí, že by ho obyčajný kňaz nemohol už poučiť.
      Premýšľa o živote a smrti sám i podľa Písma i podľa iných knižiek a rozumov. Ale teraz šiel a
      úfal sa, že keď sa vrátia, budú čítať.
   </p>
   <p>
    Prišli z kostola, no bolo treba ísť k statku, a pri Kôrkovi postál, posedel chvíľu, jeden,
      chvíľu druhý, i starý bol tam kdesi dozerať, vošla ktorási žena, deti… Na dvore medzi statkom
      začal sa boj o žrádlo, nápoj… Krik, piskot, rev, grúlenie, i v chyži detský plač a plienky…
   </p>
   <p>
    Kôrka zmárnil popoludnie a domov prišiel rozladený, s bolením hlavy, lebo musel víno
      smrkať, piť.
   </p>
   <p>
    Kôrková vykonala viac. Požičala si kroj na najbližšiu zábavu do Martina.
    <sup>
     [
     <a class="footnote" href="#ftn.id2504750" name="id2504750">
      2
     </a>
     ]
    </sup>
    I ju obliekly. Starému susedovi sa tak zapáčila, že ju potľapkal, ale pekne pýtal
      za „prepáčenie“.
   </p>
   <p>
    „Ale aspoň som slovom, rečou niečo vykonal. Musí to mať účinok,“ pripomínal si Kôrka, čo
      všetko povedal o otázkach, akých sa dotkli.
   </p>
   <p>
    Ako toto jedno popoludnie, tak minulo sa už Kôrkovi za pol druha roka aspoň sto takých
      popoludní. Už sa bojí, že ho vezmú ľudia v reč, že sa do susedov chodí vše sám, vše so ženou
      najesť, napiť, dary odnášať.
   </p>
   <p>
    Susedovci sú veľmi vďační, štedrí. Ak čo pošle Kôrková kúpiť, dajú darmo, za pol ceny, raz
      toľko, takže Kôrkovci už ani nechodia kupovať.
   </p>
   <p>
    Kôrku a jeho ženu majú radi, ako „neobyčajne“ priateľských, dobrých, milých ľudí. Počuť,
      že by ich mali za kmotrovcov volať, len sa ešte nemôžu osmeliť ich osloviť a hútajú, či
      staršej neveste, či dcére, či dočkať, až sa dievka vydá, lebo tú si najviac obľubujú…“ Toť v
      jej hábach bola na bále tam kdesi…“
   </p>
   <p>
    A čím sa Kôrkovci viac odťahujú od hostín a darov, tým ich susedia viac volajú, im z
      každej novinky pošlú a sú pyšní, že taký „predsa už len pán, ako direktor v kase, a i ona
      pekná pani, a nejdú medzi pánov, ale len vše po susedoch,“ a už najviac k nim. „Milí ľudia, tí
      Kôrkovci.“ A hrdí sú menovite na to, že sa Kôrka nehanbí za svoj sedliacky rod, ani za to, že
      jeho stará mať slúžila. „Čo by to už ani vravieť nemusel…“
   </p>
   <p>
    Aký on, Kôrka, vďačný k nim dobrým slovom, tak oni k nemu dobrým vínom a mastným jedlom.
      Vše príde domov, že mu je zle od trúnku. Už sa im zaklial, že nepije, nebude; ale dokázali, že
      pánboh i trúnok na to stvoril, aby ho ľudia „mierne užívali“. Lebo že i Kristus Pán v Káne
      Galilejskej atď…
   </p>
   <p>
    Na fašiangy boly tri dni — polosviatky. Kôrka sa tešil.
   </p>
   <p>
    Chlapci fašiangovali po rodine, alebo rodina u nich; ženy podobne; piekly šišky a sa
      hostily. Vynukovaly i Kôrkovú a maly plno rečí o tom, ktorej sliepky už nesú, kedy začnú už
      husi, kedy tkať a čo a ako.
   </p>
   <p>
    Ale Kôrkovci sú bohatí na trpezlivosť, lásku k dielu a k cieľu, pre ktoré chodia do
      susedov.
   </p>
   <p>
    Susedovci sú bohatší na majetky. Kôrka dočká v čítaní, v rozprávaní, a nič tým čakaním
      nestratia; ale toľký statok na dvore, toľké zrno, krm v poli nedočká, nedonesie úžitku, ak sa
      neopatrí.
   </p>
   <p>
    Idú traja-štyria kamaráti domáceho mládenca. „Hoj, to bude pamätné odpoludnie!“ uteká
      Kôrka do susedov. Berie knižky, letí, číta pre mládež súce, oduševňujúce veci, hrdinské verše
      o Jánošíkovi, poviedky… Trochu počúvajú, potom sa potratia po jednom a dievčaťu sa v druhej
      izbe alebo v záhrade, na podstení a kde zaliečajú. Všetci chcú veci lásky, nie hrdinstvá!
      Lásky, ale takej, o ktorej sa nevraví…
   </p>
   <p>
    Mladé ženy! Tie už viažu deti, nemôžu odísť ako mládež. K tým sa!
   </p>
   <p>
    Do týždňa zrobené, ako neprirovnávajúc, statok v stajni, v nedeľu na poriadky: jedny do
      kostola, druhé variť, v domácnosti poriadiť. Ledva stačia popoludní trochu si poískať,
      podriemať, vycifrovať seba i deti a ísť k rodine, po meste, do kostola, na cintorín… A tie
      deti — krik, plač. Ani so ženami nie je možná iná, duševná práca.
   </p>
   <p>
    „Bože, veď vy máte vychovať slovenskému národu nový podrost!“ narieka Kôrka a trasú sa mu
      úzkosťou žily v tele, rozbolí ho hlava od zúfalstva.
   </p>
   <p>
    Chlapi šli vše do poľa úrodu pozerať, hájiť, vše ju ešte i v nedeľu sberajú, alebo sa
      trápia, čo bude, ak dážď padne, ak mráz švihne a pšenicu, jarec (a krásne sú ako múr!) búrka
      sotne…
   </p>
   <p>
    Sviňa zdochla, kurčatá sa topia, sliepky v záhrade priesadu hrabú, ovocie červač kazí,
      kravy na paprčky chorejú, jarmoky zavreli, koňovi starý sluha z neopatrnosti železnými vidlami
      do venčeka pichol, tam je denne šesť zlatých a treba koňa kúpiť, tento, čert vie, kedy stúpi
      na nohu, potiahne…
   </p>
   <p>
    Ozaj! Kôrka zná očkovať, štepiť. To znajú i susedovci. Ale Kôrka zná recept na štepársky
      vosk. To už susedovci neznajú a kupujú ho draho od pernikára. Ej, to je už niečo! Spravil im
      ho so tri funty a štepili i chválili.
   </p>
   <p>
    Prvôska-krava kope, ani pristúpiť. I ju bijú, vyväzujú — nepomáha.
   </p>
   <p>
    Kôrka! Kôrka! Dá mu pánboh vnuknutie, že on čítal kdesi nedávno, že takej krave mokré
      vrece na kríže… Vydarilo sa. Sláva!
   </p>
   <p>
    Už ich má! Chytí to za praktický, hospodársky koniec. A dá doniesť novín slovenských,
      českých, knižiek hospodárskych. Číta — smejú sa; probujú — nevydarí sa.
   </p>
   <p>
    „Najlepšia skúsenosť,“ vypovie starý sentenciu a koniec — knihám.
   </p>
   <p>
    „A nebudeme vždy len čítať, trochu sa i shovárajme.“ (To jest: porapoceme si ako straky…
      Čo sa stalo, čo v ulici, v meste nového a také chýry — a to sa Kôrkovi nechce. To sú klebety).
   </p>
   <p>
    Kôrka premysli iné.
   </p>
   <p>
    Synovia boli vojakmi, jeden ešte slúži. Teda vojenské otázky, poviedky a tak vyviesť
      názory o vojne a prečo sa ľudia zabíjajú…
   </p>
   <p>
    O „otázkach“ sa nedá hovoriť.
   </p>
   <p>
    Lebo podľa nich, mudrovcov, je vojna od boha ustanovená. I deti, keď ich je vraj dvoje v
      živote matky, sa bijú, nie by ľudia…“ Rozprávky? Zažili ich synovia viac a inakších, ako má
      Kôrka na papieri.
   </p>
   <p>
    K deťom sa! Tie vše počúvajú, počúvajú Kôrku, vyvaľujú naň očká, že ich až hnať musia k
      hydu, dozerať. Ta im „Noviny Malých“, „Zorničku“,
    <sup>
     [
     <a class="footnote" href="#ftn.id2523392" name="id2523392">
      3
     </a>
     ]
    </sup>
    rozprávky.
   </p>
   <p>
    Pokukaly obrázky — a dosť. „Čítajte.“ Znajú čítať, ale nie slovensky. V meste sú len
      maďarské školy. Dvanásťročný chlapec ani kvôli otcovi, nahovorenému Kôrkovci, nechcel ísť na
      slovenskú spoveď. Učil sa to maďarsky. „A slovensky sa znovu nebudem!“ vypovedal a ani hnúť s
      ním nijakým vysvetľovaním, ktoré, jestli by si pripustil, musel by sa učiť, a on radšej —
      poháňa.
   </p>
   <p>
    „Dobré deti, tak sa berú do roboty — až radosť,“ a starí vyratujú, čo na ktoré už naložiť
      môžu.
   </p>
   <p>
    *
   </p>
   <p>
    Po roku sa starý sused zase spýtal Kôrku, ako ide banke.
   </p>
   <p>
    „Obstojne.“
   </p>
   <p>
    „No, veď sa ľudia naučia pomaly. A od peňazí ešte vše platia pol piata?“
   </p>
   <p>
    „Hej, vše.“
   </p>
   <p>
    „No, tak už donesiem i ja na próbu nejakú stovku. Veď azda len nepadne tá banka, ako v
      meste počuť…“
   </p>
   <p>
    A hrdý doniesol na druhý deň dve stovky.
   </p>
   <p>
    Večer si dal zavolať Kôrku, aby mu na svedomie povedal, či sú mu peniaze v tejto banke
      isté, že by on ešte i viac…
   </p>
   <p>
    „To je dôvery, získanej do roka!“ zlostil sa Kôrka. „Ale neustanem!“ Ponúkol knižky,
      noviny na predaj. Boháči, čoby nedali do roka desať korún. Keď zaplatia, azda skorej budú
      zvedaví, za čo zaplatili.
   </p>
   <p>
    „Vezmeme, čože by nie! Nech mladí čítajú.“
   </p>
   <p>
    Vzali za štyri koruny a predplatili novinky.
   </p>
   <p>
    Kôrka sa už tešil. Už obetovali na slovenčinu, budú čítať, prebudia sa a budú osožní sebe
      i národu.
   </p>
   <p>
    Sotva prišly tri-štyri čísla novín, dal si mestský kapitán zavolať starého suseda:
   </p>
   <p>
    „Čo to? Za pätnásť rokov mali ste pokoj s panslávskymi novinami, a teraz, že ten pansláv
      prišiel sem bývať, dáte sa, rozumný človek, pobalamutiť… A podpíšte…“
   </p>
   <p>
    Starý sused, preľaknutý na smrť, podpísal sa, že novinky nechce,
    <sup>
     [
     <a class="footnote" href="#ftn.id2523507" name="id2523507">
      4
     </a>
     ]
    </sup>
    a pochválil sa, že veď ich nečítali, že to už len, no, že nechceli Kôrkovi vôľu
      zlomiť…
   </p>
   <p>
    No, veď že tak je v poriadku. Že aby si dali pozor, lebo: „Veď toho čert vezme i s jeho
      bankou už čochvíľa…“ šepnul starému do ucha čo najdôvernejšie.
   </p>
   <p>
    Kôrka do týždňa nemohol zo starého vysnovať, čo všetko mu na mestskom dome pohovorili.
      Hneval sa, škrípal zubmi, plakal.
   </p>
   <p>
    Na tretí deň prišiel sused po dve stovky, že kúpil nejaký kúsok poľa. A to nebola pravda.
   </p>
   <p>
    *
   </p>
   <p>
    Kôrkovci za dva týždne neboli u susedov, a tí ich, čo sa raz stretli, volali, im
      dohovárali, že či by sa azda pre tie novinky hnevali? Že veď to nestojí zato.
   </p>
   <p>
    „A keď sa nahnevám, just si ich dám nosiť. Čože mne, ktože mne kapitán? Ja mám viac ako
      kapitán! Ja platím vyše troch stovák porcií… a on čo?“ stavia sa starý sused, zvlášte keď má v
      hlave.
   </p>
   <p>
    Kôrka ho v tom povzbudzuje, a starý si ešte vypije a potom už hovorí:
   </p>
   <p>
    „Ale vrchnosti poddaný buď, syn môj; lebo vrchnosť je od boha, počujeme neraz v kázni…“
   </p>
   <p>
    Kôrka by mal sto chutí zapáliť kostol, v ktorom susedovci takýchto svätých hlúpostí
      napočúvali. Starý mu však do mysli nevidí a pokračuje:
   </p>
   <p>
    „Ale slúchať musíš… A kto zlú vrchnosť ustanovil, nech si je za ňu pred bohom zodpovedný…“
   </p>
   <p>
    Malo by to Kôrkovcov potešiť. Ale keď oni do kostola nechodia a na takú zodpovednosť
      neveria, nevládnym, je im iba smutno, nekonečne smutno…
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504458" name="ftn.id2504458">
        1
       </a>
       ]
      </sup>
      <span class="emphasis">
       <em>
        Malé deti vodia i do „uvody“.
       </em>
      </span>
      Óvoda (v správnej maďarčine
          kisdedóvó) bol názov detskej opatrovne. Na Slovensku zakladali také opatrovne čisto z
          maďarizačných pohnútok.
     </p>
    </div>
    <div class="footnote">
     <p>
      <sup>
       [
       <a class="para" href="#id2504750" name="ftn.id2504750">
        2
       </a>
       ]
      </sup>
      <span class="emphasis">
       <em>
        Na najbližšiu zábavu do Martina
       </em>
      </span>
      , rodiska Hany Gregorovej. Išlo
          asi o augustové slávnosti, na ktorých sa stretávali slovenskí buditelia a ich rodiny. Hana
          Gregorová je aj odfotografovaná v kroji ako „Dievča z Kapušian“ (Národný kalendár Nár.
          slov. spolku v Sp. št. am. na r. 1913, 249).
     </p>
    </div>
    <div class="footnote">
     <p>
      <sup>
       [
       <a class="para" href="#id2523392" name="ftn.id2523392">
        3
       </a>
       ]
      </sup>
      <span class="emphasis">
       <em>
        Ta im „Noviny Malých“, „Zorničku“.
       </em>
      </span>
      Boly to slovenské časopisy pre
          deti. Noviny malých vychádzaly od r. 1900 a Zornička od r. 1909.
     </p>
    </div>
    <div class="footnote">
     <p>
      <sup>
       [
       <a class="para" href="#id2523507" name="ftn.id2523507">
        4
       </a>
       ]
      </sup>
      <span class="emphasis">
       <em>
        Podpísal sa, že novinky nechce.
       </em>
      </span>
      Viacej takýchto skutočných
          prípadov (ako mocipáni nanucovali jednoduchým ľuďom odhlasovanie slovenských novín) uvádza
          autor vo svojom obšírnom príspevku Východné Slovensko (str. 248, 251 toho istého
          kalendára, kde je fotografia „Dievča z Kapušian“).
     </p>
    </div>
   </div>
  </div>
 </body>
</html>
