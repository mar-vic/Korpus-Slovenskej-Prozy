<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e161">
       </a>
       Úvod
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Účasť Slovákov v légiách možno hodnotiť všeobecne jako výraz slovenského národného
         uvedomenia, ktoré ožilo i v slovenskom vojakovi, a jako doklad prebudenia národnej
         slovenskej duše, ktorú nezdolal odnárodňovací systém maďarský ani za mnohé desaťročia a
         ktorá dvíhala sa k odboju, aby dosiahla svobody. Nezáleží na tom, že to nebolo prebudenie
         masové. Hoci by počet Slovákov v légiách bol najmä v prvej periode nášho odboja čo ako
         malý, fakt, že Slováci do legií vstupovali a že ako legionári na niekoľkých frontách
         bojovali, znamenal sám o sebe ohromne mnoho.
   </p>
   <p>
    Význam jeho bol predovšetkým v tom, že ukazoval správnu cestu k osvobodeniu slovenskej
         vetvi československého národa: cestu historických tradícií a prírodných ethnických
         skutočností, cestu československej jednoty a že tým zobúdzal a upovedomoval Slovákov tiež
         doma. Vedomie, že v tábore odboja stoja od prvých chvíľ tiež mužovia zo slovenského rodu,
         že tu stojí rovnako v západnej Europe Štefánik a Osuský, jako v Rusku Markovič, Hurban a
         Jesenský so všetkými ostatnými a že v legionárskych uniformách je mnoho Slovákov, nemohlo
         konec koncov ostať utajené ani za tuhého vnútorného režimu maďarského. Zapaľovalo skrytý
         oheň v dušiach slovenského ľudu a pripravovalo tak pôdu pre chvíle osudového prevratu.
   </p>
   <p>
    Táto účasť Slovákov v legiách spolu s vynikajúcou účasťou slovenských pracovníkov v
         našej zahraničnej revolúcii bola ovšem i dôležitým faktorom pre celý politický obsah a
         politické ciele tejto revolúcie. Dávala jej legitimáciu k tomu, aby pred oči štátnikov a
         pred medzinárodné forá a na konec pred mierovú konferenciu stavala nie českú, ale
         československú otázku, a aby pomáhala tým zjednaniu spravedlivosti pre národy uhorské
         rovnako jako pre rakúske e pripravovala demokratickejší a spravedlivejší poriadok v
         strednej Europe vôbec. Osvobodené Slovensko je v tom smysle svojim legionárom a svojim
         zahraničným pracovníkom vďačné jako bojovníkom svobody rovnako jako osvobodené zeme české.
   </p>
   <p>
    Dr. Eduard Beneš.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e178">
       </a>
       Janko jesenský: K nášmu práporu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Kiež, kiež by na novo tá mladosť mohla vzklíčiť,
kiež by ťa mohol niesť
cez tŕne našich ciest,
cez búrky bitevné, čo chcely by ťa zničiť,
kiež by ťa s nadšením u našich rodných miest
na každú chalupu s víťazstvom mohol vztýčiť;
Ty, prameň krvavý i studňa čistoty,
i vrelej lásky znak i pomsta volajúca,
i potok studený i riava teploty,
i päsť, čo zabíja, i ruka hladkajúca,
i večný čarodej, čo všetko jednotí
a tisícročný svet na rozvaliny rúca —
kiež by ťa mohol niesť —
uprostred tisíc dúm, pocitov, tisíc chutí,
jedinú našu česť,
náš prápor rozvinutý!
       <span class="emphasis">
        <em>
         Jekaterinburk, 12. XI. 1919
        </em>
       </span>
       <span class="emphasis">
        <em>
         „Zo zajatia“
        </em>
       </span>
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e198">
       </a>
       Jozef Sajda: Umierajúci dobrovolec
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Už guľa železná srdce prerazila,
už sa mi čierna zem za vás otvorila.
Už sa s vami ústa prestaly shovárať,
už ma len vy, doma, budete spomínať.

Už som prestal synka za ruku vodievať,
aj svoju dcérušku na rukách nosievať.
Už nebudem žienke pravé ličko bozkať,
už vás moje srdce prestalo spomínať.

Ja som už položil, čo som za vás mohol,
ja už k vám neprídem — tu sladký domov môj.
Tu sladký domov môj v šírom, pustom poli,
tu mi budú spievať na veky sokoli.

Bohu Ťa porúčam, sladká moja mati,
s vami sa rozlúčam, drahé moje deti.
Málo rokov bol som, drahí, medzi vami,
ja som vám neblížil skutkom, ni slovami.

Do poslednej chvíle som vás v srdci nosil,
za vašu svobodu som život položil.
Až do svojho hrobu som vás vždy miloval
od tej doby, jak mi vás Pán Boh daroval.

Kto kríž v pustom poli k mohyle postaví,
tomu tma slniečko nikdy nezacloní.
Kto hrob v šírom poli slzami poleje,
tomu večná radosť, v raji prebývanie.

Ale vy neplačte, že som vás opustil,
ja som vám to večné jarmo s krkov shodil.
Sladká dcérka moja, neplač mi pri hrobe,
môj duch bol aj bude deň aj noc pri tebe.

Neplač mi pri hrobe, sladký môj synáček,
už ťa neuvidí tvoj verný tatíček.
Neplač moja žena, moje drahé dietky,
váš tatík už leží v poli medzi kvietky.

Ja som vám rozviazal nohy zaputané,
aby ste chodili jak vtáčky slobodné.
Ja už viacej s vami chodievať nebudem,
ja sa už len s neba na vás dívať budem.

Ja som už vykonal, čo som za vás mohol —
ja už k vám neprijdem, tu sladký domov môj:
Tu sladký domov môj, v šírom, pustom poli,
tu mi budú spievať na veky sokoli.
       <span class="emphasis">
        <em>
         Jozef Sajda
        </em>
       </span>
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e215">
       </a>
       Účasť Slovákov v československej dobrovoľníckej armáde na Sibíri
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Účasť Slovákov v československej dobrovoľníckej armáde na Sibíri koncom roku 1919 podľa
         bývalých žúp:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Z Oravskej stolice 174 Slovákov — 3.41 %
Z Trenčianskej 1.050 Slovákov — 20.58 %
Z Liptova 279 Slovákov — 5.47 %
Zo Zvolenskej 245 Slovákov — 4.80 %
Z Turca 258 Slovákov — 5.06 %
Z Nitrianskej 969 Slovákov — 19.00 %
Zo Šarišskej 233 Slovákov — 4.57 %
Zo Spišskej 214 Slovákov — 4.19 %
Z Tekovskej 272 Slovákov — 5.33 %
Z Prešporskej 488 Slovákov — 9.56 %
Z Gemerskej 116 Slovákov — 2.27 %
Z Hontianskej 156 Slovákov — 3.05 %
Zo Zemplínskej 135 Slovákov — 2.64 %
Z Užhorodskej 49 Slovákov — 0.96 %
Z Novohradskej 100 Slovákov — 1.96 %
Z Abaujskej 43 Slovákov — 0.84 %
Z Komárňanskej 8 Slovákov — 0.15 %
Z Ostrihomskej 11 Slovákov — 0.21 %
Z Dolnej zemi, Banátu 304 Slovákov — 5.95 %
      </span>
     </p>
    </div>
   </p>
   <p>
   </p>
   <p>
    Spolu 5.104, t. j. asi 7.205 % z celého počtu československých legionárov v Rusku.
   </p>
   <p>
    Mimo toho prihlásilo sa do čs. armády ešte 63 Maďarov.
   </p>
   <p>
   </p>
   <p>
    Vstup Slovákov do čs. armády podľa rokov:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       v 1914. roku vstúpilo 5 Slovákov,
1915. — 12 Slovákov,
1916. — 90 Slovákov,
1917. — 820 Slovákov,
1918. — 3393 Slovákov,
1919. — 784 Slovákov,
Spolu — 5.104 Slovákov.
      </span>
     </p>
    </div>
   </p>
   <p>
   </p>
   <p>
    Sostavil Matej Miškóci.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e255">
       </a>
       Ignác Bôcik
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Som z najmladších slovenských legionárov, narodený v Košťanoch pri Turčianskom Sv.
         Martine 8. septembra r. 1901, z rodičov Slovákov. Môj otec sa mnohé roky zdržoval v Rusku
         ako podomný obchodník.
   </p>
   <p>
    V 6. školskom roku bol som vyhodený zo školy, lebo som sa nechcel po maďarsky učiť. Vo
         februári 1914 dal ma otec za učňa do Varšavy do veľkoobchodu A. Zbiňovského. Tu medzi
         samými Slovákmi a vďaka šéfovej knižnici prebudila sa vo mne ešte väčšia láska k porobenému
         národu. V r. 1915 opustili sme pred samým pádom Varšavu a odišli sme do Moskvy. Tam bol už
         založený český komitét. Po príchode viacerých Slovákov utvoril sa spolok Rusko-slovenský
         pamäti Štúra a neskoršie tiež spolok československý, kde som mnoho počúval o nám neprajnom
         Maďarsku. Vtedy som poznal, že nestačí len politizovať, ale potrebné je so zbraňou v ruke
         zúčastniť sa boja.
   </p>
   <p>
    Po príchode do Moskvy môj šéf viac nehodlal otvoriť obchod, ale otvoril dielňu na výrobu
         trikotového tovaru a ja som musel začať robiť ako robotník pri trikotáži. Konečne teraz už
         zomrelý pán Ján Országh, ktorý tiež prišiel z Varšavy, otvoril obchod. Hneď som išiel k
         nemu a poprosil som ho, aby ma vzal doučiť sa. Vďaka nebohému pánu Országhovi, ktorý ma
         prijal do obchodu čo staršieho učňa, doučil som sa.
   </p>
   <p>
    V jeseni r. 1916 prihlásil som sa s nebohým Jánom Hobrlom u českého komitétu do
         československého vojska a 6. júla 1917 hlásil som sa u brata Takáča v Dárnici, kde nás
         poslali celý transport do Bobrujska. Zajatci rakúsko-uhorskí nás vyprevádzali kamením.
         Cestou sa mi stala nehoda. Prišiel som o všetky veci a peniaze (bol som obratý našim
         bratom), takže som ostal úplne holý. Po príchode do Bobrujska bol som pridelený k 1. rote,
         kde sme začali veselo výcvik. Ja som nebol ešte dosť silný a dostal som zápal plúc. Musel
         som ísť na maródku, kde som zostal ležať. Raz prišiel ku mne na návštevu brat Rudo Vida a
         hovoril mi, že zajtra budú vyberať k pochodovej rote, ak chcem a môžem, aby som sa
         posbieral a prišiel. Lekár, hoci videl, že som ešte slabý, vyhovel mojej prosbe. Na druhý
         deň u roty vyberali, a keď som sa prihlásil, vraveli mi, že som ešte prislabý, aby som si
         oddýchnul. 8 bratov Slovákov, ktorí boli u roty, požiadalo brata poručíka, aby ma tiež
         zapísal, lebo samotnému bez kamarátov by mi bolo smutno. Tak som bol pridelený k pochodovej
         rote a po dvojtýždňovom výcviku odišli sme čo doplnok k prvému pluku Jána Husa do Berezni u
         Polonného. Tu prišla výzva k Slovákom, aby sa hlásili k 7. tatranskému pluku, ktorý sa
         vtedy začal tvoriť. Hlásili sme sa a boli sme i preložení. Cestoval som na streche vagóna s
         nebohým bratom Dušanom Hatalom. Premrzli sme tak, že sme sa v Kijeve nemohli ani postaviť
         na nohy. Keď sme prišli do Berezian k 7. pluku, boli sme pridelení k 12. rote. Umiestení
         sme boli v zemljankách a o niekoľko dní nás ubytovali po dedine. Tam bol veľký neporiadok
         vo varení. Varilo sa v jednom kotli: ráno voda, na obed polievka a večer volajaká kaša pre
         340 mužov. My, ktorí sme prišli od prvej divízie, neboli sme tomuto zvyklí a preto sme
         hľadali nápravu u brata štábneho kapitáňa Kadleca, ktorý sa postaral o poriadok.
   </p>
   <p>
    Prišiel boľševický prevrat. Naše zásoby jedla, mydla a peňazí boly úplne vyčerpané,
         takže prichodila zkaza, ktorú boľševickí agitátori svojou propagáciou ešte medzi nami
         šírili. Býval som vtedy s bratom Zgolom, ktorý už bol tiež od boľševikov prehovorený. Aj
         mňa silou-mocou volal medzi boľševikov. Ale moje presvedčenie mi to nedovolilo. Vravel som
         mu: „Keď sa ti vidí medzi nimi lepšie, choď!“ Bárs som bol zavšivavený, hladný a otrhaný,
         preca som vytrval. Keď prišly najbližšie boľševické oddiely, brat Zgola ma opustil a ja som
         ostal sám, spokojný so svojím osudom.
   </p>
   <p>
    3. marca 1918 boli sme po 50-60 mužoch ubytovaní v statkových vozňoch, kde sme stáli
         utisnutí jeden vedľa druhého. 4. marca ráno sme prišli do Jagotina, kde sme museli čakať na
         nástrojovú (pomocnú) rotu, ktorá išla vozmo za nami. Práve na obed prekvapil nás nemecký
         aeroplán, ktorý vidiac nás, začal streľbu z guľometu. Na šťastie nebol z nás ani jeden
         ranený. Potom na koniec ešelonu bolo pripravené delo a guľomety, aby sme boli pre budúcnosť
         zaistení. Večer o 11. hodine prišla čakaná rota a cestovali sme ďalej. Cesta bola
         všelijaká, len nie dobrá. Nemecké časti nás doháňaly a my sme museli ustupovať, s
         boľševikmi sa dohadovať a zbrane odovzdávať, aby sme sa mohli čím skôr dostať na určené
         miesto. Prvý máj sme oslavovali v Omsku, kde bolo malé sokolské vystúpenie. Večer sme už
         museli ležať pod vagónmi, lebo boľševici a Maďari chceli nás a vlak odbočky Národnej rady
         prepadnúť. Takých nocí bolo viac, ale minuly sa v tichosti a tak sme odišli zase ďalej. Na
         stanici (meno si už nepamätám) boli sme asi 8 dní, keď brat poručík Gusto Čipka, veliteľ
         12. roty, sadol na schodky osobného vlaku a išiel do Omska pre peniaze. Ale cestou spadol
         tak nešťastne, že mu pravá ruka musela byť odrezaná. Prosil nás: „Bratia, odpusťte mi, čo
         som vám kedy ublížil, a pozdravte moju ženu, deti a moje milé Slovensko!“… Sanitný voz ho
         odviezol do Tomska do nemocnice, kde po trojdňovom trápení aj dokonal. Večná mu pamäť!
   </p>
   <p>
    Smutne sme odcestovali a dňa 25. mája 1918 ráno zastali sme na stanici Inokentevskaja, 7
         vierst vzdialenej od Irkutska. Na druhej koľaji pred nami stál boľševický vlak
         delostrelecký a na druhy deň ráno prišiel druhý vlak, aviatický, ktorý bol ale v
         Krasnojarsku úplne odzbrojený a vykradnutý. Náš odchod bol určený na obed. Vopred šiel náš
         vlak delostrelecký, ktorý bol na stanici Irkutsk sice prepadnutý, ale hrdinsky sa brániaci
         bratia premohli boľševikov a obsadili stanicu. Boli sme o tom hneď upovedomení a každý sa
         ozbrojil tým, čo bolo po ruke. Granát, sekera, lopata sa ešte len našla, ale pušiek a
         guľometov bolo málo. No, vďaka buď ruským železničiarom, ktorí mali niekde v depe schované
         dva vagóny zbraní, ktoré nám hneď dali k použitiu. Teraz sme boli dobre vyzbrojení. Udreli
         sme na stanicu Inokentevskú, ktorá bola hneď v našich rukách aj s mestečkom. Tak sme tiahli
         na „vojenný gorodok“, v ktorom bolo niekoľko tisíc ozbrojených Maďarov a Nemcov. Tých sme
         ztadiaľ vytisli a sami sme viedli boj s predmestím Irkutska. Keď boľševici videli, že s
         nami nemožno si zahrávať, požiadali francúzskeho majora Veržeho, o prímerie, ktoré bolo
         vyjednané. Zbrane sme odovzdali boľševikom. Potom sme odišli ďalej na východ s bolševickým
         komisárom a strážou, ktorá nás mala chrániť pred všelijakými šajkami (bandami). Konečne sme
         prišli do Vladivostoku, kde nás ubytovali v pevnosti „Gornostaj“. Tu sme boli do 28. júna v
         neistote, ako bude s nami ďalej. Brat generál Diterichs oznámil, že naše oddiely bojujú
         západne od nás proti boľševikom a dal rozkaz, že my im musíme ísť na pomoc. Tak sme vo
         Vladivostoku vystúpili a po kratšom boji bola celá pevnosť v rukách československých.
   </p>
   <p>
    Potom sme išli pochodom na Nikolsk Usurijsk, kde brat poručík Kroupa, veliteľ 12. roty,
         nechal asi 80 našich mužov na stráži v pevnosti.
   </p>
   <p>
    Neskoršie, s pomocou výzbroje japonskej a malou silou spojencov, padol Chabarovsk a naše
         oddiely po spojení s generálom Gajdom pri stanici Olovjanaja boly poslané do Irkutska.
         Generál Gajda išiel cez Mandžuriu do Vladivostoku. Brat poručík Klimo vzal nás niekoľkých
         Gajdovým vlakom do Irkutska. Asi 60 mužov od roty bolo preložených k oddielu v tomže meste.
         Do irkutského tábora dostal som sa i ja. Po čase som bol pridelený k výzvednej rote ktorej
         veliteľom bol brat práporčík Kulík. Tu bol život dosť veselý, hoci sme mali dosť roboty s
         našimi bratmi, ktorí tam boli posberaní zo všetkých krajov Sibirie. Museli sme ich prerobiť
         z maďarskych vojakov na československých. Ešte v zime r. 1918 prišiel brat generál
         Štefánik, ktorý ich prosil, nútil, aby sa stali Čechoslovákmi a uznali československú
         republiku. Z 3000 len malá čiastka sa prihlásila a ostatok bol poslaný na štátne práce
         Vtedy som našiel ďalšieho svojho bratranca Kŕča z Koštian. Bol ešte mladý, ale invalid.
         Presvedčoval som ho, aby vstúpil do našich radov, že bude i tak čo invalid poslaný domov,
         ale jeho odpoveď bola vždy stejná: že prísahal Františkovi Jozefovi a že ho nezradí. Po
         výcviku na jar obdržali sme rozkaz, že irkutský tábor sa privtelí do Krasnojarska k 12.
         pluku generála Štefánika. Tam už bol malý tábor, pozostávajúci asi zo 600 mužov. Po zpráve,
         že irkutský tábor pre Slovákov, čítajúci asi 3.500 mužov (veliteľom bol kapitán Zachar),
         prideľuje sa ku krasnojarskému táboru (veliteľom tohoto bol major Palacký), nastal veľký
         poplach v rozdeľovaní hodností a povyšovaní mladých vojakov. My sme boli pridelení k
         výzvednej rote k poručíkovi Hambálkovi, a náš veliteľ poručík Kulík bol pridelený k nemu
         ako veliteľ čaty, ač by bol zaslúžil velenie roty za to, že nás dobre vycvičil a prerobil
         našich krajanov.
   </p>
   <p>
    Nastal nám vtedy o veľa horší život. Povstaly zvady pre nesprávne rozdelenie hodností.
         Bol tu tiež veľký vodca partizánov Krafčenko. Museli sme byť opatrní. Prišiel rozkaz
         vymeniť časti 1. divízie od Krasnojarska po Kansk-Jenisejsk. Vtedy sme boli rozdelení po
         sibírskych staniciach. Naša rota s plukovným delostrelectvom obsadila stanicu Kamala.
         Strážili sme mosty, stanicu a trakty až do odchodu. Služba bola ťažká, pretože jeden deň
         sme mali službu, druhý deň obchvaty a hliadky, tretí deň pohotovosť. Mnohoráz nám spôsobily
         boľševické šajky nemilé prekvapenie. Vtedy prišiel pád Kolčaka. Videl som, keď prechodily
         jeho vlaky cez našu stanicu. Stráž okolo nich bola prísne disciplinovaná a vyzbrojená ako
         na fronte: revolverom, šabľou, puškou a granátmi. Bolo videť, že sa boja, lebo nepripustili
         nikoho ku vlaku. Prešlo jeho pár vlakov s rodinami úradníkov, dôstojníkov a lepšie
         situovaných rodín. Pri ústupu Kolčakovej armády vozmo, koňmo, pešo — mrzly malé deti na
         saniach. Mrtvé dieťa bolo bez milosti vyhodené do snehu vlkom a iným šelmám… Aj nemocní
         museli utekať pred boľševickou pomstou. Hladu bolo veľa! Ľudia utekajúci okolo nás boli
         vstave všetko za kúsok chleba. Obraz, ktorý sme vtedy videli, bol tak hrozný, že sa ani
         opísať nedá!…
   </p>
   <p>
    Keď už druhá divízia prešla cez naše stanice od západu na východ, nastal nám ťažký úkol:
         kryť celý ústup našej armády zo Sibírie. Za nami bola ešte poľská légia. Mala byť načas
         vzadu a my sme ju mali vymeniť. Pred stanicou Klukvenaja, kde stál náš štáb 12. pluku a 2.
         jazdecký pluk, zastaly poľské vlaky, lebo v stanici nebolo miesta a tam im všetky
         lokomotívy zamrzly. Od strachu sa všetci poddali boľševikom a naši, keď toto videli, museli
         ihneď opustiť stanicu. 2. jazdecký pluk na koňoch unikal vedľa trati preč. My sme boli
         vzdialení asi 40 km od stanice. Zosilnili sme stráže a čakali, čo bude ďalej. Časti vojska,
         ktoré boly tak nemilo prekvapené, došly k nám a po malej reorganizácii vlakov boli sme
         pripravení k odchodu. Dva vlaky hneď odišly a dva vlaky s obrneným vlakom „Úderník“ s
         veliteľom bratom poručíkom Daxnerom maly držať celý ústup. Večer sme boli prekvapení
         boľševickým predvojom, ktorý sme po krátkom boji odrazili. Naše vlaky, s pancierovým vlakom
         vzadu, začaly ustupovať pred Kansk-Jenisejsk; boli sme zase napádaní až po samý Nižne
         Udinsk bolševíckým predvojom a obyvateľstvom. Bolo nás tam asi 8.000 mužov.
   </p>
   <p>
    Zavčas ráno rozliala sa hustá hmla, pre ktorú bola veľmi zlá orientácia. Naša rota
         dostala rozkaz, aby prešla mestom a na druhej strane obsadila úsek. Keď sme vošli do mesta,
         začali do nás strieľať zo všetkých strán. Veliteľ roty poručík H. sa nám schoval pod plot a
         nadporučík Rosa, Janko Chorvát a Hybský — ako velitelia čiet, nás viedli. Mali sme niekoľko
         mŕtvych a to kozákov, ktori vtedy boli k nám pridelení. Napokon sme museli ustúpiť a zaujať
         iné miesto. Ja som bol poslaný s hlásením bratu majorovi Zmekovi, ktorý bol vtedy veliteľom
         operujúcej časti. Uvidel som smutný obraz. Brat major bol v objatí svojej ženy, ktorá
         plakala, a on sám nevedel, čo sa s nami robí. Prišiel rozkaz, aby sa nik nevracal na
         stanicu, lebo sú tam dva vagony dynamitu, ktoré môžu každú chvíľu explodovať. Museli sme
         odísť holí ako prsty. Zase som prišiel o všetko, čo som si skromne usporil. Napriek tomu
         brat poručík H., bárs vydal rozkaz neísť do vagonov, sám potom šiel a robil, čo sa mu
         páčilo. Divím sa, že nebol volaný k zodpovednosti! Nám, ktorí sme všetko stratili, nebola
         daná náhrada. Sľúbili nám čiastočnú, až sa dostaneme dopredu, že si vo vojenských
         predajniach môžeme pokúpiť, čo nám bude potrebné. Nesplnilo sa ani jedno, ani druhé, lebo
         predajne už boly likvidované a čo ostalo, bolo drahšie ako vo voľnom predaji.
   </p>
   <p>
    Tak sme opustili Nižne Udinsk a išli sme ďalej v mrazoch o hlade, v špine a za ten čas
         si predné časti hovely s plnými kuframi v klasnákoch. Tak sme ustupovali až do zimy. Cestou
         bolo plno srbských a našich vlakov, aviatický park, intendantské vlaky, všetko opustené,
         lebo všetci mysleli, že sa poddáme boľševikom; preto všetko utekalo. Všade bola panika a my
         sme za ten čas poctivo bojovali, lebo si i naša III. divízia chcela udržať slávne meno. Na
         stanici Zima bol sjednaný mier a náš odchod bol pokojnejší. Tiahli sme pomaly do
         Vladivostoku. Tam sme boli ubytovaní v Hnilom uhle, kde sme si krátili čas cvičením a
         športom. Potom bolo sokolské cvičenie a 12. pluku bol odovzdaný prápor — symbol to pluku.
         Keď prišla naša loď, odišli sme čo 33. transport do vlasti.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e291">
       </a>
       Ferdinand Čatloš
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Narodil som sa v Liptovskom Svätom Petre 17. októbra 1895. V Kežmarku som bol
         perzekvovaný ako účastník študentského hnutia t. zv. Morhistov.
   </p>
   <p>
    Roku 1914 nastúpil som vojenskú službu k 67. pešiemu pluku do Prešova. Po dlhšom pobyte
         vo Füzesabonyi a v Lučenci bol som poslaný na ruskú frontu. Do zajatia som sa dostal ako
         kadet pri Tarnopole. V zajatí som bol v Caricyne na Volge.
   </p>
   <p>
    V legiách som konal vojenskú službu od 25. júna 1917 a to za krátky čas pri 5. strel.
         pluku v Borispoli a potom u 7. strel. pluku v Berezanoch. Tu som bol pridelený k 3. rote.
         Neskoršie preložili ma k veliteľstvu pluku za druhého pobočníka. Odtiaľ som bol poslaný do
         Kijeva, kde vo vojenskej komisii Odbočky čs. národnej rady spracovával som materiál
         týkajúci sa Slovákov, ktorý dodávali emisári vysielaní za náborom do vojska.
   </p>
   <p>
    Pred odchodom nášho vojska z Ukrajiny hlásil som sa zpäť k 7. pluku. V tomto pluku
         zastával som pri 11. rote službu veliteľa čety. V tejto funkcii zúčastnil som sa bojov pri
         Bachmači a po vystúpení proti bolševikom ťaženia na sibírskej magistrále.
   </p>
   <p>
    Po spojení skupiny Gajdovej so skupinou vladivostockou v Mandžurii bol som ešte s
         niekoľkými Slovákmi odkomandovaný do práve sa tvoriaceho čs. tábora pre Slovákov v
         Irkutsku.
   </p>
   <p>
    Tu som bol veliteľom 1. voj. roty. Postupom času, keď dobrovoľníci z radov slovenských
         zajatcov rozmnožili vojenské jednotky, naznačený som bol za veliteľa práporu.
   </p>
   <p>
    Po rozformovaní Čs. tábora pre Slovákov bol som zaradený do 12. strel. pluku ako veliteľ
         12. p. roty.
   </p>
   <p>
    V tomto pluku sme strážili sibírsku magistrálu v úseku Krasnojarsk-Kansk. V boji v
         Nižne—Udinsku padol kapitán Zachar. Po ňom som prevzal velenie III. práporu, ktorý som
         doviedol ako kapitán až do vlasti — do Komárna.
   </p>
   <p>
    Tým končí doba mojej legionárskej služby.
   </p>
   <p>
    Od tých čias uplynulo 10 rokov ďalšej mojej služby ako dôstojníka z povolania.
   </p>
   <p>
    *
   </p>
   <p>
    K podaniu svojich rozpomienok na prežité chvíle nemám práve najlepšiu možnosť. Som v
         škole, kde už treťoročné intenzívne zamestnanie neposkytuje mi času, aby som spracoval
         niektoré veci, ktoré myslím, že by sa mohly hodiť do tohoto sväzku pamätí. Hodlám však
         svojej povinnosti urobiť zadosť aspoň tým, že dotknem sa úchytkom a v medziach časovej
         možnosti len určitých vecí.
   </p>
   <p>
    Každý legionár prežil toho dosť. Jeden viac, druhý menej, ale vždy toľko, aby mal čo
         rozprávať svojmu okoliu. Avšak, oč vernejšie by sa dal kritickým rozborom veci predniesť
         materiál, keby ho bolo možno overiť viacerými spoluúčastníkmi! Ako by sa daly všetky tie
         prežité chvíle a udalosti oživiť, osvetliť, keby naše pomery umožňovaly priestorove a
         časove prekonať prekážky, ktoré nedovoľujú častejšie osobné styky nás všetkých, ktoré
         zabraňujú všestranným debatám a polemikám! Veľa vecí je takých, ktoré vo víre revolučných
         zmätkov a horlenia nebolo možno si objektívne predstaviť, hoc sme ich sami prežívali, hoci
         sme i kráčali vlastnou nohou po tvárnosti ich skutočného deja.
   </p>
   <p>
    Mnoho prežitých zvláštností si môže človek nastoliť pri podobných meditáciách, ale k ich
         vecnému posúdeniu cíti začasto potrebu svetla, pochádzajúceho i z iného, než z vlastného
         zdroja. A tak možno závideť tie veľkolepé schôdzky a shromaždenia, ktoré pestujú naši
         braria a v zahraničí naši bývalí spojenci, ba aj naši bývalí nepriatelia! V dnešných časoch
         sa tieto schôdze usporiadujú preto, aby udržovaly ducha, aby utužovaly národné sväzky a
         budovaly tradíciu vojenskej solidarity, priateľstva a pospolitosti — aby zachovalý vernosť
         k sebe a svojim kamarátom, ktorá ich v časoch najhorších, v časoch plných skúšok spájala a
         sdružovala, lebo bola častokrát i krvou posvätená!
   </p>
   <p>
    My legionári, obzvlášte slovenskí legionári, a tým viac bratia jedného a tohože sväzku
         plukovného, rotného a či táborového, kde spoločné útrapy, spoločné radosti, žiale a nádeje
         nás vybičovaly k tej najväčšej odhodlanosti a oddanosti, kde najprecítenejšie vzrušenie a
         nadšenie pre svätú vec národa nás naplňovalo rovnakým duchom a charakterom národného
         štvanca, trpiteľa a bojovníka — mali by sme najviac potrebu organizovať svoje kongresy
         takéhoto druhu. V nich by sa našla živá studnica všetkých našich spomienok. Tam by
         vyvierala kryštálová voda všetkých pamiatok, ktoré by poukazovaly na pohnuté a slávne deje.
   </p>
   <p>
    My Slováci by sme takéto spomienkové obrodenie mali privolávať na posilu pri každej
         potrebnej príležitosti, keď je naše národné sebavedomie urážané a ponižované: keď nám
         zahraničie siaha na nedotknuteľnosť našich južných hraníc. Musíme si sprítomniť naše
         niekdajšie nazeranie na svet počas nášho legionárčenia a uvedomiť si jeho nevypracovanosť.
         My sme bojovali, pracovali, trpeli a radostné víťazstvá oslavovali, no, na písanie, na
         zaznamenanie týchto zjavov a dejov — valne nepomýšľali! A písané deje, najmä v dnešnej
         dobe, platia nadovšetko!
   </p>
   <p>
    Mne samému v poslednom ariergardnom boji prihodil sa ten nemilý prípad, že s dôkladnou
         pečlivosťou sbieraný a opatrovaný, pomerne originálny i cenný historicky materiál padol v
         obeť pri požiare nášho vlaku. Večná škoda je každého i sebamenšieho dokladu, ktorý by mohol
         náležitou charakteristikou prispeť čo i len byľkou k objasneniu možno i závažnej veci pri
         budúcom historickom skúmaní našich činov. Lebo i povinnosť káže dať účet práce vykonanej
         pre národ, národu! Preto lepšie naniesť toho na papier viac, než málo alebo vôbec nič! Zrno
         z pliev ide prečistiť!
   </p>
   <p>
    *
   </p>
   <p>
    Zajatie! Tú myšlienku som mal od svojho vstupu do rak. uh. vojska. Bolo to dobrovoľné
         prebehnutie, spojené s četnými prekážkami. Naša rota z divíznej zálohy bola poslaná do
         prvej línie, aby vyplnila útokom tam vzniklú medzeru. Moji predstavení dostali „útočnú“
         nemoc. Zostal som v boji najstarším veliteľom v rote.
   </p>
   <p>
    To sa mi hodilo do „krámu“. Pripravoval som zúmyseľnou nečinnosťou roty situáciu zrelú
         pre pochod do zajatia. Už Rusi obchvacovali náš bok, keď istý kadetaspirant prezrel mi cez
         prsty. Svojimi mne nevítanými zásahy chcel zachrániť situáciu. Povelom rýchlej paľby na
         Rusov a vzápätí i dispozíciami pre neodkladný ústup zmaril moje rozpočty.
   </p>
   <p>
    Mne však, pevne odhodlanému na úskok, podarilo sa preca odpútať sa od roty, hoci i
         príliš okate a riskantne. Zostal som v predpolí medzi oboma protivníkmi. Dvojitá barage
         ruského i rakúskeho delostrelectva, ktorá bola spustená po stiahnutí sa tak Rusov ako i
         Maďarov, zhusťovaná dážďom guľometných a puškových guliek, pribila ma k zemi. Nadišiel však
         okamžik, keď bez pohromy som sa mohol dostať k Rusom.
   </p>
   <p>
    V prvom ruskom slede velel akýsi práporčík. Tento dal sa mnou informovať podrobne o
         položení na rakúskej strane bojišťa. Rady moje ale prijímal s pochopiteľnou rezervou.
         Nechcel využiť práve neobyčajne priaznive sa vytvorivších pomerov. Musely to neskoršie
         previesť ruské zálohy so značnými stratami. Tieto zajaly skoro cely náš pluk.
   </p>
   <p>
    Ruský práporčík ma poslal ďalej do tylu. Miesto vďaky za môj výklad žiadal, aby som mu
         dal svoje hodinky, ktoré videl mi na ruke. Ochotne som vyhovel jeho žiadosti, vidiac
         potrebu hodiniek na fronte.
   </p>
   <p>
    Viedli ma dvaja konvoji. Boli to Poliaci. Neviedli ma rovnou cestou, ale všelijak
         zahýbali po rôznych zákutiach. Na jednom takom odľahlom mieste zdôverili sa mi, čo chcú. Za
         cára vraj bojovať nebudú! Najprv po dobrotky, potom už i hrozbou ma chceli primať k tomu,
         aby som ich zaviedol do rakúskeho zajatia. Ťažko som sa vymotal z tohoto naliehania. —
         Zachránila ma fľaška rumu, ktorá zostala v mojom baťohu ešte z rakúskej predútočnej
         nadielky. Počastoval som ich. Hej, čiže im zasvietily oči! Prvý vojak nahnul, a než mu
         stihnul druhý odtrhnúť fľašku od úst, bolo pol litra rumu už v jeho hrdle. Druhý to
         dotiahnul na jeden dúšok. Nedivil som sa ich smädu po ročnej abstinencii. (Pri vypuknutí
         vojny bolo — ako je známo — v Rusku zakázané piť alkohol.) Netrvalo ani dve minúty a rum
         učinkoval. Nechal som ich ležať a putoval som sám zo zajatia — do zajatia…
   </p>
   <p>
    V koncentračnom tábore v Proskurove vítali ma už asi dvaciati dôstojníci nášho pluku.
         Vypytovali sa na frontu po ich zajatí, mysleli, že som ich zadným vojom. No, nehovoril som
         im, že som bol v zajatí skôr než oni. Títo moji bývalí kolegovia ma celou cestou
         terorizovali. Čoskoro vypozorovali, že Rusi o nás Slovanov veľmi nedbajú. Charakterizuje
         maďarskú spupnú násilnosť, že i v takom slovanskom Rusku nepriznávali mi právo k hláseniu
         sa za Slováka. Pravda, renegáti Slováci, byvší medzi nimi, viedli tón. Až v Kursku po
         týždňovom cestovaní som sa od nich oslobodil.
   </p>
   <p>
    Do Caricyna som sa dostal až za mesiac. Cestou nám vyplácali denný žold riadne. Chcel
         som sa „poruštiť“ a kúpil som si za posledné peniaze parádne ruské čižmy. Aké však bolo
         moje sklamanie, keď nám prestali hneď nato dávať obligátnu plácu. Každá kopejka stala sa
         prevzácnou. Nik sa o nás nestaral, nik neposlúchal naše reptanie! Skoro mesiac sme žili ani
         neviem z čoho, takmer zo vzduchu. Živoril som len z občasnej almužny niektorého
         spoluzajatca, ktorý mal ešte dajakú tú omrvinku potravy. Mal som parádne čižmy, ale ani
         predať ich, ani zahryznúť do nich! Špatne „velebiac“ nesvedomitosť ruských vojenských
         úradov, zariekal som sa na večné veky, že čižmy v Rusku už kupovať nebudem!
   </p>
   <p>
    Po návrate do ČSR., stretol som sa so starým známym rekrútom ešte z doby môjho
         narukovania na vojnu. Tento bol pisárom na veliteľstve peš. pluku č. 67. Dozvedel som sa od
         neho, že spomínaný kadetaspirant navrátil sa z fronty (bol ranený v tom boji, keď som ja
         bol zajatý) a udal moje zbehnutie k Rusom. Lež jeho denuncianstvo vyznelo na prázdno.
         Prevrat anuloval sostavenú „Strafanzeige“.
   </p>
   <p>
    *
   </p>
   <p>
    Pred tromi rokmi mal som šťastie sa stretnúť i s týmto bývalým kadetaspirantom a to k
         jeho zlosti, ešte k tomu v Budapešti. Vedeli sme, kto sme, čo sme, ale vzájomne sme sa
         nechceli poznať. Bolo nám všetko jasné…
   </p>
   <p>
    Krátka charakteristika tohoto obdobia môjho pobytu v Rusku by mohla vyznieť asi takto:
         Horúčna túha po slobode a po aktívnom zasiahnutí do oslobodenia nášho národa a tak i po
         uskutočnení našich študentských ideálov bola násilne udržovaná v stave lethargickej
         stagnácie, vďaka všelijakým vonkajším vplyvom.
   </p>
   <p>
    Postavil som si pevnú myšlienkovú bázu: — nemožnosť návratu do starého Uhorska. Preto
         všetky ostatné kombinácie sa mi stály vítanými. Tým som bol zbavený obavy, ktorú
         prechovávali premnohí, že nechávali si ešte zadné dvierka pre prípadný návrat do víťazného
         (?) Rakúsko-Uhorska. Moje prebehnutie do zajatia mi ukazovalo len cestu do predu!
   </p>
   <p>
    Mal som však iné hamovky. Poučený a vytriezvený aférou študentskej perzekúcie, ktorej
         som bol podrobený pred vojnou, stal som sa obozretným. Nebudoval som zámky v mlhách a
         prijímal som len skutkové riešenie. Preto ani s hlásením do vojska som nespechal. Pomery
         som už znal natoľko, že som si umienil podať prihlášku len vtedy, keď budú i volať. Do tej
         doby som všetku predčasnú horlivosť tohoto druhu považoval za formalitu a lacnú
         argumentáciu. A skutočne, šiel som do vojska skôr, než moji kamaráti, ktorí sa hlásili
         predo mnou. Pritom som sa, pravda, vždy verejne hlásil ako člen zajateckej organizácie,
         ktorá bola výslovne protirakúska a rusofilská.
   </p>
   <p>
    Predosielam to preto, lebo som pochodil s touto taktikou špatne. Následky toho javily sa
         v tom, že som prepásol dobrú príležitosť dostať sa o trištvrti roka skôr do srbského vojska
         a javí sa to i dnes v materiálnych nevýhodách. Táto okolnosť ma upomína na pomery, ktorých
         krátke opísanie na tomto mieste nebude škodiť.
   </p>
   <p>
    Pozeral som na veci, ktoré nás spájajú s Ruskom a na jeho kroky učinené v prospech našej
         národnej slobody ako na sväté. S takouto úctou som hľadei i na vedúce orgány nášho zjavného
         odboja. A nevedel som nijako pochopiť, že československé spolky sa hašteria, Kijev s
         Petrohradom, Petrohrad s Moskvou, tamojší usadlíci so zajatcami a títo medzi sebou!!! Bol
         som mladík a všetko som sa snažil ponímať ideálne. Vyskytla sa aféra poslanca Dürycha.
         Uznal za dobré napomínať nás a vytýkať nám sváry aj vynikajúci politik Pašič počas svojho
         pobytu v Rusku. Aj náš básnik J. Jesenský musel roztrpčenými slovami zvečniť dusnú
         atmosféru, keď písal, že — „nie na to je len statok statkom, aby vždycky hádzal zadkom a to
         ešte v okamžiku, keď je národ na vozíku!“
   </p>
   <p>
    Tieto spory zobudily vo mne odpor a pôsobily na mňa hlavne vtedy odpudive, keď som sa
         dozvedel, že jestvuje v Moskve spolok, ktorý robí opozíciu tomuto rozvadenému táboru.
         Myslel som, že tento spolok (Rusko-slovenský pamäti Štúra) kráčal (podľa všetkých vtedy mi
         známych príznakov) správnou cestou.
   </p>
   <p>
    Dostal som autentické zprávy (cestou dr. Koptáka) o tom, že uznala Štúrov spolok za
         jediného reprezentanta zahraničných Slovákov pre Rusko aj Slovenská liga v Amerike. A jeho
         členovia (univ. prof. dr. Kvačala, osobný lekár Tolstého dr. Makovický a iné význačné
         osobnosti) mi nadmieru imponovali. Dezorientovaný, bral som za bernú mincu všetky smernice,
         ktoré vydával tento spolok pre zajatých Slovákov. A práve v dobe, keď bol odosielaný
         zajatecký transport dobrovoľníkov do srbského vojska, čítal som výzvu Štúrovho spolku, aby
         Slováci boli prichystaní na to, že v krátkej dobe budú sústredení. Vyjednáva sa vraj o ich
         primeranom a ostentatívnom vystúpení za svätú vec nášho oslobodenia v rámci ruskej armády.
         Tak som netrpezlivé čakal: a čakal som až do ruskej revolúcie, keď som sa presvedčil, že
         Rusko-slovenský spolok pamäti Štúra len hatil včasné splynutie organizačných složiek nášho
         odboja. Pomery iných československých spolkov sa medzitým urovnaly, a síce príchodom prof.
         Masaryka do Ruska. Prišli medzitým do Caricyna ešte dvaja iní slovenskí dôstojníci (nebohý
         Čipka a Mihal). S týmito som bol telegraficky povolaný do Kijeva (dr. Vladimírom Daxnerom).
   </p>
   <p>
    Tým sa končily mrzuté chvíle môjho zajatia.
   </p>
   <p>
    *
   </p>
   <p>
    Táto časť spomienok by si vyžadovala najviac miesta. Sú to však kolektívne skúsenosti,
         ktoré môžu byť opísané mnohými spoluúčastníkmi. Porovnanie s inými príspevkami by pýtalo
         vynechanie lebo doplnenie určitých miest a prípadne i korekcie. Mimo to, uvedené už
         technické prekážky, pristrihujú mi tieto riadky na minimum. Omedzím sa preto len na podanie
         viac-menej osobných dojmov a výchytkových náznakov.
   </p>
   <p>
    *
   </p>
   <p>
    <span class="bold">
     <strong>
      Kijev
     </strong>
    </span>
   </p>
   <p>
    Trávil som tak bezmála pol roka. Súc povahy uzavretej, všetko som prijímal vážne. K
         svojmu okoliu som sa nijako nevyjadroval. Takto som stál v ústranní mimo dosahu a ruchu
         častých, až príliš hlučných a názorove upnutých debát. Zasvätený som bol však do všetkých
         možných vecí.
   </p>
   <p>
    Kijevský život, to je kapitola sama pre seba. Dnes sa o nej nebudem rozpisovať. Len
         pripomínam si rozmanité epizody nášho svojrázneho účinkovania a rôzne externé pestrosti v
         ruskom revolučnom kvase. Vcelku vzato, dni tie upamätujú ma na mravenčiu frekvenciu v
         okruhu československého vojenského ústredia.
   </p>
   <p>
    Tamojší pobyt nášho vodcu T. G. Masaryka, jeho porady a prednášky a každou chvíľou
         hroziace mu nebezpečie počas pouličných bojov mi je vždy vzácnou a príkladnou pamiatkou na
         túto dobu.
   </p>
   <p>
    Krutosť a húževnatosť bratovražedlných bojov, kde i ženy a nedospelé deti účastnily sa
         streľby, prezvednej činnosti a zásobovania strelivom — teda boja, kde i tieto boly húfne
         vraždené a kde celé rodiny, sediace doma okolo stolov, boly delovými streľami usmrcované a
         hľadom morené, to sú tiene ukrajinsko-bolševického branného zápasu. Krásna metropola
         Ukrajiny, Kijev, bola premenená na bojište, na labyrint samých zákopov a zborenín obyčajne
         tých najvýstavnejších štvrtí.
   </p>
   <p>
   </p>
   <p>
    <span class="bold">
     <strong>
      Bachmačská bitka
     </strong>
    </span>
   </p>
   <p>
    Pre 11. rotu 7. pluku znamenala ona vari maximálne fyzické vyčerpanie. Naviazali sme
         dotyk s Nemci postupujúcimi od Moskvy. Potom bojom na zdržanie manévrovali sme v teréne
         veľmi ťažkom. Vo dne v blate a vode, v noci v mraze, bez oddychu a riadneho stravovania sme
         prežili takú únavu, že sme počas pochodu na nohách usínali. Závideli sme osudu tých, ktorí
         krátkodobými bojovými momentami mohli sa presláviť i bez útrap a prepínajúceho namáhania.
         Boli sme však radi, že hoc i za takýchto okolností prešli sme už aj my vo sväzku
         Tatranského pluku krstom ohňa.
   </p>
   <p>
    Zabehanie do detailov skýtalo by charakteristické doplňky už vydaných publikácií o tejto
         bitke. Pri všetkej vážnosti veci budia vo mne ešte i dnes veselosť rôzne komicko-tragické
         výstupy vtedajších našich spojencov, boľševikov. Veliteľkou boľševického výpomocného
         oddielu bola, pravda, dáma. Ich válčenie pozostávalo z vystrašenia tak zvaných buržujov v
         etape, (ako na príklad prednostu stanice, ktorému za noci okolo bytu celá rota robila
         koncert salvami z pušiek) alebo z podobných iných malicherností; na poriadny boj sa
         neodvážili. Robili iba prekážky v našich operáciách. Aby som im nekrivdil, mali sme z nich
         aj osoh; zaobuli nás poriadne a zásobili i stravou a strelivom. Toho sme najviac
         potrebovali!
   </p>
   <p>
   </p>
   <p>
    <span class="bold">
     <strong>
      Vystúpenie v Marijinsku
     </strong>
    </span>
   </p>
   <p>
    Tu sme si napred takmer holými rukami vydobyli od boľševických oddielov po zuby
         vyzbrojených zbrane, aby sme si nimi potom mohli kliesniť cestu na východ.
   </p>
   <p>
    Rád sa rozpomienam aj na tieto boje. Vyznačovaly sa takou húževnatosťou s našej strany,
         že hneď bolo videť sľubný zárodok morálnej i taktickej hodnoty do budúcich našich
         víťazství. V boľševickom konglomeráte bolo možno konštatovať pravý opak. Najhodnotnejšou,
         ale i najukrutnejšou složkou boľševického vojska boli maďarskí zajatci. To bolo pre nás
         Slovákov akousi vzpruhou k oprávnenému bojovému zápalu. Keď sme sa nemohli biť na vlastnej
         pôde s naším bezprostredným nepriateľom, tak sa nám naskytla príležitosť merať svoje sily v
         ďalekej Sibíri. Nedivil som sa potom, že sibírsku magistrálu dosť zhusta označovaly červené
         nohavice padlých maďarských husárov!
   </p>
   <p>
    Ale vystúpenie v Marijinsku mi zadáva podnet ešte i k inému premietaniu myšlienkových
         obrazov. Pripadá mi, akoby i veci i osoby, figurujúce v tom krvavom dejstve, doznaly
         určitej a podstatnej zmeny. Víťazné naše uvedenie do sibírskeho ťaženia rezultovalo
         jednotou myslí, jednotou citov a jednotou presvedčenia. Dlhá otrava ruského politického
         experimentovania vniesla do nás najkrajnejšie diferencializmy. V rozhodnom okamžiku však
         sme sa všetci porozumeli, našli sme samých seba. Každý jednotlivec, sťaby úderom zvona,
         vstúpil do seba a predchnutý ideou čistého nacionalizmu stal sa neochvejným bojovníkom za
         práva a spravedlnosť, za svätú vec našej svobody. Takto stmelení prestáli sme i tie
         najťažšie životné skúšky. To boly okamžiky, keď sme spoznali vlastnú mravnú silu, keď sme
         našli svoju vieru v skalopevnosti vlastného celku a v spoľahlivosti každého vlastného
         jednotlivca. Na základe tohoto poznania už bolo len hračkou snovať odvážne manévry
         československého vojska na Sibíri!
   </p>
   <p>
    Dnes sa opäť triedime a názorove rozchádzame. Sme si poväčšine cudzími. Ba môžem súdiť
         na základe konkrétnych prípadov, že poniektorí vtedajší ultranacionalisti sú dnes v tábore
         opačnom a naopak. Napriek tomu však som presvedčený, že každý legionár prechováva v
         podvedomí určitý pocit, že vo vážnej hodine táto shoda myšlienok a vlasteneckého pohnutia
         sa prebudí a nadchne zase rady naše k uhájeniu našich národných práv.
   </p>
   <p>
    Boľševici, keď porovnáme dnešnú celkovú líniu sovietskej politiky s naznačeniami
         krikľave vypísanými na standardách, ktoré rozvinuli vtedy ako podklad pre casus belli proti
         nám, vykazujú tendenciu úplne opačného smeru.
   </p>
   <p>
    Hľa, to je osud premenlivosti povahy ľudskej. Pre nás historické ponaučenie!
   </p>
   <p>
   </p>
   <p>
    <span class="bold">
     <strong>
      Nižne Udinsk
     </strong>
    </span>
   </p>
   <p>
    V tomto mieste som sa účastnil dvakrát bojov. Roku 1918 v letnom počasí, keď sme zažili
         nevídaný prírodný zjav. Jednej noci, osamotení v hustom lese ako bočná ochrana našej
         fronty, zakopávali sme sa oblúkovité na komunikačnom smere, odkiaľ sa očakávaly boľševické
         útoky. Noc to vlastne v pravom slova smysle nebola. Spustil sa dážď tak hustý, že v
         okamžiku premenil naše vykopané jamy na jazierka až po vrch naplnené vodou. Nato sa počalo
         blýskať. Ale blýskanie to bolo strašno-skvostné; bolo ono nepretržitým mihotaním — sťaby
         polárnej žiary — a vari ani na minútu si nezotmelo. Fialovo-bielistá červeň osvetlovala
         celú ináč krátku noc, ktorá v tom kraji a v tú dobu trvala len 2 — 3 hodiny. Táto noc
         ostala mi v stálej pamiatke.
   </p>
   <p>
    Druhý raz sme tu bojovali v zime r. 1920. Tak mi pripadá celá vec, ako by sme si boli
         vymenili s boľševikmi naše bojovné úlohy. Kde sme v roku 1918 útočili a boľševici sa
         bránili, tam poldruha roku neskorše útočili boľševici a my sme sa bránili. Aj priebeh
         bitiek v oboch prípadoch bol si hodne podobný. V 1918 boľševici dosiahli protiútokmi
         značných miestnych úspechov, ale nakoniec preca ustúpili. 1920 boľševické počiatočné
         úspechy boly nami likvidované, ba sme ich aj prenasledovali, nakoľko sa to vo veľkom sňahu
         dalo. Nejaký nejasný incident boľševického obchvatného oddielu v našom tyle diskreditoval
         celý výsledok bitvy. Vlastné veliteľské pomery nám jednoducho celú námahu a zdar veci
         svojimi nepredloženými zásahy priviedly na zmar. Na rozkaz sme i my ustúpili a tak i
         záverečný akt ústupu stal sa podobným onomu boľševickému z roku 1918.
   </p>
   <p>
    Mne ide hlavne o pripomenutie slovenskej stránky posledného boja. Tohoto boja sa
         zúčastnili ako celok tí slovenskí dobrovoľníci, ktorí povstupovali do vojska až v Čs.
         tábore pre Slovákov, teda značná časť už po domácom prevrate. Človek očakával, že národné
         uvedomenie ešte nepreniklo trvale do ich presvedčenia a neprestojí ani otras skúšky tak
         urputného boja, akým sa ukázal boj zadného voja v N. Udinsku. Ale až na pár jednotlivcov,
         (z ktorých ináč dnes jeden-druhý hrá nie podradný zástoj v legionárskej spoločnosti!) —
         celý prápor preukazoval neobyčajne dobrú bojovú kázeň. Musí dojať človeka tá obetavosť a
         nebojácnosť, s akou sa chovali ponajviac už starí tatíkovia slovenskí, keď s najväčším
         sebazaprením zachraňovaly ešelony iných, starších legionárskych jednotiek (11. pluku!),
         opustené vlastnými bojovníkmi, dokým ich vlastný majetok hynul vo vlaku, drancovanom
         boľševikmi a zapálenom vlastným delostrelectvom.
   </p>
   <p>
    Tu sa ukázala ušľachtilá vlastnosť a disciplina ako i prebudená národná hrdosť tých
         ľudí, ktorí, prejdúc očistcami rôznych koncentračných staníc, našli svoju cestu „Pavlovho
         obrátenia“ v úspešnej výchove Čs. tábora pre Slovákov. Týmto činom smyli so seba i povrchné
         pohŕdanie iných bratských plukov.
   </p>
   <p>
    Títo „poprevratoví“ slovenskí dobrovoľníci nechali na bojišti i mŕtvych a ranených.
         Všetko bolo dobrovoľnou obeťou. Zákon o legionárskom charaktere ich však za legionárov
         neuznáva! I to je časť našich boľavých vecí tu doma!
   </p>
   <p>
   </p>
   <p>
    <span class="bold">
     <strong>
      Boje okolo Bajkalského jazera
     </strong>
    </span>
   </p>
   <p>
    Morálny stav našich vojsk v týchto bojoch dostúpil toho najvyššieho stupňa. Natoľko
         sebadôvery a pre ruské časti i mravnej posily sa v tomto období nahromadilo v bojovej
         nálade davu, že stačila prítomnosť, stačilo dakedy i len púhe echo válečného spevu „božích
         bojovníkov“ sťa z dôb husitských, a víťazstvo našich zbraní — bolo zaistené.
   </p>
   <p>
    Pri Muríne, kde prielom a likvidácia bolševickej fronty bola prevedená trikom
         predstieraného ústupu a zaskočenia z tyla, stačila jedna četa našej roty, aby tisícovej
         mase ruských dobrovoľníkov, poväčšine bývalých dôstojníkov, dodala sily prekonať i tie
         najtuhšie boje a udržať sa v okamžikoch naprostého ochabovania.
   </p>
   <p>
    Naša skupina sa ukryla tesne za frontou do ťažko preniknuteľných vrchov a pralesov
         Bajkalského pohoria. Čelné jednotky ustúpily pred vyprovokovanou boľševickou
         protiofenzívou. V dotyku boly totiž len ruské protiboľševické vojská. Boľševici, nevidiac
         obávaných Čechoslovákov pred sebou, dali sa obalamutiť falošnou zprávou, že československé
         pluky, unavené už týmto ťažením, odpochodovaly (po dosiahnutí komunikačnej spojky vedúcej z
         osady Kultuk) do severných čínskych provincií. A skutočne, nielen že zastavili nápor po
         vyhodení tunelu hatiaceho ťaženie, ale sami prešli zpočiatku do miestnych, neskoršie
         všeobecných protiútokov. A táto nádej na revanšovanie za dosiaľ utrpené porážky vliala do
         komunistických vojsk nebývalého útočného ducha.
   </p>
   <p>
    My na číhanej, zaistenej pozorovacími hliadkami, ktoré na kopcoch skýtajúcich výhľad na
         pobrežie jazera, musely vyhostiť vraj aj nič netušiacich medveďov z vlastných ich revírov,
         — boli sme svedkami bujnej roztopaše domnelým víťazstvom opojených a pred našimi utajenými
         zraky pochodujúcich boľševických vojov. Jedna taká maďarská komunistická rota si vesele
         kráčala za spevu šovinisticko-nacionálnej pesničky: „Megállj, megállj kutya Szerbia!“ —
         (Počkaj, počkaj, psie Srbsko!…) To bolo nám ďalším dokladom, že maďarský živel v
         boľševickom vojsku je vedený viac nenávisťou voči Slovanstvu, než skutočnými ideály
         komunisticko-internacionálneho snaženia. Chudáci, nevedeli, čo robia. Neuvedomili si, že
         táto žabia nadutosť, ktorá rada by rozšíriť nenávisť z malého Maďarska aj na šíre
         priestranstvá ďalekého slovanského sveta, je vtiesnená do ich labutej piesne! Za krátky čas
         na to bola táto nenávisť uhasená na veky — ich smrťou na poli komunistickej „slávy“. Alebo
         prípad nemeckého zajatca, ktorý bojoval v radoch boľševikov proti nám, tiež charakterizuje
         široký rámec ideových pomyslov tak rečenej fronty boľševického súručenstva. S hrdosťou,
         vlastnou prušiackej výchove, odhalil svoje prsia a ukázal vytetovaný obraz cisára Wilhelma
         II., aby sme vraj strieľali do symbolu jeho vlasteneckých pohnútok, ktoré ho viedly do
         bojov proti nám! Ako videť, boľševikom bol každý prostriedok dobrý a do boja proti nám
         shromaždili všetkých odporcov našej svobody.
   </p>
   <p>
    Tiež mi je v pamäti záverečný okamžik trojdennej bitky pri Muríne. Tento potvrdzuje v
         celej jeho charakteristike výšuvedené konštatovanie o nepriateľskom strachu pred hrôzou
         objavenia sa husitských nasledovníkov. Na smluvené signálové znamenie, zapálenie to veľkej
         vatry na končiari jednoho kopca, prešla vlastná čelná masa k energickému útoku, aby našej
         obchvatnej skupine pomohla v jej kritickom položení, poneváč bola zôkol-vôkol obliehaná
         boľševickými jednotkami, ktoré zasaďovaly do útoku proti nám postupne všetky svoje zálohy a
         to s húževnatosťou boja na život a na smrť. Naša obchvatná skupina tvorila dvojitý falanx,
         ktorý rozrážal bolševické vojská, prichádzajúce na pomoc zo zápolia od Verchne-Udinska na
         jednej strane a vojská súce v kliešťach medzi našimi dvoma skupinami na strane druhej.
         Vedomí si tohoto položenia, boli boľševici nezmarnými. I v čase, keď sa naše fronty blížily
         jedna druhej, neustával protivník v činnosti svojej na všetko odhodlanej. Ale šikovný nápad
         nášho veliteľa, ktorý všetkým trubačom rozkázal zahudeť plukovné signále, takže celá fronta
         s ohromným revom dala sa do „hurá“, ktorého ozvena sa strašne odrážala a zosiľovala
         krajinami vrchových kotlín, urobil razom konec boľševickému generálnemu náporu. A kto vie,
         či posledné predsmrtné boľševické vzpruženie nebolo by vytvorilo medzery v radoch našich
         vyčerpaných jednotiek? Tento psychický moment zelektrizoval naše svierajúce kliešte a
         nadobro ochromil odolnosť komunistickej brannej moci na tomto úseku bojišťa. Spomenuli sme
         si na podobné zázraky niekdajších účinkov hlaholu historickej piesne: „Kdo jste boží
         bojovníci“.
   </p>
   <p>
    Nevadilo to, aby sme na druhý deň nečítali v ukoristených boľševických novinách,
         tlačených v pochodovej tlačiarni vo vlaku, že celá naša obchvatná skupina, (teda my sami!)
         sme boli do jedného muža zničení. Natlačili si to v istom predpoklade skôr; nepočítali s
         tým, podľa ich rozumu nemožným faktom, že Čechoslováci, preniknutí strhujúcou ideou
         víťazstva svojej národnej veci, nepodľahnú ani v prostredí najväčšieho pekla a ľudských
         nástrah.
   </p>
   <p>
    *
   </p>
   <p>
    Mal by som sa dotknúť i výchovnej a propagačnej práce tak v Čs. tábore pre Slovákov ako
         i v 12. pluku M. R. Štefánika a ducha vojska v týchto útvaroch. Neviem, nakoľko si všimnú
         týchto vecí iní prispievatelia; možno, že mne netreba sa šíriť svojimi poznámkami i na toto
         pole našej zahraničnej činnosti. Tu však dokumentárny materiál by hovoril presvedčivejšie.
         Ja nateraz nemám možnosti použiť žiadnych písomných pomôcok, ani len osobných zápisiek.
         Možnosti toho sa však pre budúcnosť tiež nezriekam!
   </p>
   <p>
    *
   </p>
   <p>
    Naše romantické „výpravy“ a indiánska honba za balušiacimi nás povstaleckými tlupami
         počas strážnej služby na sibírskej magistrále boly už len dozvukami pominuvšieho sa
         rozmachu a vojenského napätia. Ale vo svojej dôkladnosti si nijak nezadávaly. Také novšie
         vojenské formácie, akou bol i 12. pluk, chcely v spočítaných už dňoch nášho ruského pobytu
         nahradiť ešte výkony, ktorými sa staršie voj. jednotky v prežitých bojoch preslávily.
         Žiarlivosť viedla tu k tomu, že v dobe únavy a rozkladu, ktoré túha po oslobodenej už
         vlasti v starých častiach našej sibírskej armády stupňovala, vlna niekdajšieho ducha
         príkladnej obetavosti a poriadku prevalila sa na tieto nové jednotky. Z tohoto „prežitého“
         vojenského poriadku dostalo sa Slovákom ešte v tábore v Irkutsku názvu: „honvédi“.
    <sup>
     [
     <a class="footnote" href="#ftn.d56e472" name="d56e472">
      1
     </a>
     ]
    </sup>
    Zkrátka dali sa ovládať veľmi dobre rukou svojich veliteľov. Iní to nazývali
         neuvedomelosťou, no, vskutku, nebola to dekadencia, zachvátivšia skoro celú našu sibírsku
         armádu, ale bol to morálny výron neprežitého ešte vedomia k prevzatým povinnostiam voči
         oslobodzovaciemu hnutiu. Tieto šarvátky s boľševickými četnými povstaleckými skupinami
         niekedy sa vyrovnaly, ba vari i prevyšovaly svojou dobrodružnosťou a odvahou iné drievejšie
         podujatia československého ťaženia proti regulárnym plukom sovietskych armád. Mne utkvelo v
         pamäti na príklad jedno zajatie nás štyroch jazdcov niekoľkými boľševickými eskadronami,
         ktoré sa premenilo v slávnostné parlamentárne vyjednávanie v dôsledku rýchlejšieho nášho
         postrehu šteklivej situácie, v ktorej sme sa znenáhla ocitli. Malo to v zapätí na položenie
         celej našej skupiny blahodárne výsledky, hoc bolo i jednaním na vlastnú päsť v úzkostiach
         nevyhnutnej svojpomoci.
   </p>
   <p>
    *
   </p>
   <p>
    Posledná cesta s vladárom Kolčakom, krátko pred jeho zastrelením mi tiež tanie na mysli.
         Večeral som s ním spoločne v jedáľnom voze jeho vlaku, do ktorého som bol prijatý, vracajúc
         sa zo služobnej cesty. Naše napätie s jeho okolím dodávalo určitej kuriozity celému
         cestovaniu. Veliteľ vlaku, ruský generál, všelijako sa vyhováral, ale preca na naliehanie
         môjho predstavenstva a s vedomím Kolčakovým dovolil mne, Čechoslovákovi — nastúpiť cestu v
         jeho vlaku. Prekvapila ma strojená noblesa, s akou sa chovali ku mne, keď v tak napínavú
         dobu a v netajenej ináč nedôvere voči nám, ktorú dali pocítiť i pri zdráhaní sa prijať ma
         do vagóna, bol som nimi pozvaný na spoločnú večeru. Ešte väčšie prekvapenie bolo pre mňa,
         že sediac pri susednom stole vladárovom, musel som konštatovať, že žiadne kráľovské hostiny
         sa tu nevystrájaly, ale sám Kolčak načal a končil večeru jednoduchým ruským jedlom: čiernou
         suchou kašou. Po tejto večeri mal prednášku akýsi prítomný univerzitný profesor, k môjmu
         ešte ďalšiemu prekvapeniu: o demokratických zásadách vladárenia. Kolčak s veľkou
         pozornosťou jej naslúchal a ja som hútal okrem toho aj o nemožnej možnosti, t. j., že
         vyložene reakcionársky monarcha počíta i so spôsobami demokratickými. Tieto však pripúšťal
         len v teorii; a či cítil už koniec svojej moci a demokracia bola už len poslednou slamkou,
         ktorej sa chcel topiaci ešte chytiť?… Nemožno krivo súdiť!
   </p>
   <p>
    *
   </p>
   <p>
    Viacmesačné lúčenie sa s Charbinom, naše konflikty s Japoncami a vladivostocké bankety,
         tobôž „spojenecké“ výlety po ostrovoch bližšieho a ďalšieho pobrežia Tichého oceánu, potom
         uviaznutie našej lodi na melčine v mori, ba i cesta so zastávkami v Singapoore, Colombe a
         štvieranie sa po egyptských pyramídach atď., atď. — všetko vďačné látky pre historické a
         cestopisné poviedky.
   </p>
   <p>
    Celá táto séria dejov vryla sa svojou životnosťou a skutočnosťou do pamäti nás všetkých
         legionárov vari nevymazateľne. Boly to ozajstné romány s peknou i špatnou stránkou deja. V
         mojej duší sa ozývajú ako bezhmotný už sen, ktorý je výzvou o zaslanie legionárskych
         spomienkových príspevkov v myšlienkovej retrospektíve opäť vyprovokovaný. Čas a miesto
         omedzuje tu spoveď človeka len na podanie určitých urývkovitých improvizácií, na načŕtnutie
         momentálne vybavených námetov a v letu mysli zachytených dojmov.
   </p>
   <p>
    Avšak osobné naše zážitky ťahá na verejnosť magnet neodškriepiteľnej ich súvislosti s
         významným okolím. Tvoria ony svojou mozaikovou členitosťou súčasť pozadia veľkolepých
         zjavov. Sú detailami historickej kromobyčajnosti a zaujímavých udalostí. A práve táto
         dejinná súvislosť nielen oprávňuje, ale i kladie za povinnosť každému legionárovi, aby ich
         vyjadroval všade, kde sa javí o ne záujem. Už vzhľadom na tradičnú nutnosť!
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e472" name="ftn.d56e472">
        1
       </a>
       ]
      </sup>
      Mal to byť vyraz nerozvážnej a slepej poslušnosti.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e490">
       </a>
       Imrich Čechovič
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Narodil som sa dňa 28. okt. 1894 z roľníckej rodiny v Kaplne u Trnavy. V Kaplne som tiež
         chodil do r. k. ľudovej školy — jednotriedky. Žiaľbohu, zrovna vtedy začalo u nás úplné
         maďarské vyučovanie, o ktoré sa veľmi pričiňoval p. farár Rozsipal, začo bol v pár rokoch
         odmenený dekanstvom. Do školy som chodieval rád a učil som sa, učil… Recitoval som i
         básničky, ovšem maďarské, odmenou boly knižné dary a nekonečný rad „jelešov“ vo vysvedčení.
         Veľa som tomu síce nerozumel, ale v našej obci mimo p. farára a p. učiteľa maďarčinu nik
         neovládal.
   </p>
   <p>
    Po ukončení 6. triedy dali mňa na zámočnícke remeslo do býv. Prešporka. Dostal som sa za
         učňa do najväčšej prešporskej dielne onej doby. Firma niesla meno: Horárik a syn
         (Františkánska ul. č. 3.). Slovenské meno hlásalo, že je to asi slovenský podnik, ale chyba
         lávky — medzi 15 pomocníkmi a 10 učňami bolo nás iba 5 Slovákov. Nejednu horkú pilulku
         posmeškov museli sme mlčky zhltnúť.
   </p>
   <p>
    Pravda, ako mladý chasník nemal som poňatia, ako živoria Slováci na poli politickom,
         hospodárskom a kultúrnom. Lebo, ako som už spomenul, v škole sa nám učiteľ o slovenskej
         národnosti vôbec nezmienil a teprv až ako učeň v Prešporku ponajprv som počul rozprávať o
         biednom osude Slovákov. Náš najobľúbenejší, starší už tovaryš, Rudolf Kvapil z Nitrianska,
         kedy tedy začal o Slovákoch, ako sme utláčaní a že by sme mali tým väčší odpor klásť
         Maďarom a nenechať sa zmaďarizovať. Občas dal nám prečítať i Slovenské noviny.
   </p>
   <p>
    Jako 20-ročného prebúdzajúceho sa Slováka zastihla ma svetová vojna. Nemal som potuchy,
         čo znamená vojna, ani som netušil, jak smrtonosné následky bolo by prinieslo Slovákom
         víťazstvo Rak.-Uhorska.
   </p>
   <p>
    V auguste 1914 podľa vojenskej výzvy, ktorá bola vyhlásená v Prešporku a za Dunajom
         medzi Chorvátmi (Pandorf a okolie), musel som i ja narukovať. Nebolo vlastne ani odvodu: po
         otázke, či sme zdraví, zariadili nás ihneď k 13. honv. pl. a rozdelili nás na 17 pracovných
         oddielov po 250 mužoch. Ku každému oddielu pridelili ešte asi 10 mužov-vojakov (asi
         40-ročných). Čo sa týka výstroja, ten bol taký pestrý, že ani ulánske, ba ani dragúnske
         staré uniformy nechýbaly.
   </p>
   <p>
    17. augusta 1914 sme dorazili do Przemyšlu. U 14. opevnenia „Borek“ sme obsadili dediny
         Hurek a Hurečko, kde sme každodenne pracovali na opevnení Przemyšlu. Za krátku dobu, keď už
         úroda bola v stodolách, muselo sa všetko obyvateľstvo na rozkaz vysťahovať.
   </p>
   <p>
    Tiahli so zúfalými tvárami… Kde tu rad vozíkov s najnútnejšími vecami. S boľnými pohľady
         lúčili sa s dedovizňou, posvätenou potom predkov. Tak bolestného a srdcervúceho pohľadu by
         som nedoprial nikomu. Vtedy však nebolo s nimi súcitu. Maďari, zmámení heslami, ktoré
         prichádzaly vždy v nových a v nových formách každodenne, túžili po blízkom triumfe nad
         porazeným Ruskom. A konečne, veď im to bol národ cudzí… A akoby na posmech dávali vyštvaným
         písomnú záruku náhrady, štvanci odtiahli a nik z nich už neuzrel svoj rodný dom, ba po ich
         odchode široký kruh dedín okolo pevnosti Przemyšlu bol do základov demolovaný a materiálu
         bolo použité na opevňovanie. To bolo úkolom našich pracovných sborov. Takto i my, nevojaci,
         spatrili sme počiatky války v plnej jej hrôze.
   </p>
   <p>
    Za krátky čas nastal nami netušený obrat. My, ktorí sme boli zaplavení víťaznými
         heslami, prví sme mali poznať ich reálny podklad. — Nastal všeobecný ústup rak.-uh. armády.
         Sila rôzneho vojska valila sa cestou-necestou nazad, jedine my, posádka Przemyšlu, ostávali
         sme na mieste, aby sme sa stali ostrovom v ruskom mori. Kde boly prázdne heslá? Teraz ich
         už nebolo; všade len vresk a kliatby ustupujúcich. A my sme spoznali, že maďarské heslá a
         plány boly bezpodstatnou utopiou.
   </p>
   <p>
    Úspech ruských vojsk bol veľký. Po opätovnom pokuse Rusov boli sme úplne obkľúčení.
         Počalo sa šetriť so zásobami, čo sme pociťovali na svojich žalúdkoch.
   </p>
   <p>
    Pritom sa pokračovalo v opevňovaní. Nemôžem tu nespomenúť historku, ktorá sa prihodila
         práve v deň mojich menín 5. novembra 1914 a ktorá opätovne potvrdila povestnú chrabosť 32.
         peš. pluku. Bolo to za tmavej tichej noci, keď pracovné oddiely dostaly rozkaz, aby
         spoločne pod ochranou roty z 32. peš. pl. šly zahrabávať zákopy, ktoré museli Rusi opustiť,
         súc prenasledovaní delostreľbou. Pochodovali sme lesom stiesnení, neznámo kam. Blížili sme
         sa už k určenému miestu, keď v predných radoch vyzbrojených pešiakov nastala ohromná panika
         a ozval sa výkrik: „Oroszok, Oroszok!“ Nastal prekotný útek, ku ktorému nebolo treba
         povelu. Podľa pozdejšieho zistenia príčina všeobecného zmätku tkvela v tom, že ktorýsi z
         32-níkov chcel odmerať lopatou hĺbku zákopov, avšak chcejúc vytiahnuť lopatu, zachvel sa
         hrôzou, — lopata neišla von. Vojak patrne videl sa byť už obeťou zákerných Rusov a
         úzkostlivý vvkrik: „Oroszok, Oroszok“ vydral sa z jeho úst. Zaiste vojenský povel nebol by
         mal tak krásneho výsledku, lebo mnohí dostali sa za drôtené prekážky prv, než sa
         veliteľstvo o niečom dozvedelo. Ich odmenou bolo aspoň to, že sa doma riadne vyspali,
         kdežto tí, ktorí dobiehali pozdejšie, museli sa vrátiť zpäť do práce k opusteným zákopom.
         Lopatu našli zachytenú o koreň.
   </p>
   <p>
    Do konca roku trvalo stále opevňovanie. Hlad stúpal tak, že nedbajúc streľby Rusov
         hľadali sme v zamrzlej pôde u Sanu zbytky cukrovej repy. Vojaci — vlastne dosiaľ iba
         nevycvičení a nevyzbrojení opevňovatelia Przemyšlu — nemali k sebe žiadnej dôvery. A niet
         ani divu, keďže boli tu mladíci ešte neskúsení a posháňaní zo všetkých národností
         Rak.-Uhorska. A kde nebolo dôvery, tam nemohlo byť vzájomného porozumenia a povzbudzovania,
         ktoré by bolo bývalo tak potrebné nám Slovákom, jedným ešte nie úplne prebudilým a
         poniektorým zase, v ktorých národné povedomie bolo naprosto ubité. Žiaľbohu nebolo u nás
         nič, čo by v nás kriesilo a prehlbovalo národné povedomie. Nebolo u nás ani toho, čo bolo
         medzi vojakmi českými a prebudilými Slovákmi na fronte, kde povzbudzovali sa navzájom
         šepkajúc si o tom, čo sa deje doma, čo na fronte i čo za frontou a v cudzine.
   </p>
   <p>
    Začiatkom roku 1915 boli sme pridelení k 11. honv. pluku na 1 mesiac k vojenskému
         výcviku. Po ukončení výcviku boli sme pridelení k 9. pl. honv. a konali sme službu so
         staršími vojakmi v zákopoch. Pozdejšie niektorí ako odborníci sme sa dostali k pevnostným
         strojovým puškám 16. pluku. Odborné cvičenia so strojovými puškami sme čoskoro prekonali.
         Našim úkolom naďalej bolo obsluhovať strojové pušky a strážiť vymedzený úsek.
   </p>
   <p>
    Dni plynuly jednotvárne: 2-hodinovú službu striedal 4-hodinový odpočinok. Iného nebolo
         možno prez všetko úsilie dokázať, ba boli sme už natoľko vyhladovelí, že krátko pred
         vzdaním denne odchádzalo do nemocnice asi 5 — 10 mužov naprosto vysilených.
   </p>
   <p>
    Krátko pred osudným dňom pádu Przemyšla, 19. marca k ránu, stál som na stráži u
         strojovej pušky. Ťažké ticho splývalo so šerom, brániacim mi ešte v pohľade do diale.
         Mysľou prebiehal mi rodiaci sa deň tak ako predošlé už v celej svojej nudnej všednosti.
         Však jediný pohľad do rozvidnievajúceho sa šera prekvapil ma ohromne; sotva som veril
         svojmu zraku. Náš oddiel nebol o ničom upovedomený a preto prekvapenie bolo tým viac
         ohromujúce. Divadlo, ktoré sa otváralo pred mojím zrakom a jaké nikdy pred tým som nevidel,
         bolo ač hrozné, preca však vo svojej hrôze uchvacujúce. Ohromné masy pešieho vojska valily
         sa vpred za zlovestného ticha. Tak chystal sa všeobecný posledný výpad. Započal sa asi o
         pol 7. hodine, zatým čo Rusi zachovali ešte úplný kľud, vyčkávajúc nepriateľa na istý
         dostreľ. O chvíľu ozval sa štekot strojových pušiek. Obojstranná prestrelka trvala asi 2
         hodiny, načo nastal zmätený útek rak.-uh. vojska. Ruská delostreľba započala bubnovú paľbu,
         ktorá trvala až do večera. I náš oddiel bol poctený niekoľkými pozdravmi. Asi o 11. hod.
         vnišiel do našej „zemljanky“ akýsi Poliak, ktorý sa bol zúčastnil tiež útoku. S cigaretou v
         ústach sadnul si k odpočinku. Sotva sa však posadil, vrazil dnu ruský granát a Poliaka na
         mieste usmrtil. A hoci toho istého dňa vojenská kuchyňa bola výborná, vyčerpávajúc „železnú
         zásobu“, preca nikomu nechutnalo, lebo nik sa necítil blízo kuchyne bezpečným, poneváč bolo
         vidno, že je terčom ruských delostrelcov. Naša delostreľba tiež sa ozývala dňom i nocou po
         3 dni. Boly to dni veľmi trápne: čosi sa sem-tam pošepkávalo, avšak nič nebolo isté.
   </p>
   <p>
    Až 22. marca, skoro z rána, silné detonácie otriasly celým okolím. Ako sme pozdejšie
         zvedeli, vojenské skladištia boly vyhodené do povetria. Nasledovalo zničenie ťažkých diel a
         postupne boly zničené všetky delá. O 6. hod. sa ozvalo zatrúbenie a bol vytýčený biely
         prápor. Nasledoval rozkaz k zničeniu nábojov a všetkých zbraní vôbec. Taktiež zákopy boly
         zničené. — Vzdali sme sa. Vojská boly sťahované blíž k pevnosti. Naše oddiely v
         štvorstupoch po rotách opustily tiež svoje stanoviská a pochodovaly do vnútra k pevnosti.
         Niekoľko kilometrov od pevnosti sme sa umiestili na rozsiahlej planine. Tu sme tiež
         odbavili neočakávanú hostinu. Asi sto zabitých koní váľalo sa tu vo svojej krvi.
         Vyhladovaní vrhli sme sa na ne a o niekoľko hodín boly z nich len kostry. Okolo sa pražilo,
         smažilo a hodovalo.
   </p>
   <p>
    Rusov ešte nebolo videť, až za 3 dni spatrili sme ruských dôstojníkov, pravdepodobne
         riadiacich odchod a rozdeľovanie zajatej, 120 tisíc mužov čítajúcej armády.
   </p>
   <p>
    Náš oddiel nato pochodoval do Ľvova. Cesta trvala asi 4 dni. Odtiaľto sme boli
         transportovaní do Brodov v otvorených nákladných vozňoch, čo sme cítili hlavne v noci, bo
         noci boly ešte chladné. Už na ceste spoznali sme dobrosrdečnú povahu bratských Rusov. Sami
         Rusi-vojaci podávali nám chlieb, cigarety a mali z toho radosť, keď pri dorozumievaní
         pochopili kde-tu známejšie slovenské slovo. V Brodoch sme prežili krásnu ruskú Veľkú noc.
         Odtiaľto sme mali byť transportovaní ďalej na Urál do Permi. Nasadali sme do ruských
         „teplušiek“, ktoré sa nám staly príjemnými pre svoju až domácu pohodlnosť — proti Przemyšlu
         pravý raj. Ač sme boli len na hraniciach, všade bol dostatok potravín, akoby ani nebolo
         vojny. Cesta do Permi trvala asi mesiac. Z Permi sme 5 dní pochodovali do malého újezdného
         mestečka Ochansk, ležiaceho na rieke Kame. I na tejto ceste opäť sme spoznali
         dobrosrdečnosť ruského človeka. Pri pochode dedinou všetok ľud vybiehal z domov, ponúkal
         vojakom ruský kvas, chlieb, a keď už tohoto nebolo, i peňažité dary. Ač sme mali i peniaze,
         nebolo treba kupovať. Tiež vojaci (počtom asi 12), ktorí nás doprevádzali, a ich veliteľ,
         jednali s nami po ľudsky. Veliteľ dovoľoval odpočinok a neodporoval tomu, keď nám batožiny
         viezly najaté vozíky. Tak sme sa blížili k malému mestečku Ochansk. Malo malú vojenskú
         posádku a bolo tak útulné, že sa zdalo, že ani nevie, či vojna je alebo nie. Našli sme tu
         už transport samých Slovanov, počtom asi 50. Boli to Poliaci, Česi a Slováci. Celý náš
         transport odpočinul si v meste 2 dni. Medzitým neslovanské národnosti boly od nás odlúčené
         a transportované ďalej na Sibír.
   </p>
   <p>
    V Ochansku sme strávili asi mesiac. Tu teprv my Slováci sme sa soznámili s Čechmi,
         prejali sme ich heslá, porozumeli sme si navzájom a tu teprv mohutne vyklíčilo dosiaľ
         násilím ubíjané národné povedomie.
   </p>
   <p>
    Našou prácou v meste bolo: opravovať cesty, začo sme dostávali denne 20 kopejek. Tak
         prešiel mesiac. Po mesiaci prišiel k nám z Čušovského závodu (permská gubernia) akýsi vyšší
         úradník, ktorý nás odviedol po Kame parníkom cez Perm na Čušovskoj závod.
   </p>
   <p>
    Medzi lesnatými stráňami Urálu, na rieke Čušovaja rozkladajú sa ohromné železiarne,
         ktoré boly podnikom cudzím — francúzskym. Podnik veľmi rozsiahly a všetkým zaopatrený. Mal
         i vlastné tehelne, kde vyrábal (ovšem pre seba) materiál všetkého druhu. Celá osada, ktorá
         sa tu rozkládala, zdala sa byť na pohľad jedinou ohromnou továrňou a preca skrývala v sebe
         4-5 tisíc obyvateľov, väčšinou ovšem robotníkov.
   </p>
   <p>
    Okolie Čušovských závodov bolo veľmi krásne: zelené svahy a lesnaté stráne so všetkých
         strán. Sem, do tohoto útulného hniezda uralského, obkľúčeného bujnou letnou prírodou,
         zavial nás osud. Bolo koncom júna — Petra a Pavla — keď sme sa sem dostali. Patrne preto
         sme sem boli pridelení, lebo nedostávalo sa už iných pracovných síl.
   </p>
   <p>
    Krásna ruská príroda tešila nás veľmi, avšak ešte viac nás tešila prostá, ale srdečná
         ruská duša. — Nikdy žiadon ruský človek, či už spolurobotník alebo i predstavený,
         neprejavil voči nám žiadneho odporu, ba všetci si nás obľúbili, takže sme sa cítili medzi
         nimi ako medzi seberovnými. Tu prežili sme 2 roky, ktoré sa nám teraz zdajú len krásnym
         snom. Bol tu veselý a krásny život, akého iste sme nezažili doma za detských rokov.
   </p>
   <p>
    Dorazivši do Čušovského závodu, jeden oddiel z nás šiel priamo do továrne. Druhý oddiel
         o 15 mužoch dostal sa k istému Žukovovi, ktorý mal od železiarne prenajaté ložiská piesku.
         Riadil v nich prácu a dovážal piesok do tehelne, ktorá tiež prináležala k podniku. Ja som
         bol v druhom oddiele a dostal som sa tiež k Žukovovi. Ako vyučený zámočník stal som sa
         pomocníkom v kovárni, ktorú viedol akýsi Tatar. Druhí z nášho oddielu boli zamestnaní
         kopaním alebo dovážaním piesku, iní zase umývaním drobných bielych kamienkov, ktoré sme
         nazývali „gala“. Predstavený Žukov bol s našou prácou úplne spokojný. Bol inteligentný
         človek, pokrokového smýšľania a uvedomelý Rus-Slovan; práve preto vybral si nás k sebe: 13
         Čechov a 2 Slovákov. Často debatoval s nami, čo asi bude v budúcnosti s nami a s naším
         národom, pripomínal zlé pomery v Rusku a rozprával o tom, ako on sám, súc študentom,
         zúčastnil sa r. 1905 revolúcie. Predčitoval nám často noviny a zpravoval nás o tom, čo sa
         deje za hranicami; mnoho nám rozprával i o predných českých pracovníkoch. My sme ho mali
         veľmi radi, bo nám vymohol taký plat, aký mali ruskí robotníci a okrem toho bol to zase
         Žukov, ktorý sa za nás zaručil a vymohol nám i voľný pohyb po uliciach. Strážnika sme pri
         sebe nemali, iba v noci pro forma prichádzal k nám akýsi starčok, ktorý u nás prespal a
         ráno sa pobral preč. Stravu sme mali výbornú, bo keď sme mali dobrý plat, mali sme i
         vlastného najatého kuchára.
   </p>
   <p>
    Niekedy sme dochádzali i do Žukovovho mlyna, vzdialeného asi 15 vierst od závodov.
         Správcom tu bol Žukovov zať Li. Bol pôvodom z anglických predkov, avšak sám uvedomelý Rus.
         Vždy nás uhostil a porozprával sa s nami.
   </p>
   <p>
    Pozdejšie prichádzaly do Čušovských závodov ďalšie transporty Nemcov a Maďarov, ktorí
         boli pod prísnym dozorom.
   </p>
   <p>
    Ostatné prostredie, v ktorom sme sa pohybovali, tvorili továreňskí robotníci. Boli to
         ľudia kľudní a dobrosrdeční, avšak málo uvedomelí národne a tým menej slovansky. Medzi nami
         zajatými rozoznávali len Austrijca a Germánca. Slovanské národnosti nerozoznali vôbec, ač
         sami sa divili, uvažujúc, ako je to možné: sú takí ľudia ako my, rozprávajú skoro ako my a
         preca sú Austrijci.
   </p>
   <p>
    Život plynul veselo. Kedy tedy vyšmyknul som sa i ja z kovárne a pomáhal som pri dovoze
         piesku alebo „galy“. Život tu mal ráz až dobrodružný, keď spomeniem na krkolomné jazdy s
         plným nákladom piesku alebo drobných kamienkov dolu strmým svahom, za cvalu koní, ač voz
         bol úplne zahamovaný. Piesku sa nakopalo v lete dosť i na zimu, keď ložiská úplne zamŕzaly.
         V zime dovážal sa piesok na saniach. Dovážanie piesku a „galy“ nevyžadovalo ani veľkej
         námahy, bola to práca temer mechanická jak u ľudí, tak u koní. Spomínam si, že keď továrňa
         spotrebovala viac tohoto materiálu a bolo niekdy treba aspoň o jeden dovoz piesku viac, ako
         sa vzpierali kone, ba jeden starý, skúsený nechcel viac za žiadnu cenu zpäť. Ani keď ho
         priviazali za voz, nešiel — svalil sa. A ráno zase s chuťou klusal.
   </p>
   <p>
    Kedy tedy osedlali sme si kone a vyšli do lesa klusajúc úzkymi stezkami, prikrčení za
         hlavou koňa, hľadajúc nevrátivšie sa stádo bravov. O kone nebola veľká pečlivosť: po
         odchodu zimy vyhnaly sa žriebätá i s kobylami do lesa a na zimu samy sa vrátily.
   </p>
   <p>
    V lete kone a povozy, v zime sane boly našou zábavou. A keď prišiel opäť ruský máj a s
         ním leto — ta sa zase do lesov. Keď roztál sňah a vyrazila bujná zeleň, Rusi oslavovali v
         samom lese príchod leta pitkou, núkajúc piť každého, koho postrehli, známeho i neznámeho,
         nazývajúc ho svojím hosťom.
   </p>
   <p>
    Práca zase prišla do plného prúdu a život plynul rýchle… Krásne tieto požitky striedaly
         sa s opravdovými požitkami duševnými, keď kedy tedy dostali sme do rúk číslo „Slov. Hlasov“
         a pravídelne dochádzalo k nám niekoľko exemplárov „Čechoslováka“. S radosťou sme sledovali
         zprávy o vývoji prvých našich legií. Organizačného života síce u nás nebolo, ale naše
         národné povedomie vzrástlo ako mohútny strom v zúrodnenej pôde.
   </p>
   <p>
    Začiatkom r. 1917, ešte pred revolúciou, mnohí z Rusov museli narukovať a tak k nášmu
         oddielu museli byť pribraní Maďari (počtom 12). Poneváč som znal maďarsky a rusky, bol som
         pridelený k nim. V tej dobe neočakávane prišla revolúcia. Nevedeli sme nič iného len to, že
         shodili cára a že cársky režim má prestať. Zúčastnili sme sa rôznych manifestácií a
         táborov. Predsedom miestneho revolučného výboru sa stal — Žukov, náš predstavený.
   </p>
   <p>
    Čoskoro mali sme pocítiť moc tohoto revolučného výboru. Ako som už spomenul, bol som
         pridelený k Maďarom. Dostali sme nového strážcu, ktorý, ač bol ozbrojený revolverom, bol
         veľmi bojazlivý. Veľmi nervóznym sa stával, keď niekto v podvečer neskoro prichádzal domov
         a vari preto, že jeden z Maďarov asi pred dvomi týždňami skutočne uprchnul. — Bol práve
         Veľký piatok večer. Strážca ešte neprišiel a preto som poslal jedného z Maďarov von, aby
         kúpil niekde mlieka. Ale práve úbožiak Ferko to bol, na ktorého mal strážca oko, lebo už
         niekoľkokrát dlhšie sa bol potuloval po meste. Prišiel strážca, Ferka nebolo. Vysvetlil som
         mu vec, avšak klnúc a nadávajúc triasol sa rozčúlením. O chvíľu Ferko prišiel a strážca
         hneď naňho zle nedobre kliatbami a nadávkami. Prikročil som ku strážcovi u ešte raz som mu
         chcel vysvetliť, že nič sa nestalo, aby neklial. Z toho sa medzi nami vyvinula krátka, ale
         ostrá slovná potyčka, ktorá skončila tým, že strážca siahnul po svojom revolvere. Priskočil
         som k nemu, vychytil revolver z ruky a zahodil do sňahu. Prestrašený človiečik hneď kričal
         zúrive o pomoc. Prišla stráž a všetkých, vinných i nevinných nás pobrali a uväznili. Boli
         sme uväznení dva dni. V noci zo soboty na nedeľu boli sme postavení pred súd. Predsedom
         súdu bol — Žukov. Po úzkej porade, v ktorej Žukov sa ma zastal, že som dobrý robotník a že
         ani nevie, ako som to mohol vykonať atď., všetkých nás prepustili. — Vyšedši z budovy, boli
         sme takmer pohltení davom ruského ľudu, ktorý bol práve oslávil Kristovo vzkriesenie. S
         heslami „Christos voskres“ objímali sme sa navzájom podľa ruského mravu.
   </p>
   <p>
    Naďalej sa život nezmenil, iba vždy s väčším a väčším záujmom sme sledovali vývoj čsl.
         dobrovoľnej armády. Koncom júla prišiel k nám emisár, ktorý svolal schôdzku zajatých Čechov
         a Slovákov a vysvetľoval nám nutnosť vstupu do dobrovoľnej čsl. armády. Pre Slováka vstup
         do českosl. dobrovoľnej armády iste si vyžiadal (aspoň u väčšiny) mnohého rozmýšľania a
         úplného duševného prerodu. Málo bolo takých Slovákov, ktorí si pri vstupe do vojny
         uvedomili, že sú nútení osudom, aby bratovražedným bojom znesvätili svoj národný cit.
         Väčšina si toho neuvedomila vôbec a išla do vojny na rozkaz a bez reptania ako bezduchý
         stroj, podvoľujúc sa všetkému, či dobrému, či zlému. Preca však veľká časť týchto
         tápajúcich vo tmách našla pravé svetlo. Boli to predovšetkým tí, ktorí či už na fronte
         alebo v zajatí stretali sa s národne uvedomelými bratmi Čechmi. Jakonáhle začala sa tvoriť
         čsl. dobrovoľná armáda, bratia Česi, aspoň veľká ich časť… vstupovali do nej s nadšením, bo
         pochopili význam tejto veľkej chvíle. Avšak nebolo tomu tak u väčšiny Slovákov. Vyzdvihnime
         už to, že bratia Česi prežívali svoj národný vývoj doma už za detských a napokon za
         junošských rokov, keď mladé srdce, prosté rôznych hmotných a osobných záväzkov a záujmov,
         túži po čistých a povznesených ideáloch. U Slovákov bolo tomu naopak. Doma bolo v nich
         národné povedomie násilím ubité, mnohí dokonca boli naplnení otravou zášti proti vlastnému
         rodu a tí, ktorí sa počas vojny vlivom bratov Čechov národne obrodili, prežili tento vývoj
         rýchle a to v dobe, keď už ľudské srdce nebolo prosté rôznych osobných záujmov; práve
         týchto sa človek veľmi ťažko zriekal, lebo musel obetovať všetko, i seba, na oltár národa.
         A zo Slovákov boli mnohí, ktorí nepochopili význam onej veľkej chvíle a ktorí ho ani
         nemohli pochopiť, preto tápali ďalej vo tmách, aby v nich mnohí i zahynuli. Mnohí sa
         prihlasovali radšej za Maďarov, aby sa vyhli výzvam a výtkam svojich už prebudilých bratov
         Slovákov. A často i ja tázal som sa seba, čo by bývalo so mnou, keby nebolo onoho dlhého a
         priateľského vzájomného nažívania s bratmi Čechmi…?
   </p>
   <p>
    Tak sa stalo, že z nás pätnástich prihlásilo sa len desať, z ktorých ja jediný bol som
         Slovák. Nastalo tklivé lúčenie so spolurobotníkmi i s predstavenými. Bolestne sme opúšťali
         Žukova, ktorý nám behom dvoch rokov prirástol k srdcu ako vlastný otec. Rozlúčil sa s nami,
         prajúc nášmu národu i nám najšťastlivejšej budúcnosti. Vlakom sme dorazili až do Borispolu,
         kde bolo stredisko — sbornyj punkt — druhej divízie. Ako Slováka pridelili ma k 7.
         tatranskému pluku v Berezanoch. Do Berezian som prišiel v polovici júla 1917.
   </p>
   <p>
    Práve v ten deň, keď som prišiel, vydržiaval gen. Červinka prehliadku vojska. Nováčkov
         (celkom asi 18) zadelili tiež do zvláštneho radu. Po skončení prehliadky pluku generál si
         prehliadnul aj nás. Podal každému pravicu, čim som bol veľmi prekvapený, bo v rak.-uh.
         vojsku som o takom niečom ani neslyšal; ako však mnou trhlo, keď generál zastal predomnou a
         opýtal sa ma, či viem, z akých dôvodov som vstúpil do čsl. dobrovoľnej armády. Ako školák
         zahľadel som sa na generála, až konečne ostýchave mi vyšlo z úst, že Maďari nás zotročili…,
         sobrali nám školy… Generál, keď videl, že sme Slováci, zavolal na br. Markoviča. ktorý
         vtedy bol členom Národnej rady, aby sa s nami — krajanmi porozprával.
   </p>
   <p>
    Napokon som bol pridelený k 12. rote. Už v Berezanoch ma prekvapil temer bratský život a
         vzájomná dôvera, ktorú som tu sám zakúsil. Tu stretol som sa i s krajanmi z okolia môjho
         rodiska. Život plynul vesele. Cvičenia sa konaly za spevu slovenských piesní. Mohutným
         dojmom pôsobila hlavne „večerka“, keď večer na priestranstve medzi zemljankami shromáždil
         sa celý pluk a spoločne zaspieval národné hymny. Tým sa končil deň…
   </p>
   <p>
    Život plynul ďalej príjemne, ako medzi bratmi. Poriadaly sa rôzne schôdze, ktorých
         tendenciou bolo, aby sme sa navzájom povzbudovali a zároveň aby sme hľadeli získať do
         armády svojich známych. Za tým účeľom sme uverejnili svoje adresy v „Slovenských Hlasoch“,
         aby sme získali zprávy od známych s ich adresami, aby sme mohli medzi nimi agitovať.
         Dopisoval som si s mnohými známymi, ale márne boly všetky výzvy k nim. Oni síce dopisovali,
         že sa im zle vedie, ale nikdy sa nezabudli spýtať, aký tam máme plat, ktorý ovšem pre nich
         nijako nebol lákavý.
   </p>
   <p>
    Na deň sv. Václava odbavovali sa takzv. václavské hody. Pripravili sme sa k tejto oslave
         už i tým, že okrášlili sme si naše zemljanky. Na streche každej zemljanky bol nejaký
         historický alebo národný obraz, na príkl. obraz na motív: „Už Slovensko vstáva, putá si
         strháva“ alebo „Kdo jste boží bojovníci“ atď. Odpoludnia na sv. Václava sa poriadaly
         slávnosti s alegorickými vozmi a veselice. Večer zase slovenská veselica: opekanie barana
         na ražni pri odzemku upútalo pozornosť domáceho obyvateľstva.
   </p>
   <p>
    Zo zdravotných ohľadov sme museli opustiť chatrné zemljanky. Jednak blížila sa zima a
         jednak nastával nám nedostatok v odeve i v potravinách. Nastalo rozdelenie vojska po
         príbytkoch domáceho obyvateľstva a snažili sme sa obsadiť hlavne veľkostatky, zásobovacie
         to zdroje, keďže predtým boľševici agitovali medzi obyvateľmi Berezian, aby nám nepredávali
         potravín. Behom tejto agitácie, prv ešte než bolo prevedené ubytovanie vojska, mnohí naši
         vojaci dali sa zlákať boľševikmi a prešli k nim. Obyvateľstvo zpočiatku bolo k nám
         nevľúdne, avšak keď poznalo, že zprávy o nás rozširované boľševikmi sú bezpodstatné,
         spriatelilo sa s nami úplne. Pre nás vznikala opravdu ťažká situácia: za každú cenu
         zachovať neutralitu medzi boľševikmi a hajdamákmi, ktorí viedli spolu občiansku válku. —
         Kultúrna spolupráca medzi vojakmi sa pekne rozvíjala. Utvoril sa spevokol a dokonca i
         dramatický odbor. Medzi obyvateľmi a vojakmi za krátko vyvinul sa úplný priateľský pomer,
         jak vidno i z toho, že naša plukovná hudba bola nimi pozvaná, aby spoluúčinkovala pri
         slávnosti svätenia vody v deň Troch kráľov. Tamojší Rusovia za zvukov piesne „Kolíne,
         Kolíne“ konali túto slávnosť.
   </p>
   <p>
    Začiatkom roku 1918 bol som pridelený do učebnej komandy (poddôstojníckej školy).
         Opustené zemljanky obživly a staly sa našimi učebňami. Na priestranstve medzi zemljankami
         začalo sa opäť cvičiť, footballovať atď.
   </p>
   <p>
    Keď začiatkom roku 1918 začali sa Nemci tlačiť do Ukrajiny, počaly sa sbory čs. armády
         hýbať k východu, sbory položené západne maly ešte za úkol Nemcov zadržať, aby náš pochod na
         východ nebol nimi hatený.
   </p>
   <p>
    Úkolom celej armády teraz malo byť, aby to, čo tu započala, dokončila na západnej —
         francúzskej fronte, keďže východná — ruská fronta naprosto stroskotala.
   </p>
   <p>
    3. marca opustil náš pluk Berezany a bol transportovaný smerom k východu. Medzi vojakmi
         bola dobrá nálada a všetci túžili čím skorej do Francie, do Francie…
   </p>
   <p>
    Naša rota mala za úkol chrániť nestrojovú (pomocnú) rotu a práve preto nezúčastnila sa
         bojov u Bachmača. Dorazivši do Penzy, boli sme nemile prekvapení, keď sme sa dozvedeli, že
         musíme vydať sovietom časť našich zbraní, čo sa muselo i stať. Ovšem, že sem tam sa niečo
         skrylo, čo pozdejšie prišlo veľmi vhod. Tiež podľa rozkazu museli nás opustiť ruskí
         dôstojníci. U nás to bol veliteľ pluku a jeho pobočník. Mužstvo za nimi nežialilo, bo za
         ich velenia na Ukrajine pomery nášho pluku pomerne k ostatným plukom boly najhoršie.
   </p>
   <p>
    Po opustení Penzy boli sme zvedaví na Volgu a na rozsiahly most. Dlhšia zastávka potom
         bola až v Samare. Tu bolo nové odovzdávanie zbraní miestnemu sovietu. Nejaké zbrane zase sa
         im vydaly, aby sme už mali kľud. S jednodennou až dvojdennou prestávkou na väčších
         staniciach dostali sme sa konečne do Omska. Tu sme čakali asi 16 dní. Na 1. mája poriadaly
         sa tu ľahkoatletické závody medzi vojakmi. Prevedené boly i sokolské cvičenia a s kozákmi
         bol zohratý footballový zápas. — Stretali sme tu i mnohých známych, ktorí však väčšinou
         boli ľahostajní k našim výzvam. Keď konečne prišiel rozkaz k odchodu, zmocnila sa nás
         skutočne akási slávnostná nálada, lebo ačkoľvek nám tu bolo príjemne, preca sa nás už
         zmocňovala netrpezlivosť. Po menej významných zastávkach prišla smutnopovestná
         Inokentevskaja pri Irkutsku. Tu dopočuli sme sa o zrádnom prepadnutí delostreleckého
         ešelonu v Irkutsku, čo malo za následok veľké rozrušenie u vojska. Vyťahovaly sa ukryté
         zbrane a čakalo sa len na povel. — Dobrovoľci, ktorí mali zbrane, utvorili hliadky; za
         pomoci „železnodorožnikov“ zvedeli, kde sa nachádzajú boľševické stráže a kde sú ukryté
         boľševické zbrane. Týchto zpráv využily hliadky, prekvapily boľševické stráže a odzbrojily
         ich. Zbrane sa podelily medzi vojakov.
   </p>
   <p>
    Ani neviem ako, patrne za pomoci železničiarov, objavil sa na stanici plný voz
         strojových pušiek, takže každý vozeň mal jednu i dve strojové pušky. Nálada vojska ihneď
         stúpla. V noci postavili sme poľné hliadky. Príliš odvážna a neopatrná boľševická
         rozviedka, pozostávajúca z dvoch Maďarov a Nemca, bola strážami postrieľaná. Na druhý deň
         počalo sa nástupom na zajatecký tábor, ktorý bol obsadený. Nastupovalo sa až k Irkutsku,
         kde sa vojaci opevnili. Nastala prestreľka z oboch strán. Najviac práce bolo s obrneným
         automobilom boľševikov. Preca však naše samostriely značky „Chauchat“ znemožnili jeho útok.
         Keď sme už boli opevnení, nastalo nám nemilé prekvapenie. Na popud francúzskeho a
         amerického konzula bolo zavedené s boľševikmi vyjednávanie, čoho sa boľševici s radosťou
         chopili. Výsledkom vyjednávania bolo nové odovzdávanie zbraní za voľný priechod na východ.
   </p>
   <p>
    Toho istého dňa k večeru pohyboval sa náš vlak zase smerom k východu. Ráno nastávala nám
         nevšedná podívaná na divokú prírodu Bajkalu.
   </p>
   <p>
    Amurskou dráhou blížili sme sa k Vladivostoku. Cesta ubiehala rýchle, bo stanice boly od
         seba vzdialené až 70 km.
   </p>
   <p>
    Dorazivši do Vladivostoku boli sme ubytovaní na Gornostaji, vzdialenom asi 8 vierst od
         mesta. Život tu plynul dosť kľudne. Konaly sa opäť vojenské cvičenia. Upútalo nás tiež more
         a s ním spojené zábavy: lov a kúpanie. Zaujímalo nás tiež opevnenie Vladivostoku. V jeho
         prístave ktovily ohromné krížniky spojeneckých armád.
   </p>
   <p>
    V tej dobe na západe boje s boľševikmi boly už v plnom prúde. Vo Vladivostoku ešte bolo
         kľudne, ač situácia sa stávala napnutou, poneváč sa šírily zprávy, že na západe si bratia
         ťažko razia cestu bojami a jednak tiež sme dopočuli, že boľševici sa snažia nás izolovať vo
         Vladivostoku a preto vraj odvážajú z mesta rušne i vozne. Podľa týchto zpráv sa dalo niečo
         očakávať.
   </p>
   <p>
    28. júna večer sa zosílily stráže a 29. júna ráno počalo zaberanie Vladivostoku. Naša
         rota bola v zálohe a poneváč obsadenie Vladivostoku prešlo dosť hladko, nebolo treba
         zasiahnuť v boj. Za pár dní boli boľševici 8. plukom po tuhých bojoch vytisnutí až za
         Nikolsk-Ussurijsk. Náš oddiel tiež vytiahnul z Vladivostoku a ubytoval sa v kasárni
         Nikolsko-Ussurijskej. Tu dostal tiež nové japonské zbrane. Súc zase ozbrojení, dostali sme
         za úkol obchvátiť boľševikov u Spasského. Pre zlú cestu barinatými krajami nemohli sme na
         čas doraziť (lebo vozíky musely byť v pravom slova smysle prenášané) a tak celá akcia
         stroskotala. Keď sme dorazili na miesto, strhla sa prestreľka, avšak boľševici sa dali
         skoro na útek.
   </p>
   <p>
    Ešte toho večera naša rota sa stala predvojom. Utáborení pred kláštorom — monastýrom —
         Trojicko-Nikolajevským, veľa sme vytrpeli od komárov, ktorých sme sa nijako nemohli
         striasť. Bolo ich tu, v barinatom kraji toľko, že pri nepatrnom zavadení nohou o trávu celé
         hajná valily sa hore.
   </p>
   <p>
    Po niekoľkodňovom pochode dostali sme sa ku Kaulu. Naša rota (12.) obsadila tu istý
         pahorok vpravo od Kaulu. Avšak tu v lese strávili sme iba jednu tesknú noc. Večer s br.
         Borošom dostali sme za úkol naviazať spojenie s 8. plukom. Po prehľadaní asi
         trojkilometrového úseku v lese museli sme sa vrátiť bez úspechu k rote. Ako sa pamätám,
         bolo práve 1. augusta. Už pri svitaní sme boli strážami upovedomení o nástupe boľševikov,
         ktorí boli v ohromnej presile, a jako sme pozdejšie zvedeli, celú akciu riadil nemecký
         generál von Taube. Náš malý oddiel musel sa stiahnuť k ostatným častiam. Ujali sme sa
         vykázaných pozícií, načo začal boj trvajúci až do večera. Žiaľbohu, museli sme bojište
         opustiť pre nedostatok streliva. Strelivo totiž nijako nebolo nám možno doviezť pre
         barinatý kraj jedine železnicou, túto však boľševci horlive obstreľovali z dvoch strán
         ďalekonosnými delami. My sme ďalekonosných diel postrádali. Obrnený vlak boľševikov bol
         vykoľajený, poneváč dráha pred tým, než sa objavil, bola podminovaná; boľševici ho však
         výborne využili k ochrane. K večeru preto nastal všeobecný ústup pod krytím 3. a našej
         (12.) roty. Ústup dial sa v úplnom poriadku. Strát bolo síce dosť, ale podľa doslechu
         boľševici ich mali ešte viac. Ďalšie boje na ussurijskej fronte proti boľševikom prevzali
         Japonci a kozáci atamana Kalmykova. My sme sa stiahli na odpočinok do Mandžúrie. Naša rota
         sa dostala do Fuljaerdi. Tu sa rota úplne zotavila. Poriadaly sa opäť cvičenia i sokolské
         vystúpenia. Domáce obyvateľstvo a úrady zase usporiadaly rôzne večierky a zábavy. Strašili
         sme tu asi mesiac. Zatým nastalo spojenie s gen. Gajdom a v dôsledku toho pohly sa všetky
         oddiely k západu. Cestou videli sme rozborenú stanicu Bajkal a na jazere dosiaľ ešte
         dotlievaly zbytky „Bajkalu-ľadokolu“. Konečne sme dorazili do Irkutska, kde sa sústredil
         celý pluk a nastala jeho reorganizácia. Bol tu zriadený i takzv. výchovný tábor pre
         Slovákov-nováčkov, hodlajúcich vstúpiť do vojska. Od našej roty bolo prevzatých do tábora
         asi 30 mužov, aby spoluúčinkovali pri prevedení vojenského výcviku nováčkov.
   </p>
   <p>
    V Irkutsku opäť sa poriadaly sokolské cvičenia „na hviezdočke“. Po krátkom čase boli sme
         transportovaní až do Kuzina za Jekaterinburk. Zúčastnil som sa ešte s plukom boja u
         Molebského závodu, u Tatárskej Birmy, u Kunguru a u Ašabského závodu.
   </p>
   <p>
    Keď kolčakovci prevzali našu frontu, vzali sme si za úkol brániť magistrálu. Väčšia časť
         7. pluku i naša (12.) rota dostala sa do Tomska. V jeho mohútných pralesoch prenasledovali
         sme po rieke Tomu partizánov. Z Tomska sa tiahlo do Vladivostoku, kde sme nasadali na loď
         „Acron“. Po 15-dennej plavbe sme dosiahli Vancouveru. Zástupy amerických Čechov a Slovákov
         vítaly nás v prístave. Vzbudili sme tiež opravdivú pozornosť Američanov, ktorí v nás
         očakávali iba akúsi nedisciplinovanú bandu. Nastupovali sme do vlaku, ktorý nám bol proti
         ruským vlakom priamo luxusným, keďže tam boli sme vždy transportovaní len v nákladných
         vozňoch a často ešte otvorených. Cestou do Camp Valcartieru vystúpil náš prápor ešte vo
         Winnipegu na žiadosť tamojších Čechov a Slovákov. Vojsko s hudbou prešlo mestom, načo sa
         zase nastupovalo do vlaku. Ďalšia zastávka bola až v Camp Valcartieru u Queebecku; tu sme
         čakali na lode asi mesiac. Dámsky spolok nás požiadal, aby sme usporiadali do Queebecku
         zájazd, ktorý sa aj uskutočnil. Zájazd bol spojený s prehliadkou mesta a s rôznymi
         zábavami, na ktoré malo vojsko voľný vstup.
   </p>
   <p>
    Dňa 8. júla odpluly prvé časti pluku na Cuxhaven. Ostatné časti dňa 14. júla odišly
         dráhou do Halifaxu, kde sme na druhý deň nasedali na loď „Belgie“. Po 6-dennej plavbe sme
         sa dostali do Cuxhavenu. V Nemecku nás ešte očakávalo trpké prekvapenie, keď v Hamburku
         rozbúrené davy žiadaly vydanie zbraní, čo sa muselo i stať. Ba museli sme vytrpeť i
         prehliadku súkromných kufríkov. Na pamiatku niesol som si so sebou krásny kozácky kyndžal,
         ktorý som však bohužiaľ pri tejto prehliadke musel vydať.
   </p>
   <p>
    28. júla k večeru zmocnila sa nás akási posvätná nálada, bo blížili sme sa k vlasti.
         Bolo po polnoci, keď sme prišli na stanicu Domažlice, preca však vítalo nás obyvateľstvo s
         hudbou. To isté opakovalo sa v Plzni a na mnohých staniciach českých a moravských. Dňa 1.
         augusta po polnoci dostal sa náš vlak do Bratislavy. Stanica bola úplne tichá… Chápali sme,
         že Bratislava ešte hlboko spí… A spolu sme si uvedomili, že náš tuhý boj započatý v cudzine
         musíme dobojovať doma zbraňami duševnými…
   </p>
   <p>
    Asi o 5. hodine ráno prišiel povel k odjazdu do Nitry. Jak nemile sa nás opäť dotklo,
         keď v Pezinku pri zastávke počuli sme výkriky: „Ruskí zajatci idú, ruskí zajatci idú.“ V
         tých tvárach nebolo radosti, len docela všedný obdiv, ktorý prejavujeme nad nevídanou
         vecou. Prvého uvítania dostalo sa nám v Leopoldove. Napokon dochádzajúc do Nitry, boli sme
         uvítaní obyvateľstvom a organizáciou Sokola. My však sme netúžili po uvítaní, nám bolo
         najdôstojnejšou odmenou, keď sme mohli slobodnou nohou vkročiť na slobodnú zem. Preca však
         len chlad doma a vrelé uvítanie so stránky českého ľudu nemohlo v nás nezanechať hlboký
         smútok…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e620">
       </a>
       Ivan Daxner ml.: Za bratom kpt. Štefanom Fajnorom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Brat Štefan Fajnor bol jeden z prvých, ktorí dali príklad a vzor ostatným Slovákom v
         Rusku a v rozhodnej chvíli neváhajúc, postavili sa do boja za lepšiu budúcnosť svojho
         národa, za vyššie ciele ľudského snaženia a neváhali obetovať za dosiahnutie týchto cieľov
         to najvyššie — čo človek obetovať môže — svoj mladý a nádejný život. —
   </p>
   <p>
    Bratovi kpt. Štefanovi Fajnorovi nebolo súdené vrátiť sa do oslobodenej vlasti;
         neúprosný osud nedovolil mu uvideť výsledky jeho utrpenia a snahy. Padol čestne na poli cti
         a slávy na čele svojej roty, vo víťaznom boji pri Buzuluku v Rusku dňa 26. júna 1918.
   </p>
   <p>
    Narodil sa dňa 19. októbra 1888 v Senici, vyštudoval gymnázium a potom venoval sa štúdiu
         práv na univerzite v Budapešti. — Kto zná predválečné pomery na Slovensku, istotne vie,
         koľkým svodom a hrozbám musel slovenský študent vzdorovať, aby si udržal nekompromisné
         národné slovenské presvedčenie. Maďarské stredné školy boly ohniskom maďarizácie. — Z
         maďarčenia robila sa móda, ktorej mládež tak rýchlo podlieha, lichotilo sa, vyznačovaly a
         odmeňovaly sa talenty, aby mladíkovi všetko maďarské stalo sa sympatickým, a keď to
         nepomáhalo, siahlo sa k surovým prostriedkom prinucovacím. — Tisíce zmaďarčených duši
         mladíkov slovenského pôvodu a stá vyhodených študentov je toho dôkazom. — No, Štefan Fajnor
         odolal svodom, dar a lichotenie ho nesviedlo, hrozba nesklonila a zostal verný svojej krvi
         a reči, čo dokázal najlepšie tým, že keď bol na ruskej fronte dňa 10. júla 1915 zajatý
         ruskými vojskami, už za 2 mesiace potom dňa 9. septembra 1915 prihlásil sa v Birjuči do čs.
         brigády, kam bol i prijatý a zaradený dňa 24. apríla 1916.
   </p>
   <p>
    S počiatku bol pridelený k vojenskej komisii, ale nevydržal dlho v zázemí. Vysoký cit
         mravnej povinnosti slovenského inteligenta, ktorý nabádal druhých jednoduchých slovenských
         ľudí, aby vstúpili do nášho vojska, nedovolil mu, aby zostal vzadu medzi tým, čo druhí
         bojujú, a preto žiadal, aby bol poslaný na frontu. — Zadelený bol do 6. roty prvého pluku.
         Ukázal sa statočným a chrabrým vojakom a preto rýchlo postupoval z obyčajného strelca na
         prvú dôstojnícku hodnosť. — Ešte toho samého roku dňa 13. novembra 1916 bol menovaný
         práporčíkom ruskej služby a sverená mu bola 3. četa šiestej roty prvého pluku
         československého. — Jeho četa bola pridelená ako výzvedný oddiel ku 113. ruskej divízii na
         fronte v Haliči, kde preukázala veľké služby ruským častiam a sám brat Štefan Fajnor
         zúčastnil sa množstva zdarených a slávnych výzvedných nábehov. Už v roku 1917 vidíme ho na
         krátky čas jako veliteľa 3. roty I. pluku, ale už za mesiac, dňa 24. októbra 1917, vracia
         sa ako veliteľ do svojej materskej 6. roty, s ktorou zúčastnil sa bitvy u Zborova a ťažkého
         ústupu z Ukrajiny r. 1917 — 1918, keď naše vojská odstupovaly od hraníc Haliča,
         prenasledované okupačnými vojskami nemeckými, cez Kijev, Bechmač až do Penzy. V hodnosti
         veliteľa roty zúčastnil sa všetkých bojov, ktoré previedla prvá divízia od Penzy po Samaru,
         až padol pri poslednom útoku v trojdňovej bitve pri Buzuluku, útočiac v čele svojej roty,
         dňa 26. júna 1918. — Svojimi vojakmi bol milovaný a vážený pre korektné a spravodlivé
         vystupovanie a vynikajúcu chrabrosť.
   </p>
   <p>
    Brat Štefan Fajnor nebol však len dobrým vojakom, on bol i výborným a nekompromisným
         politikom. — Ako obľúbený dôstojník bol zvolený prvým plukom r. 1917 čo delegát na
         československý revolučný národný sjazd v Kijeve, kde sa výdatne pričinil o urovnanie sporov
         vzniklých v Národnej Rade, podpísal známe „Poslanie do vlasti“, ktoré nepodpísalo mnoho
         iných delegátov z obavy, aby ich rodiny doma neboly prenasledované. — Neprijal funkciu v
         novozvolenej Národnej Rade, ale po sjazde vrátil sa ku svojej rote na frontu.
   </p>
   <p>
    Roku 1918 vidíme ho znovu ako delegáta na sjazdových predporadách prvej divízie konaných
         v Penze dňa 27. apríla 1918, kde bol zvolený členom zvláštnej komisie na vypracovanie
         nových vojenských pravidiel, a od 8. — 26. mája účinkoval ako sudca poľného súdu prvej
         divízie. — Akonáhle však zahrmely znova delá u Penzy, vracia sa ku svojej rote, s ktorou
         rozlúčila ho len hrdinská predčasná smrť pri Buzuluku.
   </p>
   <p>
    V celom živote brata kap. Štefana Fajnora tiahne sa ako vedúca nitka vernosť zásadám
         čestného, spravodlivého človeka a národovca. On horel za pravdu nášho utlačovaného ľudu,
         posvätil svoj život za vydobytie jeho ľudských práv. — V pravý čas neváhal preliať svoju
         šľachetnú krv za slobodu a položiť tak najvyššiu obeť na oltár vlasti. — Nové Časy, 25. VI.
         1929.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e644">
       </a>
       Imrich Iliš
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Narodil som sa 25. júla 1895 v Kláštore p. Znievom, som náboženstva rim.-kat., ženatý a
         slúžil som jako legionár-desiatnik v 2. rote I. p. pl. Jána Husa.
   </p>
   <p>
    Dovršujúc 10. výročie svojho návratu z ruských legií, shrňujem zažité dojmy a vykonanú
         prácu za národ v jednotnú bilanciu, ktorá by vyplňovala aspoň riadok v historickom
         almanachu.
   </p>
   <p>
    Prv však, nežli by som prikročil k podstate, pozastavím sa pri jednej pálčivej otázke
         legionárov Slovákov a Čechov; tu vidíme, že na jednej strane v plnom prúde sa zaplňujú
         stránky historie pamätnými dojmami a skutkovými vložkami vojenského života, vykonanej to
         práce za hranicami, kdežto na druhej strane tieto ostávajú nami nepovšimnuté a môže sa
         očakávať, že náš život umlkne pod zemou, takže neostane ani stopy po našej účasti v
         zahraničnom odboji a po podiele vykonanej práce za národ v ťažkých utrpeniach po boku
         bratov Čechov.
   </p>
   <p>
    Otváram teda svoju skrýš, ktorá je u mnohých Slovákov zatvorená pred svetlom zámkom, od
         ktorého kľúč bol stratený a ktorý ani nehľadajú mnohí napriek tomu, že majú vlohy tento
         najsť, ostávajú ľahostajnými. — Nechcem a vôbec nemyslím ubližovať niekomu, lebo dobre
         viem, že mravný náš základ je postavený na skromnosti, ktorá môže byť len oporou pre
         budúcnosť, túto však vidíme minulosť vzdialenú od prítomnej doby a pokrytú šedivým závojom,
         čím by záveť našich predkov nebola uskutočnená; na nás a našich potomkov čaká ešte veľa
         práce, kým bude možné vyrieknuť slová: „Sme zabezpečení“, lebo ľudstvo utopené v bahne
         materalizmu a falošnosti bude sa dlho umývať z tejto neresti a desiatky rokov prejdú,
         pokiaľ si brat s bratom s čistým svedomím stane na pôdu nezištnosti. Bezpodmienečne je
         potrebné, aby sme sa v prvom rade navzájom poznávali my legionári, podali si ruky s
         pripomenutím minulosti a somkli vlastné rady, byť vždy pohotovými pod práporom otčiny,
         ktorá nám bola perlou pred svetovou vojnou a za ktorú mnohí išli vďačne položiť svoj mladý
         život. Od skončenia vojny uplynulo vyše 10 rokov, roztrúsené ako včelky sme sa roztratili
         po chalúpkach na rôzne postati súkromného života, v ktorom po celú túto dobu driememe so
         založenými rukami bez akejkoľvek aktívnej práce, či už perom alebo verejným životom (česť
         výnimkám). Čakáme teda na čosi, čoho nám súsedia dať nemôžu; preto v prvej rade opierajme
         sa na svoju vlastnú postať a na svoju vlastnú silu.
   </p>
   <p>
    Zabúdame aj to, čo sme konali počas svetovej vojny, v ktorej nejeden syn slovenskej
         matky položil svoj život na oltár slobody a nejeden tiež svojou krvou vykúpil slovenský a
         česky národ zpod maďarizácie a germanizácie.
   </p>
   <p>
    Hodnotu tohoto vykúpenia tiež chcem podľa svojho skromného uváženia rozdeliť na Slovákov
         a bratov Čechov pri zahraničnom odboji v legiách; títo nesporne mali o veľa väčšiu účasť v
         zahraničnom vojsku československom, za čo s úprimným srdcom im vďačíme; avšak keď sa
         vhĺbime do minulosti, hovorí za nás tisíc rokov ťažkého jarma, čím sme nadostač
         ospravedlnení pred výtkou, ktorú sme často počuli z úst niektorých bratov Čechov v Rusku i
         doma.
   </p>
   <p>
    Ako sa ozvali na revolučnú výzvu povedomí Slováci, tomu na dôkaz uvediem len 3 obce zo
         Slovenska a síce: Kláštor pod Znievom, Lazany a Slovany, ktoré sú temer spojené a vykazujú
         1.756 obyvateľov, z ktorého počtu pripadne na Kláštor pod Znievom 951, Lazany 279 a Slovany
         526. V radoch legií bolo zúčastneno 45 príslušníkov z týchto obcí; na Kláštor pod Znievom
         pripadlo 31, na Lazany 7 a na Slovany 7, medzi ktorými boli: 1. Jozef Országh, 2. Ján Mác,
         3. Imrich Iliš, 4. Stanislav Šulgan, 5. Pavel Matušovič (mrtvý), 6. Jozef Valko, 7. Jozef
         Haluška, 8. Jozef Vereš, 9. Pavol Uhliarik, 10. Slávo Junas, 11. František Polony, 12.
         František Bargár, 13. Juraj Červeň, 14. Ján Frlička, 15. Emil Frlička, 16. Juraj Tatár, 17.
         Jozet Feriančik, 18. Gábor Miko, 19. Martin Miko, 20. E. Belokostolský, 21. B. Keráčik, 22.
         Stanislav Leitman, 23. Pavel Martinček, 24. Ladislav Kostanecký, 25. Alexander Turcer,
         26.Jozef Čambor, 27. Ján Jamriška, 28. J .Porubský, 29. J. Hausner, 30. Ján Bôc, 31. Jozef
         Ondrašovič, 32. Jozef Pohanka, 33. Karol Venglač, 34. Jozef Chyla, 35. J. Šranc, 36. D.
         Rusňák, 37. J. Páleš (mŕtvy), 38. Michal Ivan, 39. Jozef Bahurinský, 40. Jozef Peterec
         (mrtvý), 41. Gábor Tomašovič, 42. Pavol Porubský, 43. Štefan Duchoň, 44. Leopold Vágner,
         45. Fraňo Országh (posledný v ruskej armáde dobrovoľníkom). Právom môžeme sa pýšiť takou
         obetavosťou, ktorá bude tvoriť akiste jednu z najsvetlejších stránok našej histórie a
         nijako nezostáva za obetavosťou obcí českých. Celý rozdiel je tu medzi kultúrnym a národným
         uvedomením, ktoré je tvorené celým historickým vývojom.
   </p>
   <p>
    Vraciam sa teda k pôvodnému započatému náčrtku a snažím nastieniť malú bilanciu, ktorá
         by shrňovala zažité dojmy počas odboja.
   </p>
   <p>
    Ako chlapec 13-ročný pocítil som vo svojom srdci odpor proti jazyku, ktorému ma násilne
         učili.
   </p>
   <p>
    Bolo to roku 1908, keď som pocítil, že som s rozviazanými krídelkami sťa malučký vtáčik,
         ktorý sa vyrve z pazúrov ušatej sovy. Plesal som radosťou, lebo som nechápal ešte, čo značí
         sa rozlúčiť a akú cenu má matka, ktorá je vzdialená.
   </p>
   <p>
    Zhasínaly posledné slnečné paprsky pokročilej jesene, keď som pocítil na rtoch posledný
         matkin žhavý poľúbok a sovretie v mozolovitých rukách otcových. Lúčil som sa s nimi, lebo
         som odchádzal pod strechu slovanského národa veľkého Ruska. Zaslzené oči matkine
         odprevádzaly unášajúci kočiar s gaštanovými koňmi, s majiteľom ktorých som odchádzal do
         nového prostredia mátušky ruskej; pri vchádzaní do zatáčky počal som tratiť ešte stojacich
         tam rodičov, ktorým som bielou šatôčkou posledné „s Bohom“ dával.
   </p>
   <p>
    Ostrý vietor počal ľúbať tváre hviždiac poľom jako by sténal plačom nad stratou kohosi.
         Obhliadol som sa, aby som uvidel ešte raz svoju dedinku, ležiacu v náručí mohutných lesov,
         nad ktorými sa pyšne vypína Zniovský hrad, — za ktorým ostala len malučká žiara zapadnutého
         slnka.
   </p>
   <p>
    Parostroj na znamenie trúbky vlakvedúceho ťažko dýchajúc zanechal stanicu Kláštor a
         počal mohutnými prsami rozrážať vzduch, míňal stanicu za stanicou, zápasiac s vetrom,
         uháňal do neznáma, len aby mohol vyhoveť mojim túžbam, čímskôr uvideť nový domov, ktorý mi
         mal nahradiť aj rodičov.
   </p>
   <p>
    Deň za dňom sa počal míňať v novom domove, prechádzaly roky a ako 19-ročného mladíka
         zastihuje ma svetová vojna pri súkromnom živote v Briansku (Rusko), kde som dňa 31. júla
         roku 1914 ako rakúsko-uhorský príslušník na rozkaz gubernátora (župana) bol uväznený a do
         miestnej väznice odvedený. Nemci, rozumie sa, ostali na slobode. Vzbúrila sa vo mne tenkrát
         krv a odpor vzrástol. Ostal som sám medzi štyrmi stenami malej cely, ktorú ozdobovalo len
         malé mrežovité okienko a mohutné železné dvere, ktoré poisťoval strážnik v zámku otočením
         kľúča; nastalo ticho, len kroky vzdialujúceho sa strážnika opakovaly svoje stlumené hlasy v
         dlhej väzenskej chodbe, ktorá mi spôsobila bôľ v srdci.
   </p>
   <p>
    Vyškriabal som sa k mriežkam hnaný zvedavosťou, aby som vrhol aspoň pohľad na zlaté
         kupoly, ktoré ľúbalo horúce slnko.
   </p>
   <p>
    Po uplynutí troch týždňov, t. j. 22. augusta 1914, započala sa pod bodákmi cesta z
         tohoto väzenia; sťa divokú zver v zamrežovaných vozňoch odviezli nás do butirskej,
         priechodnej väznice v Moskve, kde ani jeden neunikol dôkladnej prehliadke podľa väzenských
         predpisov (vzťahujúcich sa na zločincov); vyzeralo to ako pri odvodoch, s tým rozdielom, že
         čo bolo u nás nájdené, to si naši strážcovia s najväčšou ochotou privlastňovali.
   </p>
   <p>
    Dňa 9. septembra 1914 nás opätovne preberala správa väznice vo Vologde a boli sme
         doprevádzaní do ciel s nežnými slovami; Sukini syni, avstrijskije mordy;
    <sup>
     [
     <a class="footnote" href="#ftn.d56e686" name="d56e686">
      2
     </a>
     ]
    </sup>
    kto tomu porozumel, dostal k tomu aj prémiu špicou čižmy na háklivú čiastku
         tela. Odtiaľto bolo mi, ako Slovákovi, dňa 17. októbra 1914 povolené gubernátorským úradom
         nasťahovať sa na súkromný byt, avšak pri policajnej dohliadke; pri tejto príležitosti som
         sa niekoľkokrát domáhal prepustenia, avšak bez výsledku, až konečne dňa 10. III. 1916 na
         rozkaz samého cára som bol prepustený na slobodu. Vrátivši sa takto na pôvodné miesto do
         Briansku, počul som prvé zvesti o formácii čs. dobrovoľníkov. Chtiac ešte niektoré
         záležitosti si vyriadiť, neočakávane som bol opätovne dňa 17. marca 1916 uväznený a
         doprevadený do Nižného Novgoroda; dňa 2. apríla 1916 bol som internovaný do Arzamazu,
         odkiaľ na viaceré žiadosti som bol konečne prepustený a dňa 4. novembra 1916 odchádzal som
         čo dobrovoľník do Borispolu, kde som bol pridelený k 3. rote Horníčkovej. Dňom 8. novembra
         roku 1916 vzdal som sa s vojenským šatom civilného života, na ktorý som si dosť často
         spomenul.
   </p>
   <p>
    Po riadnom zadelení dňa 13. marca 1917 k 2. rote I. p. pluku, ktorá v tú dobu sa
         nachádzala v Alexandrovej, boli sme dňa 12. mája 1917 pridelení k ruským častiam v Brodoch,
         kde sme sa však dlho nezdržovali a cez Voločisk a Tarnopol, na ktorej ceste sme často
         naväzovali styk so zajatcami a poučovali týchto o význame nášho vojska, došli sme v
         začiatku júna 1917 pod Zborov. Československá brigáda bola veľmi chudobná, avšak
         oduševnenosť jednotlivcov vyrovnala tento nedostatok vo všetkých smeroch. Deň 19. jún (2.
         júl) 1917 stal sa pamätným v histórii bitkou zborovskou, ktorá zabezpečila zdarný vývoj
         započatej akcie.
   </p>
   <p>
    Po uzdravení vracal som sa z Kijeva cez Bobrujsk asi v polovici júla 1917 ku svojej
         rote, ktorá bola ubytovaná v obci Titkove (Ukrajina), odkiaľ potom odchádzali Slováci ako
         inštruktori ku 7. Tatranskému pluku.
   </p>
   <p>
    Nakoľko však pluk bol na rôznych miestach rozložený a pôda sa počala oslabovať,
         presťahoval sa tento v januári 1918 do Žitomira, kde sa však dlho nezdržal následkom
         obsadzovania územia nemeckým vojskom, ktoré preberalo tiež hospodárstvo do svojich rúk a
         zásobovalo svoje územia po odchode zemljakov
    <sup>
     [
     <a class="footnote" href="#ftn.d56e697" name="d56e697">
      3
     </a>
     ]
    </sup>
    z fronty. Dňa 10. februára 1918, majúc na čele veliteľa pluku štkp. Štepanova,
         opúšťali sme Žitomir pešo smerom ku Kijevu, kdežto na druhej strane mesta čakalo na naše
         vykročenie regulérne nemecké vojsko; toho istého rána došly mu na otvorených želez. vozňoch
         pancierové autiaky, ktorými v tenže deň sme boli zákerným spôsobom prepadnutí. Pokračujúc v
         ceste, stále sme mali ako telesnú stráž zo dvoch bokov tiahnuce nemecké vojsko, ktoré
         spravovalo o každom našom kroku stále nad nami letiace pozorovacie nemecké lietadlo až do
         samého Kijeva. Tu sme opätovne boli napadnutí pri elektrickom, cez Dnepr vedúcom moste,
         pochybným živlom pod vedením nemeckých dôstojníkov, ktorý útok bol s malými stratami
         odrazený.
   </p>
   <p>
    Nemci sa neuspokojili s týmto výsledkom, lebo dobre vedeli, že nemajú pred sebou
         zdemoralizované ruské vojsko, ale výbojnú jednotku. Preto vyvolali pravidelný boj u
         Bachmača, kde však dostali podiel za svoju chtivosť.
   </p>
   <p>
    Pevná pôda pod našim vojskom začala kolísať a nastala doba trápnych vyjednávaní i bojov,
         ktoré vyvrcholily koncom mája 1918 naším víťazným útokom na Penzu, kde som bol pri raňajšom
         útoku boľševickou guľkou trafený; klesajúc už bezmocný na pokrvácanú dlažbu ulice, spomenul
         som si na matku a otca, nevediac, či ich ešte uvidím.
   </p>
   <p>
    Po operácii som bol ešte nútený sotrvať od 5. júla 1918 až do 12. augusta 1918 v
         nemocnici v Čeljabinsku, odkiaľ som išiel za svojou rotou do Simbirska; avšak teplušky
         stály prázdne na brehu Volgy, očakávajúc z Kazane návrat svojich vysílených obyvateľov,
         ktorí po ťažkých bojoch dňa 10. decembra 1918 utiahli sa do Petropavlovska na malý
         odpočinok. Tu som bol dňa 26. decembra 1918 vyradený z poľnej služby ako staré železo a
         pridelený k strážnej rote zásobovateľstva I. divízie, kde som prevzal vedenie technického
         skladišťa dielní tejto divízie v Innokentevskej, ktoré som odovzdal už len vo Vladivostoku
         dňa 10. marca 1930 armádnemu zásobovateľstvu.
   </p>
   <p>
    Mnohí sa radovali, že konečne došli do konečnej stanice Vladivostoku po prejdení vyše
         desaťtisícverstovej ruskej magistrály, ktorá bola našemu vojsku namáhavou cestou utrpenia v
         chlade a o hlade; avšak práve v tomto prístavnom meste boly politické pomery veľmi podivné.
         Videli sme, že ruská inteligencia stratila pod nohami pôdu svojou nerozhodnosťou,
         pohodlnosťou a sobeckosťou. Rôznym tým samozvaným Spasiteľom „otečestva“ (otčiny), boly
         hlavné vlastné vrecká a ctižiadosť, takže úbohý ľud ohýbal chrbát — zúfal nad svojím
         osudom. Pamätám si, že som ešte v Rusku dňa 15. februára 1920 na stanici Borzia napísal
         článok do novín o prevádzanej reforme, v ktorom som medzi iným spomenul:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Japonec sľubuje, Američan daruje,
Semenov berie, Trocký sa len smeje,
Angličan kýva, Francúz sa díva,
Slovák a Čech o pomoci sníva.
      </span>
     </p>
    </div>
   </p>
   <p>
   </p>
   <p>
    Konečne dňa 14. apríla 1920 opustili sme na lodi „Titan“ vladivostocký záliv a po 8
         dennom plávaní morom sme zakotvili v Honkongu; dňa 27. apríla došli sme do Singapooru, kde
         sme sa zdržali až do 8 mája. Mali sme teda možnosť si ten ostrov dôkladne prehliadnuť a do
         zvykov domorodcov čiastočne nazreť; život rikšov, pestovanie a spracovanie šťavy z
         gumovníkov (kaučuk), bujné kokosové stromy s plodami, plantáže ananasov, šplhajúce sa opice
         po stromoch v mohutnom singapurskom parku, v ktorom je umiestený pavilon historického
         muzea, to všetko ostalo ešte v živej pamäti. O 9. hodine rannej 8. mája pri zvukoch pochodu
         plechového orchestru a po námorníckom zvyku s vlajúcimi prápormi opustila naša loď
         singapurský záliv. Ďeň za dňom plynul, minuli sme ostrov Colombo, Sokotoru, Suezský
         prieplav, až konečne dňa 20. mája zakotvila naša loď v Port-Saidskom zálive, kde sme sa
         presťahovali na novú loď „Orotava“, s ktorou sme zakončili v terstskom zálive dlhú cestu
         morom. Brehy terstského zálivu ožily prenášaním zavazadiel pod rôznymi nápevmi do
         železničných vozňov. Ovládla nami túžba byť čímskôr na vlastnej pôde; prešli sme hranice,
         boli sme skvele uvítaní v Prahe, ale nikto nebol plne uspokojený, lebo túžba nás tiahla do
         náručia otcov, matiek, žien a detí, ktoré sme objali so slzami radosti po demobilizácii.
   </p>
   <p>
    Spomínam si i ja, ako som bol hnatý nedočkavosťou, uzreť rodné slovenské kopce a konečne
         i kláštorskú úžlabinu, ktorú som zanechal sťa chlapec pred 12 rokmi. Túžba moja sa splnila;
         s trasúcimi rukami uchopil som kľučku dverí, ktoré som otvoril s plesajúcim srdcom, kropiac
         dlážku slzami od nevysloviteľnej radosti, že som opätovne pod strechou malučkej rodnej
         chalúpky. V tom okamihu zabudol som na zdvorilosť — ani som nepozdravil pri okne sediacu
         šedivú starenku v okuliaroch, lebo som nevedel, kto je to. Na moju otázku, kde je matka,
         zavlažily sa slzami jej oči a trasúcimi rukami objala ma so slovami: „Veď som to ja.“ Dlho,
         dlho som sotrval v jej objatí, ľúbajúc matku, ktorej srdce prudko búšilo materinskou
         láskou.
   </p>
   <p>
    Deň za dňom pokojného života sa míňal, krásnejúc vždy v malých intervaloch príchodom
         chlapcov — legionárov z rôznych končín sveta, ktorých sa sosbieralo v tejto tichej dedinke
         31 a ktorí opätovne za chlebovou postaťou rozišli sa do rôznych končín sťa mravci šumnej
         doliny.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e686" name="ftn.d56e686">
        2
       </a>
       ]
      </sup>
      Psí synovia, rakúske papule.
     </p>
    </div>
    <div class="footnote">
     <p>
      <sup>
       [
       <a class="para" href="#d56e697" name="ftn.d56e697">
        3
       </a>
       ]
      </sup>
      ruských vojakov
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e727">
       </a>
       Daniel Izák
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Zo spomienok na svetovú vojnu zachovaly sa mi len nemnohé, i tie v ďalekej hmle, sťa
         dusivý sen.
   </p>
   <p>
    Po nekonečne dlhej a smutnej zime očakávali sme príchod jara v r. 1915 v obkľúčenej
         pevnosti Przemyšlu s rôznymi pocitmi.
   </p>
   <p>
    Neodvratný pád pevnosti sami Maďari z Pešti a okolia budínskych vrchov očakávali s
         napnutím a istou zvedavosťou, a zajatie u nábožných a pohostinských Rusov predstavovali si
         čo najpríjemnešie pre naše vyhladovelé žalúdky.
   </p>
   <p>
    Vyziably krajčír-cugsfíra denne sa zabožil, že Rusi celé dni budú vyzváňať od radosti a
         vítať nás prikrytými stolmi, kadekoľvek pomašíruje vyhladovelá posádka Przemyšla.
   </p>
   <p>
    Vychudlý hostinský z peštianskeho predmestia s dvoma kaprálskymi hviezdičkami a
         patričnou úctou k 3 hviezdičkám nesmelo namietal čosi, prejavujúc strach hlavne z divokých
         kozákov; mal i obavy, že sme už dávno nedostali vojenský žold. Výplata opravdu dávno
         nebola, nikto sa jej ani nedomáhal, bo nebolo možnosti dačo kúpiť. A každý sa uspokojil s
         uistením p. feldvebla, že niet dostatok drobných peňazí a každý dostane, čo mu patrí, v
         ruských rubľoch.
   </p>
   <p>
    Z celej kompánie po 7-mesačnom pobyte v rôznych podzemných skrýšach prvých šiestich
         pevností v Siedliske a po nevýslovných útrapách nebolo nikoho, komu by som sa mohol sveriť
         so svojimi tajnými myšlienkami.
   </p>
   <p>
    Ako príslušníka 32. domáceho peštianskeho pluku hodil ma osud či náhoda do pracovného
         oddielu, ktorý na spomenutom účastku pri Siedliske zmenil úplne povrch zemský, premeniac
         lesíky, kopce a úrodné polia na najdômyselnejšie opevnenia, úkryty pre delá, chodby, skrýše
         atď.
   </p>
   <p>
    A všetko to bolo marné. Hlad, vyčerpanosť a rôzne nemoce spečatily osud pyšnej pevnosti.
   </p>
   <p>
    Márne boly všetky protiútoky i posledný na Jozefa, tri dni pred pádom pevnosti.
   </p>
   <p>
    Nebolo pre nás už nijako vzrušujúce, že skoro po polnoci zalarmovali nás a kázali nám
         obsadiť prvé obranné zákopy, ako obyčajne s celou výzbrojou.
   </p>
   <p>
    Uvelebili sme sa na svojich miestach ospalí a hladní, ako obyčajne. Málo nás zaujímalo i
         to, čo sa neďaleko pred nami v čiernej tme odohrávalo.
   </p>
   <p>
    Streľba a hrmenie diel so všetkých strán sa rozvírily a unavení s nepatrným záujmom sme
         sledovali výklad p. frajtra, kľudného a dobromyseľného stolára, že naši s ohromnou presilou
         vyženú Rusov zo skladíšť v Medyke a prinesú dostatok potravy pre celú posádku.
   </p>
   <p>
    Naše rýchlopaľné delá nad nami v bezprostrednej blízkosti neúnavne štekaly a len s
         námahou sme sa mohli dorozumeť.
   </p>
   <p>
    Pomaly sa brieždilo a bolo možno v diaľke na rovine pred nami rozoznať pobehajúce
         postavy. Celé tlupy sa blížily k našim zákopom a zprvu ťažko bolo rozoznať, či to naši, či
         Rusi. Nebolo rozkazu strieľať, hoci guľky fičaly okolo nás a tlupy dobre bolo rozoznať cez
         strieľne.
   </p>
   <p>
    V bezprostrednej blízkosti ktosi zvýskol od bolesti a upadol. Za ním mnohí sa svíjali v
         kŕčoch (epilepsia) a hneď zatým pobehávali pán veliteľ roty (doma pošt. úradník) a pán
         feldvébel (doma fiakrista) a nemilosrdne kopali „margirantov“, domáhajúc sa videť krv.
   </p>
   <p>
    A opravdu len jeden bol ranený na ruke, ostatným stačil výkrik a ľaknutíe, aby upadli do
         bezvedomia. Bývalo to vždy v podobných situáciách a vždy prekričal p. feldvébel válečnú
         vravu svojím ošklivým nadávaním a rúhaním.
   </p>
   <p>
    Chudákom sme pomaly závideli, keď ich odviedli, aby boli zavretí z trestu.
   </p>
   <p>
    „No, čo im môžu urobiť?“ hovoril mi kolega-učiteľ spoza Tisy, ktorý silou-mocou chcel
         byť so mnou v dobrom. „Zastreliť ich, nezastrelia, poviazať ich nemajú čím, hladom ich
         nestrescú a keď ich aj zatvoria, nuž, za 3-4 dni ich Rusi vypustia.“
   </p>
   <p>
    Kamarát Ferenc sa ohromne rozčuľoval a už z hĺbky duše nenávidel i vojnu i
         predstavených.
   </p>
   <p>
    Býval ku mne priateľský, hoci i nedôveroval mi plne, tušiac vo mne Slovana. I začal, že
         mi závidí, že viem slovanské reči a že sa dohovorím s Poliakom i Haličanom, a že sa iste
         dorozumiem i s Rusmi.
   </p>
   <p>
    Sotva dokončil, kričali na mňa menom, aby som ihneď strieľal. Skutočne valilo sa niečo
         na mňa, nad mojou strieľňou i pokúsil som sa streliť, lež darmo; flinta asi nenabitá alebo
         zatvorená, nereagovala na spúšť.
   </p>
   <p>
    V tom výstrel, až mi v uchu zaľahlo. Kľudný pán frajter vystrelil i prehupol
         bleskurychle nad zákopy a celý udýchaný sa vrátil so zastreleným zajacom.
   </p>
   <p>
    Ohromný vzruch v našom zákope a ešte väčšie oživenie. Pán frajter však opatrne ukryl
         zajaca pod zablatený plášť a nápadne krívajúc zmizol smerom k obvazišťu, resp. ku kuchyni.
   </p>
   <p>
    S kamarátom Ferencom vzájomne sme si vytýkali, že sme tak skvostnú príležitosť prepásli.
         Ach jaký len bol ten zajac, ani medveď.
   </p>
   <p>
    I túžili sme s Ferencom za p. frajtrom, aspoň triesky nasbierať, zápalku zapáliť, sohnať
         korenie, buď trochu soli. Ani pomyslenie, pod chvíľou došli dozerať p. lajtnant s felákom,
         či je každý na svojom mieste.
   </p>
   <p>
    Neprítomného frajtra sme unisono omluvili, že upadol a ohromne kríva. To stačilo.
   </p>
   <p>
    Zákopy pomaly oživly, došly tlupy, ktoré proti nám sa zdaly postupovať. Boli to naši;
         nestihli dojsť k ruským skladištiam, ale boli kruto odrazení a zahnaní. Nedoniesli žiadne
         zásoby, iba únavu a hlad a utrpeli ťažké straty.
   </p>
   <p>
    Zákopové zpravodajstvo rozširovalo svoje poplašné zprávy, ale dali sme prednosť zdravému
         rozumu: Rusi nič nepodniknú proti nám; vedia, že máme zbraní a streliva nadostač, ale že
         preca sa vzdáme celkom zadarmo, bo pomierame hlady.
   </p>
   <p>
    Opravdu, už je 6 hodín ráno preč, a nič nesvedčí, že by maly byť raňajky. Ani káva z
         cikorie, ani zapražená polievka z pripáleného loja neni hotová, kuchári zabalili kuchyňu,
         iste majú rozkaz utiecť do tylu.
   </p>
   <p>
    Zmocnila sa ma únava a sklonil som hlavu nad neposlušnú flintu asi s takými snami, ako
         keď niekto na ceste zamrzne.
   </p>
   <p>
    Ani príjemná vôňa zajačieho gulášu zrovna pod nos podstrčeného ma neprebrala; až
         Ferencove dva buchance ma postavily na nohy. Nebolo možné uveriť, že plný kotlík (2 l) by
         patril mne, že sa nemusím s nikým deliť, že do toho nerozkazuje ani šarža, ani nikto na
         svete.
   </p>
   <p>
    Obsah plného kotlíka nenápadne zmizol a ku podivu jak sa chytro objavilo dno. Nebývalo
         to pri našej polievke, čaju a podobných pomyjách každodenných.
   </p>
   <p>
    Kamarát Ferenc i po shltnutí jedla vedel predĺžiť pocit pôžitku a rozkoše: „Zjedol si i
         bobkový list? Mal som ich 5. A pohrýzol si i čierne korenie? I chrupavky z rebierok sa
         celkom dobre daly zjesť. Pravda? No, bolo to výtečné, hlavne nevoňalo to poľnou kuchyňou.“
   </p>
   <p>
    I nápoj sa našiel, opravdovská konzervová káva dovŕšila hostinu a po celý deň sme sa
         vyhýbali našej kuchyni.
   </p>
   <p>
    Kamarát Ferenc pod dojmom slávnostného obeda, na ktorom sám som nemal najmenšej zásluhy,
         zdôveril sa, jako pásol po mne, keď v prvé dni ľahko som sa dorozumel s domorodcami, kým
         ich nevyhnali z pevnosti, ľahko som od nich mával potraviny, hlavne ovocie, mlieko, hlásil
         som sa dobrovoľne za tlumača k Poliakom i Haličanom, chodieval som do vzdialených osád za
         známymi, a že ma považovali za podozrivého pansláva, ale že nič nenašiel v mojom batohu
         okrem šlabikárov poľského a ukrajinského a preto nič zlého o mne nášmu rotnému neudal.
   </p>
   <p>
    Sveril sa mi so svojimi obavami pred neznámou krajinou i národom a požiadal ma o
         priateľstvo v dobrom i zlom.
   </p>
   <p>
    „Budiž,“ reku, „ak myslíš, že sa naučím po rusky z mojich šľabikárov, ktoré som si vzal
         v meste na pamiatku, a že sa môžem dostať za tlumača k zajatcom, postarám sa i o teba.“
   </p>
   <p>
    A tak stáli sme ako dvaja bratia 22. marca r. 1915 pri svite zas v prvých zákopoch
         slávnostne vyholení, voňavým mydlom vyumývaní a sýti (Ferenc sohnal všetko). So spokojným
         srdcom a pevnou nádejou do budúcnosti čakali sme pohreb pevnosti Przemyšla.
   </p>
   <p>
    Pevnosti lietaly jedna za druhou do povetria. Pekelný hrmot, kotúč dymu zakaždým vyletel
         až k oblakom. Celá pevnosť vrela, praskala, svíjala sa v posledných kŕčoch.
   </p>
   <p>
    „Zničiť zbrane! Náboje! Odznaky vojenské!“ Radostne sme poslúchali. Flinty, bodlá
         rozbíjaly sa o stromy, náboje a ostatné hádzaly sa do studne. Neslýchaná skaza kol dokola.
         Delá blízo i ďalej neprestajne chrlily oheň.
   </p>
   <p>
    Veliteľ roty a felák poslední rozbili revolver a šabľu a hneď sa uberali preč, smerom k
         mestu.
   </p>
   <p>
    Hrnuli sme sa ako stádo. Strhla sa na každom kroku bitka. V dedine rozbíjali zachovalé
         domky rad radom. Iste tu budú ukryté zásoby. Našli sme skutočne malý sklad delostrelcov,
         celkom neporušený.
   </p>
   <p>
    V ohromnej tlačenici a zápase ulapili sme si konzervy a niečo ryže, len soli nebolo
         nikde.
   </p>
   <p>
    Za našou dedinou, na voľnom priestore, shromaždili sme sa všetci z nášho účastku. Bolo
         nás na tisíce. Všetko otrhané, zamazané, vyziable a vyhladovelé. Nikto nechcel poslúchať.
         Žid-lajtnant, jediný dôstojník so šabľou a s revolverom v ruke vynútil poslušnosť a dal
         nastúpiť po častiach.
   </p>
   <p>
    Vydali posledné mizerné zásoby jedla: 2 konzervy a za hrsť suchárov a odkázali nás na
         Rusov.
   </p>
   <p>
    Rusi neprichádzali pre nás. Zjavili sa na obzore, priblížili sa asi 6 na koňoch, no ušli
         k mestu.
   </p>
   <p>
    Konečne asi k poludniu pohol sa mohutný zástup smerom k ruským opevneniam. A šlo sa
         ľahko, bez únavy, hoci týždne sa riadne nespalo a nejedlo.
   </p>
   <p>
    Všetky tváre vyjasnené, oči zvedavo hľadaly Rusov v ich pozíciách. S protiľahlého kopca
         rysovaly sa obrysy zničených pevností a čoskoro zmizly.
   </p>
   <p>
    Došli sme k dedinke zpoly zničenej našou delostreľbou. Ženy a deti zo zachovalých domov
         zvedavo vystrkávaly hlavy a rúhaly sa nám.
   </p>
   <p>
    Útočili sme na domy pre chlieb. Neochotne dávali, Maďarom vôbec nič, ba vyplazovali
         jazyk.
   </p>
   <p>
    Šťastne sa mi podarilo kúpiť pol chleba za posledné korunky a div že ma zástup nezabil
         preň.
   </p>
   <p>
    Museli sme sa s Ferencom ukryť pred dotieravými a naša spoločnosť nám zmizla z očú.
   </p>
   <p>
    Ostali sme asi šiesti zabaviac sa s chlebom. A viac zajatcov ani nešlo, naša sloboda
         bola úplná.
   </p>
   <p>
    Stmievalo sa a nevedeli sme, kam ďalej.
   </p>
   <p>
    Bez zbrane po hradskej bolo odvážne a nebezpečné.
   </p>
   <p>
    Pustili sme sa voslep a do tmy, stihli sme do dedinky temer na opačnej strane Przemyšla.
   </p>
   <p>
    V dedine boli kozáci a stráž nám hrozila zastrelením.
   </p>
   <p>
    Bez duše hupli sme prez plot do sadov a potme plazili sme sa pod okná, kde by nás
         vpustili, bo unavení pomrzli by sme v záhrade do rána.
   </p>
   <p>
    Spoločníci ma silili vstúpiť do domu a prosiť o nocľah.
   </p>
   <p>
    Ani pomyslenia. Úzke maďarské nohavice nás nedoporučovaly nikomu a asi po štyroch
         pokusoch o dobrotu ľudí špatne sme sa museli porozutekať po sade.
   </p>
   <p>
    S Ferencom vrazili sme potme do opustenej maštale a privrúc dvere, uložili sme sa v málo
         pohodlnom válove.
   </p>
   <p>
    Na šťastie ani psi ani domáci nás neprenasledovali.
   </p>
   <p>
    Po dobrom týždni prevzali nás Rusi, pohli sme sa smerom ku Ľvovu pešo; za tri dni
         vyštudovali sme si sprievodcov Rusov a boli sme s nimi spokojní.
   </p>
   <p>
    Celkom príjemne nás bavili, za peniaze nám obstarali i bielu kávu s pečivom, radi nám
         hlavne cukor predávali. Kamarát Ferenc našiel známych dôstojníkov a mal dosť peňazí.
         Vytrvaly nám až do Samarkandu.
   </p>
   <p>
    Ferenc mal pravdu, dobre som sa hodil za tlumača na rajonovú kuchyňu, chodil som včas
         ráno za proviantom pre pár tisíc ľudí a na kuchyni bolo príjemnejšie ako surové tehly
         nosiť.
   </p>
   <p>
    Zajatie v lágri ale nebolo nič príjemného. Jednotvárná, mizerná strava, ryby a kaša,
         ohromné teplo, malária, nemoce rôzneho druhu, ohromná úmrtnosť, až 90 rakví denne, odobraly
         i posledné nádeje.
   </p>
   <p>
    Ale preca stalo sa niečo neobyčajného — dostal som z domu peniaze a Ferenc žiadne; preto
         zakaždým dostal svoj podiel, že sme sa konečne vyrovnali úplne.
   </p>
   <p>
    Rozlúčili sme sa časom a nie po dobrom.
   </p>
   <p>
    Preklial i hodinu, kedy sa ma zastal v Przemyšle, bo ma videl odchádzať so slovanským
         transportom do Ruska. Ani mi ruky nepodal, len uistil: „Domov, do Trenčína nechoď, obesia
         ťa, bo včera sme poslali domov po Červenom kríži udanie, že si zradil vlasť“… Na hrozbu som
         skoro zabudol a nezľakol som sa vôbec. Do svojho rozhodnutia vložil som všetku svoju nádej
         v šťastnejšiu budúcnosť. Osud si zas zahral s nami a nás transport v Moskve vymenili iným a
         viezli sme sa nie na západ, ale blízo k Onežskému jazeru, do krajov polárnej žiare.
         Robotili sme, namáhali sme sa s drevom na rieke Svirici a v zime nad Voľgou blízo Nižného
         Novgorodu, odkiaľ malému húfu nádejných dobrovoľcov podarilo sa nám ujsť samovoľne, na
         svoju päsť v zmätkoch letných mesiacov r. 1917 na Ukrajinu, kde sa formovala II. divízia.
   </p>
   <p>
    Našli sme svoje miesta, potrebovali nás.
   </p>
   <p>
    Za niekoľko mesiacov vyslúžili sme si prvú hodnosť svobodníka, či jefrejtora, a už
         sverili nám i nábor dobrovoľcov v lágroch.
   </p>
   <p>
    Nekonečné bezodné blato v našej osade Berezanoch sme nenadarmo šliapali na cvičení i v
         službe; v pozdnú jeseň vybrali sme sa niekoľkí do rôznych gubernií za našimi zajatci
         Slovákmi ako emisári.
   </p>
   <p>
    V Kijeve podelili nás radou, pokynmi i peniazmi. Nebola to ľahká úloha vybrať sa
         verbovať do vojska našich, keď už Rusi mali vojny po krk a bežali s fronty po svojom.
   </p>
   <p>
    V Kijeve sme sa rozišli, len môj nový dobrý priateľ Rudko Kľačko sľúbil spolucestovať do
         Moskvy.
   </p>
   <p>
    Od svitu striehli sme na vlak, bo ťažko bolo sa do vlaku dostať. Vojenskí zbehovia
         hemžili sa na všetkých stranách a museli sme byť opatrní.
   </p>
   <p>
    Konečne náš vlak dochádzal do stanice, ale nezastal ešte na perone, už bol zaplnený
         vyskakujúcimi dnu nielen dvermi, ale i oknami, zaplnené boly i strechy vagónov i každé
         sebamenšie miesto vo vozňoch, chodbách i schodoch.
   </p>
   <p>
    Márne sme behali po celej dĺžke osobného vlaku, nikde ani špendlík nepoložíš. Všade
         zvada, ba i bitka.
   </p>
   <p>
    Pribehli sme až k rušňu, i tam sa poulapovali zbehovia, len na nárazníkoch za tendrom
         nebolo nikoho.
   </p>
   <p>
    Chytro sme vyskočili na tieto nárazníky a vlak za malý okamžik sa i pohol. Šťastie, že
         Rudko bol mohutnej postavy a nahnúc sa na mňa, pritisol ma k tendru, aby som nespadol. Viac
         strachu som mal však o sumku, o vojenské vrecko s potravinami a vačok s peniazmi pod
         pazuchou.
   </p>
   <p>
    Bol už koniec októbra, sňah pokrýval polia a my v letnej rovnošate hoci i v plášti,
         trpeli sme zimou. Ruky ziably a už nevládly držať sa za vyčnievajúce háky.
   </p>
   <p>
    V tom topič snáď naschváľ pozdvihol hadicu a nielen uhlie, ale i nás nekresťansky
         polial.
   </p>
   <p>
    Pol tela i tvár úplne premoklá a neni možné utreť sa rukou, lebo sletíš okamžite pod
         vlak.
   </p>
   <p>
    Studená sprcha spŕchla na nás viackrát a nebolo možné vydržať, museli sme sa zriecť
         ďalej cesty na tendri; vystúpili a či sostúpili sme na väčšej stanici, tuším v Kursku.
   </p>
   <p>
    Občerstvili sme sa vrelým čajom a začali sme sa zaujímať, kde by sa dalo vyspať. No, len
         na nádraží, ďalej ani krok do tmy, bo si stratený.
   </p>
   <p>
    Nádražie a všetky miestnosti celkom zaplnené. Mimo vojakov ruských i niekoľkých v
         srbskej rovnošate plno občanov pekne vyobliekaných, dobre situovaných, zdánlive kľudných a
         pokojne očakávajúcich vlak na Odessu. Všade hrobové ticho, nik neprehovoril. „Nemožno mi
         nezdriemnuť, upadnem od únavy,“ hovoril som Rudkovi. „Nuž, ale kde, človeče“ — riekol, „veď
         niet miestočka voľného vôbec.“
   </p>
   <p>
    Len na chodbe medzi dvoma dvermi nebolo nikoho. Položil som sumku na zem a sadol. „Len
         niet hlavu a nohy kam odložiť,“ poznamenal som, ale už Rudko dal mi ochotne svoju sumku pod
         hlavu a už sa aj točil so mnou svet, koľajnice letely do nekonečna, stĺpy sa mihaly rýchle
         za sebou, a kdesi ďaleko sedeli páni a panie na dlhých laviciach, fajčili a nič nehovorili.
   </p>
   <p>
    Svetlá svietily, hluk sa zvýšil, ľudia sa tlačili k vlaku. Zbudili ma a môj Rudko po
         celé 4 hodiny stál nado mnou jako strážca a neprižmúril oka.
   </p>
   <p>
    I my sme sa dočkali vlaku a veru stiesnení sme vystúpili v Moskve. Bolo po revolúcii,
         skoro sme sa dozvedeli podrobnosti a radili nám chodiť len po bočných uliciach, nerobiť sa
         nápadnými, bo medzi komunistami, pánmi Moskvy, je mnoho Maďarov.
   </p>
   <p>
    Ponáhľali sme sa a čoskoro ma vtisol Rudko do úzkej bránky u svojich príbuzných.
   </p>
   <p>
    Boli to Hunčíkovci, rodáci z Trenčianskej, mali továrňu a ujali sa nás ako svojich.
   </p>
   <p>
    Skoro nás zasvätili do tajov nových poriadkov, ako ich zničili a pripravili o všetko. Na
         druhý a tretí deň vyhľadali sme ďalších Slovákov a tí netajili svoje obavy nad našou
         smelosťou ísť do odľahlých miest za dobrovoľcami.
   </p>
   <p>
    Ťažko sme sa lúčili s krajanmi a potom s Rudkom, bo len sám som šiel do Nižného
         Novgorodu. I tu to vrelo, na každom rohu mítingy, rečnilo sa a potom zabíjalo a kradlo.
   </p>
   <p>
    Mal som sa hlásiť u generálneho gubernátora, ale ma neprijal. „Nuž,“ reku, „kto je jeho
         zástupcom, aspoň u neho, aby som mal papiere v poriadku.“ Potvrdili mi, o čo som ich žiadal
         a poznamenali, že gubernátora pred chvíľou úkladne zabili a najlepšie bude odísť k čertu a
         netúlať sa nemilobohu po újezde. „Svrchovane nebezpečné.“
   </p>
   <p>
    I vybral som sa hneď parníkom cez Voľgu na Mochové Hory, kde som pracoval na píle jako
         zajatec.
   </p>
   <p>
    Boli tam, ako som ich kedysi nechal, asi 6 Slováci: Lipták, Spišiaci a Zemplínčania. Môj
         Lipták práve si čistil cugsfírske hviezdičky a bol celý v rozpakoch, či opravdu žijem a či
         by to bolo možné prísť domov so zbraňou v ruke. Ostatní valili špatné pohľady po mne a
         kliali, že sú ešte krvižížniví, ktorí predlžujú vojnu. Jediný Čech, na ten čas kuchár, ani
         pomyslieť, lebo mal vo výhľade dobre sa oženiť. Čím viac som im hovoril do duše, tým
         zaťatejší boli. S ťažkým srdcom som odišiel, ale i vrátnik klial čosi, keď sa dozvedel o
         mne a vybehol, bo nechcel veriť zpráve, že sbieram dobrovoľcov.
   </p>
   <p>
    Vrátil som sa do mesta a hľadal skupiny i jednotlivcov v lágroch, pri práci i u gazdov.
   </p>
   <p>
    Celé dva týždne som strávil v okolí N. Novgorodu a týždeň ešte v meste, kým som si
         sohnal nie sto, ani pädesiat, len sedemnásť dobrovoľcov, ale boli to hodní, skutoční
         dobrovoľci.
   </p>
   <p>
    Najviac starosti mi robil kolega-učiteľ. Sohnal som ho v nemocnici s prestrelenou,
         bezvládnou rukou. So sopätými rukami ma prosil, abych ho vzal so sebou. On bol
         najšťastnejší zo všetkých, keď sme sa usalašili v tepluške a pri horiacom polene uprostred
         vagónu každým tresnutím koľajníc blížili sa k západu, blíž ku svojim a priadli ružové sny o
         radostnej budúcnosti, ktorú sme už len-len držali v hrsti.
   </p>
   <p>
    Dohováral mi priateľsky úradník na Odbočke Nár. rady v Kijeve, že som mal malý úlovok,
         že 17 dobrovoľcov je málo. Kde sú ostatní? Pomaly uznal, keď som podrobne rozpovedal, čo
         všetko som zažil na šumnej Volge. Len sa náramne divil, keď som vyložil na stôl temer
         všetky peniaze, čo som mal na útratu. „Drahý bratre,“ hovorím, „mal som smolu s tými
         peniazmi, nik ich nechcel prijať, že sú falošné. Raz na trhu strhla baba krik, že som musel
         utiecť. Sám som tomu nerozumel, až raz, keď som preobliekal do čistej košele, nuž košeľa i
         ruka a prsia samá červená barva. Spoznal som, že mi červené cárske bankovky obledly a nik
         ich neprijímal…“
   </p>
   <p>
    Život po mojom návrate k 7. pluku Tatranskému v Berezanoch sa podstatne zmenil.
   </p>
   <p>
    Ukrajina sa chvela zmietaná bojmi, boľševici dobýjali sa so všetkých strán a zaháňali i
         cez našu osadu obrancov samostatnej Ukrajiny: hajdamakov. Nebolo radno ani len vykuknúť na
         ulicu. Krásneho dňa pred svitaním v bezprostrednom súsedstve, že sme cez stenu všetko
         vypočuli, boľševici vyzbíjali židovský krám, ztýrali domácich a šťastie, že nepodpálili.
   </p>
   <p>
    Naša domáca, stará židovka, i s dcérou na kolenách modlikaly o pomoc a ochranu. Vydatá
         dcéra s 3-ročným synkom po rozídení sa s mužom s celým majetkom (2 punčochy zlatých i
         strieborných mincí) pobádala ma k úteku do Ameriky k rodine, skladajúc vo mňa všetku
         dôveru.
   </p>
   <p>
    Oslnilo ma bohatstvo, ale vzbúril sa cit povinnosti, hoci náhle vzplanuvšia túha dostať
         sa preč z ruského pekla a možnosť skoršieho návratu domov k svojim rozvírila túžby dosiaľ
         neuvedomelé. Na druhý deň po pogrome v našej osade prišli židia z blízkeho mestečka
         Jagotina na výzvedy.
   </p>
   <p>
    Naša stará židovka nás do neba vychválila, že sme ich, traja kvartíranti po zuby
         ozbrojení, strážili a bránili proti boľševikom. Zasypala nás modlitbami i požehnaním.
         Ponúkané pirožky so sekaným mäsom nadovšetko chutnaly.
   </p>
   <p>
    K večeru prikradol sa i opustený zať Salamon Izák (s bajúzami) a Izákova sklamaná žena
         po zakročení matkinom sobrala pasy, peniaze i synka a vrátila sa k opustenému rodinnému
         krbu.
   </p>
   <p>
    Duša nášho dobrovoľca prestála v tieto časy rôzne zmeny. Mnohí nevydržali pokušenia,
         prestali dôverovať dobrovoľnej, ale tuhej discipline bratskej. Mnohí bratia Slováci ušli
         zvábení boľševickým rajom k našej škode a do vlastnej záhuby.
   </p>
   <p>
    Na Sibiri, dohoniac nás, niektorí zvestovali strašnú záhubu mnohých bratov a zachránivší
         sa modlikali, aby sa k nám mohli navrátiť. No, prišli pozde, ich pokanie za zradu vyznelo
         väčšinou na prázdno, i tých, čo sme prijali, vzali sme len ako občanov na prácu. A
         toľkokrát opisovaný život v tepluškách pohybujúcich sa pozvoľna, niekde len násilím, tiekol
         všedným tokom z Ukrajiny po breh oceánu, hnaný jedinou túhou: len a len domov.
   </p>
   <p>
    Žiadne úklady partizánov i domácich, nebezpečia ani rozmanité nemoce neutlumily tlkot
         srdca zrýchlujúci sa túhou po domove.
   </p>
   <p>
    Oslobodenie vlasti i zvestovaný príchod poslov z domova zdály sa byť mnohosľubnými, ale
         nenašly inej ozveny v mojej duši, snáď len ako u umierajúceho dôstojníka v poviedke
         Tolstoja (o bitke u Azova): „Poteš sa, synu, tvojou obeťou zachránila sa bašta pevnosti, je
         v našich rukách…“
   </p>
   <p>
    Ale transporty nemocných, evakuovaných na jar r. 1919 do oslobodenej vlasti, staly sa
         neklamným dôkazom, že niekde prestaly prekážky a nám, zakliatym, možno si podať ruky so
         svojimi rodnými doma.
   </p>
   <p>
    I zatemnila sa mi myseľ. Zabudol som, jakú závratnú vojenskú kariéru som urazil. Po
         13-mesačnom nosení prvej pásky vojenskej hodnosti sypaly sa za sebou rad-radom, všetky
         poddôstojnícke i tri dôstojnícke: za udatnosť a statočnosť.
   </p>
   <p>
    Neprekonateľná túha po vlahom pohľade drahých bytostí v závratnej diaľke doma i živelná
         túha dozvedeť sa o ich osude ubily duševné sily a hlásil som sa neschopným k službe.
   </p>
   <p>
    Dlháň štábny lekár s vysoka si ma premeral, poklepkal a neuznal za spôsobilého k
         predčasnej evakuácii do vlasti, len prideliť kázal k hospodárskej službe.
   </p>
   <p>
    Čo ešelonný hospodár mal som potom na starosti ešelonnú pekárňu a dva vagóny mäsa
         zmrzlého na kameň od neslýchanej zimy sibírskej.
   </p>
   <p>
    Krutá zima a vysilujúca služba na magistrále (mnohí ju dnes bagatelizujú, neznajúc tvrdé
         podnebné i ostatné pomery) kládly na zásobovanie zvýšené požiadavky a bolo to starostí s
         doplňovaním, lebo keď peniaze novej Kolčakovskej vlády prestaly platiť, nútení sme boli
         rekvirovať.
   </p>
   <p>
    I spoznal som ruského kňaza: sviaščenníka, veselého spoločníka, ktorý pri prvom
         stretnutí netajil sa so svojou náklonnosťou k tak vzácnej osobnosti, ako je ešelonný
         hospodár.
   </p>
   <p>
    Bol dosť obratný i príjemný, aby som časté návštevy nezunoval, hoci moje zásoby cukru a
         iných drahocenností nápadne sa stenčily.
   </p>
   <p>
    A keď už zaplavila boľševická pohroma celú Sibir až ďaleko za nás, keď prchajúcu armádu
         bielych bezohľadní červení temer pred našimi zrakmi dobíjali a okrádali, prisťahoval sa
         milý pán pop s rodinou, manželkou i ovdovelou dcérou a priviedli i jedinú cárovi vernú
         učiteľku, aby sverili svoj osud do našich rúk.
   </p>
   <p>
    Aby sa nám dobre doporučili, všetky so sebou z domu prinesené zásoby pripravili a
         vystrúhli takú hostinu, že nikdy pred tým ani potom som nič takého nevidel.
   </p>
   <p>
    Boľševici tiahli ohromnou presilou, znali sme nebezpečie, ktoré nám hrozilo od
         regulárnej armády i od partizánov, ktorí nestydato temer do okien sa nám tisli.
   </p>
   <p>
    S napnutím sme sledovali, jako posledné ešelony za nami smerom k boľševickej záplave nás
         pomaly, ale iste predbehujú, a my z prvých stávame sa poslednými. Už len posledný obrnený
         vlak a my.
   </p>
   <p>
    A čo potom? No, nejak to už len dopadne.
   </p>
   <p>
    Nebolo možné ani domysleť. Náš štábny klasný (osobný vagón 2. triedy), kde mi patrilo
         celé oddelenie, len tak vrel a šumel od hlučnej zábavy.
   </p>
   <p>
    To naši milí hostia hostili nás, domácich, z posledných svojich zásob usporiadali nám
         hostinu.
   </p>
   <p>
    Ryby solené, údené, varené, pečené, rôzne mäsá, múčniky, sudová kapusta, zaváranie,
         smetana v mištičkách rôzneho tvaru. K tomu vrelý čaj a zmrzlina. Opravdu zmrzlina. Vonku
         treští mráz, ja po kuchyni sháňam sadlo pre stráže, aby si líca namazali, a oni si
         pochutnávajú na ananasovej zmrzline.
   </p>
   <p>
    Naschvál som sa zabavil v službe a došiel som ku koncu hostiny, kedy nálada dostúpila
         vrcholu. Mimo veliteľa práporu kapit. Zachara s paňou, ktorý našou strážou lapených
         červených špehúňov vyšetroval, boli v kruhu milých hosťov adjutant, dôstojník výzvednej
         služby so značnou zásobou docela slušnej pálenky, zdravotný dôstojník a dôstojník
         guľometčík.
   </p>
   <p>
    Vstúpiac k hodujúcim, pozdravil ma prísny abstinent pop s nádobou objemných rozmerov,
         plnou pálenky, a rozjasnený vyhlásil slávnosť môjho zasnúbenia s jedinou, cáru vernou
         kolegyňou.
   </p>
   <p>
    Moji známi sa výborne bavili na môj účet a sám som sa silil do nálady, hoci práve vtedy
         bezprostredne pri nás zastal náš obrnený vlak, nútený opustiť súsednú stanicu pred tvrdým
         náporom boľševikov. Inu sa to začína.
   </p>
   <p>
    Vonku značné oživenie, naši dôstojníci nenápadne zmizli na svoje miesta a sám som
         prevzal úlohu domáceho pána a zaviedol spoločnosť do svojho uzavretého oddelenia, kde som
         chránil majetok ešelonu a v tom blízko miliona Kolčakovských rubľov.
   </p>
   <p>
    Hostia už unavení útekom, zbití zlou predtuchou, túžili po odpočinku. Uvoľnili sme im
         dostatok miesta v pohodlnom a dobre vykúrenom osobnom vagóne.
   </p>
   <p>
    Len pop neustal vo vystrájaní a celkom vážne vyhlásil, že barišňu učiteľku musí si vziať
         niekto zo slobodných pánov za manželku, ináč, ako slobodná, nemá prístupu do príbytku, kde
         muži bývajú. Slečna, aby dokázala svoje kuchárske umenie a snáď i súhlas, priniesla za
         umyvadlo zmrzliny s poznamenaním, že porcia, ktorej celé odpoludnie venovala, patrí výlučne
         mne.
   </p>
   <p>
    Ale osud rozhodol a vytrhol ma z trápnej situácie; náš vlak sa pohol k osudnému
         Nižne-Udinsku a tu vyzul ma z mojej hodnosti hospodára, bo pre neprekonateľné prekážky
         opustili sme ešelony a peši sme udrali k východu.
   </p>
   <p>
    Prišiel som o všetok súkromný majetok i o poznámky z Przemyšla, zo zajatia i z legie.
         Len ešelonný poklad, blízko 800.000 rubľov, a svoju zbraň som zachránil. Na hosťov ani
         nebolo času mysleť, zmizli v N. Udinsku na stanici, bo i tu nás so všetkých strán
         obstreľovali.
   </p>
   <p>
    A neuvidel som ich viac, len sl. učiteľku som zazrel z okna teplušky, ako stála na
         perone v Irkutsku a slzila za naším transportom rušajúcim na východ, k Vladivostoku.
   </p>
   <p>
    Bola bledá, zničená, kruhy pod očami a hlasite vzlykala. Brat Ján z Brezovej, iste
         potomok bezcitných Tatárov, sa mi hlasite smial, že si nechránim snúbenicu. Ešte dlho sa mi
         smiali pre zásnuby.
   </p>
   <p>
    Úprimne mi jej bolo ľúto, vedel som do kosti precítiť tú škrtiacu opustenosť a samotu.
   </p>
   <p>
    Práve v Irkutsku som prebdel jednu noc na ulici pred nádražím, i dnes si nerád na to
         myslím.
   </p>
   <p>
    Pred našimi zrakmi napadli boľševici ešelon našich temer bezbranných delostrelcov vtedy,
         kedy dostatočne vyzbrojené ešelony ostaly na vzdialenej sriaďujúcej stanici v
         Innokentjevskej.
   </p>
   <p>
    Sprevádzal som br. veliteľa roty Rudolfa V., ktorý mal vyhľadať veliteľa pluku R. Gajdu
         niekde v Mariinsku, či Novo Nikolajevsku. Kým si opatril patričné dokumenty, strhla sa
         panika na perone pri pripravovanom útoku červených na izolovaný delostr. ešelon, a
         prchajúci z nádražia vyrazili nás na ulicu. Bezbranní, s 2 ťažkými kuframi uchýlili sme sa
         do služebného vlaku, ktorý dopravoval železničiarov z hl. nádražia na sriaďovaciu stanicu.
   </p>
   <p>
    Služebný vlak bol preplnený a stál pripravený k odchodu. Nevideli sme nič, len zblízka
         očuli prudkú streľbu, rachot guľometov i výbuchy granátov. Odsúdení k nečinnosti vyčkali
         sme konec streľby, bo i pod naším vagónom bolo plno boľševikov.
   </p>
   <p>
    Obecenstvo o prekot ušlo z vozňa a po utíchnuvšej streľbe pustili sme sa k našim. Hrôzu
         krvi a ranených i mrtvých sme našli. Ponúkali sme svoje služby, ale za nejaký čas na
         diplomatické zakročenie ešelon pohol sa na východ. K našim do Innokentjevskej sme nemohli,
         bo na zprávu o boji tiahli útokom na mesto. Zreteľne bolo čuť od Irkutu paľbu. Boli sme
         nútení s br. vel. roty i br. komisárom Emilom G. prečkať celú noc pod stĺpom elektr. svetla
         pred nádražím irkutským, kde stále sa rojili čety červených, ktorým sme dobre rozumeli,
         lebo hovorili maďarsky. Boli sme podozriví jednému z nich, prišiel sa presvedčiť, čo
         robíme. Ležali sme spokojne ďalej. Svetlo nesvietilo, nevidel naše červeno-biele stužtičky
         na čiapkach, nič mu nenapadlo, bo nenašiel zbrane u nás.
   </p>
   <p>
    Po nekonečne dlhej noci svitalo a uchýlili sme sa do vagóna francúzskeho komandanta.
   </p>
   <p>
    Za tým nasledovala šialená jazda pod bielou vlajkou v mimoriadnom jednovozňovom
         rýchliku, bo 3 ministri — boľševickí komisári Litkin, Sibirjakov a mne neznámy priali si
         vyjednávať s veliteľom Gajdom.
   </p>
   <p>
    Naši im neverili, bojovalo sa ďalej.
   </p>
   <p>
    Povolanejšl ocenia obete prinesené v záujme nášho oslobodzovacieho hnutia.
   </p>
   <p>
    Spomeniem si len, že konečne svitol deň a došla i pre nás loď a zdraví, roztúžení
         prekročili sme hranice v južných Čechách.
   </p>
   <p>
    Mohlo to byť krásne, keď sme prechádzali hranice; chlapci pristavili vlak, osvietili
         okná sviečkami a povybehúvali, aby pobozkali prvú hrudu oslobodenej vlasti.
   </p>
   <p>
    Ja som slzil, bo som myslel na tých, ktorých som tak mal rád a ktorí sa s nami
         nevrátili.
   </p>
   <p>
    Prijalo nás Komárno, ale mnohí sme tam nevydržali i roztratili sme sa potichu, kradmo za
         svojimi.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1047">
       </a>
       J. Jesenský: Keď som bol novinárom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    (Úryvky z deníka.)
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Djela davno minuvšich dnej. Puškin
      </p>
     </blockquote>
    </div>
   </p>
   <p>
   </p>
   <p>
    Z Trenčína do Prešporku sprevádzali ma kedysi štyria vojaci pod bajonetami. Z Brezovky
         za Bajkalom do Voroneži už len jeden konvoj, ale so štykom na vintovke. Z Voroneže do
         Kijeva mi robil kompániu tiež jeden ruský mladý vojak, ale ten bol opásaný už len „mečom“.
   </p>
   <p>
    V prvom páde ma lifrovali ako zradcu na zastrelenie. V druhom páde na „voľné prebývanie“
         do Voroneže, ako libertína najnižšej triedy. V treťom páde som už bol československým
         pracovným materiálom určeným pre Sväz československých spolkov v Rusku, ktorého sídlo bolo
         v Kijeve.
   </p>
   <p>
    To boly moje cesty z „otroctva ku slobode“.
   </p>
   <p>
    Do Kijeva som prišiel 6. septembra 1916. roku podľa nového kalendára. Bolo 8 hodín ráno.
         Ráno bolo utešené a teplé. Na stanici hrúza ľudí. Ledva sme sa vymotali k električke.
         Električka oblepená ľuďmi ako medový koláč muchami. Nebolo možné sa dnu dostať.
   </p>
   <p>
    — Poďme — reku — na izvoščíku.
   </p>
   <p>
    — Charašo.
   </p>
   <p>
    Ani sme nevyberali. Hneď na prvého sme si sadli. Izvoščík chudý a starý a jeho kôň tiež
         taký. Koník krivkal a ledva prepletal nohami. Pred nami vŕšky. Aj zastal a ani za svet
         ďalej. Izvoščík nás sosadil. Že on na vŕštek nejde. Šanuje si koňa. Pýtal rubeľ. Čo sa
         budeme hádať s pravoslávnym? Na konec by nám on nadal do židov alebo Poliakov. Dal som
         rubeľ a šli sme peši na „razpredeliteľný punkt“.
   </p>
   <p>
    Tu nás tiež čakala skúška z trpezlivosti.
   </p>
   <p>
    Prišli sme o 10. a hlásili sa. Povedali nám, že tak za jednu, za dve hodiny príde
         načalník a odbaví nás. Šli sme raňajkovať. Vrátime sa po hodine a zase len vravia, že tak a
         tak, za hodinu, za dve príde načalník. Šli sme do mesta „poguljáť“. O hodinu sa zase
         hlásime. Načalníka „ješčo niet“. Tak za hodinu, za dve. Šli sme na obed. Po obede to isté.
         Až o štvrtej sme dostali „bumagu“ a k nej jedného vojaka, ktorý nás odprevadil do Sväzu,
         kde ma odovzdali proti potvrdeniu.
   </p>
   <p>
    V rozsiahlej miestnosti Sväzu boli takmer samí vojaci, Česi v ruskej uniforme.
         Práporčíci, poručíci, dobrovoľci. Jeden z nich sa ma ujal a zvestoval mi, že ma čaká veľká
         práca a že mi o nej povie viacej Jožo Gregor. Poslali hneď pre neho do hotelu Praha.
   </p>
   <p>
    Za malú štvrťhodinku prišiel.
   </p>
   <p>
    Pobozkali sme sa ako starí kamaráti, ktorí sa dávno nevideli.
   </p>
   <p>
    Bol v civili. Nezmenil sa. Tá istá podlhovastá tvár s plešivastým temenom, s dávno
         strihanými vlasmi po bokoch a tyle, malou, nepestovanou kozou briadkou, hrubými fúzami a
         silnými obrvami. Tie isté usmievavé, sivé oči. Ten istý skromný človek s rečou tečúcou
         úprimne, bez pýchy a hrdosti. Len viac šedivých vlasov bolo vo fúzoch, a keď si ma obzeral,
         aj obrvy sa mi na chvíľu zdaly prísnejšími.
   </p>
   <p>
    Snáď od toho, že si ma predstavoval okrúhlym a mladým v tvári a videl pred sebou človeka
         chudého s čiernou, ohorenou, kostnatou tvárou s vpadnutými slychami.
   </p>
   <p>
    Vtedy som bol skutočne po sibírskom týfe (tyfus recurrens) a chodil som ešte ako v
         horúčke. Udalosti a dojmy neprijímal som priamo a hneď, ale ako by osievané cez nejaké
         sito. Nič ma netešilo. Bol som chmúrnym pesimistom a nemohol som sa akosi zobudiť.
   </p>
   <p>
    — Budeme vydávať noviny — hovoril mi nadšene — nejaké také Slovenské hlasy ako prílohu
         Čechoslovana. Ty, Janček a ja. Tri strany… Janček je v Moskve. Tam agituje… Treba rozkývať
         našich. Dať smer… Budeš so mnou bývať…
   </p>
   <p>
    A už ma aj viedol na svoj byt, chytiac ma pod pazuchu. Šli sme kamsi ďaleko, až za
         „Krutoj spusk“. Ukázal mi izbičku na druhom poschodí s oknom na tichú uličku, s výhľadom do
         sadu s veľkým trávnikom. Bolo v nej čisto a útulno.
   </p>
   <p>
    — Budeme platiť s obsluhou 32 rubľov.
   </p>
   <p>
    Poškriabal som sa za uchom po luteránsky. Smrdel som grošom.
   </p>
   <p>
    — No čo? Budeme dostávať oficiersky plat. Každý po 62 rubľov. Je to síce dosť málo v
         Kijeve, ale pri skromnosti ujde.
   </p>
   <p>
    Na dôkaz skromnosti šutroval ma hneď na Kreščatik do akejsi veľkej stolovej. Rozkázal
         hus a nedovolil mi nič platiť.
   </p>
   <p>
    Fajčili a besedovali sme hlboko do noci.
   </p>
   <p>
    To boly naše novinárske prípravy.
   </p>
   <p>
    Na druhý deň ma redaktor Čechoslovana Švihovský veselo prijal a predstavil kolegom
         redaktorom Žďárskemu a Dýmovi.
   </p>
   <p>
    Z nás jediný Švihovský vyzeral slušne, po europejsky. Odetý do dobrých, tmavých šiat s
         čiernym, širokým, mäkkým klobúkom. Usmiaty, vyholený, tučný, s blýskavými lícami. Redaktor
         Dýma mal vtedy veľkú, okrúhlu, čiernu bradu a bol odetý do akéhosi vetchého, polodlhého
         kabáta s pásom okolo brucha s veľkými gombičkami. Na hlave mäkká židovská čapica. Žďárský
         mal po kolená dlhú, popolavú vojenskú pelerínu, na čierno prefarbenú vojenskú blúzu a
         nohavice za sárami čižiem s gumovými opätkami. Gregor nosil parádny jesenný kabát popolavej
         farby, s veľkými žltými gombičkami. Kde ho vypriadol, neviem. Ja vo svojom „krížiackom“
         barnavom mantli, ktorý som dostal ešte na Sibíri od rakúskeho Červeného kríža (preto
         križiacky). Aby sa nepodobal vojenskému rakúskemu mantľu, strhal som gombičky a epolety s
         pliec, vytrhol jazýčky na chrbte, takže som dosiahol, aby sa podobal voľnému, širokému
         raglánu. Pravda, biele, plátené futro vrecák, ktoré sa vše zabelelo, keď som si ho svliekal
         alebo obliekal, a čísla na vreckách nemilosrdne prezradzovaly jeho a môj pôvod, čo ma
         ukrutne ženírovalo. Nuž, márnomyseľný človek sa vždy nazdá, že sa na neho vše niekto
         pozerá.
   </p>
   <p>
    Redakčná miestnosť bola podobná nám. Priechodná, kým sa jej lepšie povedie. Bola v
         koridore s telefonom. Cez koridor každý chodil a telefon ustavične zvonil. K tomu i páni
         redaktori boli skôr „povídaví“, ako píšucí. Jožo Gregor najlepšie vystihol situáciu, keď
         odišiel písať článok do ktoréhosi sadu.
   </p>
   <p>
    Sadol som si tedy za redakčný stolík a novinárska práca sa počala. Redaktor Dýma ma
         uviedol do novinárskych tajností. Počal vystrihovať zprávy z Národnej Politiky a ja som ich
         prekladal do slovenčiny.
   </p>
   <p>
    To bol môj novinársky počiatok.
   </p>
   <p>
    O pár dní mi hovorí Jožo:
   </p>
   <p>
    — Musíš písať politické články, úvodníky.
   </p>
   <p>
    — Ale, kamarát, — povedal som, — nikdy som úvodníky nepísal.
   </p>
   <p>
    V tom som baranom.
   </p>
   <p>
    — No, to musíš.
   </p>
   <p>
    — Prosím ťa, veď ma staviaš pred sporák, aby piekol a varil a nerozpoznám dobre mrkvu od
         celeru. Musím sa najprv informovať, troška sa rozhľadeť. Nevyznám sa v rôznych tečeniach.
   </p>
   <p>
    — Tok je jeden — československý.
   </p>
   <p>
    — A v tom toku rôzne víry, zákruty, bočné tečenia, podmývanie.
   </p>
   <p>
    — No, vidíš, napíš o tom niečo.
   </p>
   <p>
    Čo bolo robiť? Zamočil som pero do atramentu a zakrútil ním nad papierom, ale o chvíľu
         pokrútil som hlavou a složil pero.
   </p>
   <p>
    Zbadal som, že veď je tu nesúlad. Nik je nie dosť dobrý. Tu bol na pr. Dürich. Všetci
         akosi zle nedobre na neho. Čo porobil? Tu bola petrohradská opozícia. Zle-nedobre na túto.
         Prečo? Chodili Ruskom dr. Štěpánek, Koníček atď. Len tak sa sypaly hromy a blesky na nich.
         Akej kaše navarili? Tu bol slovensko-ruský spolok Štúr v Moskve. Že aby ho vraj čert vzal.
         Čo? Štúra aby čert vzal? Prečo práve Štúra? Tu generál Červinka mal povedať, že sú Česi
         austrofili a nie súci k organizácii vojska. Utopiť ho v lyžičke vody. Tu Koutňák nadal
         Sväzistom. Hybaj! Manifest proti Pavlůovi, že treba s ním pretrhnúť všetky styky. Koutňák —
         Pavlů — bojkotačný manifest. Aký to súvis? Prečo hneď trhať styky? Tu Štefánik prechádza
         Kijevom s chýrom, že bude arbitrom v spore Pavlů contra Sväz. Nechceme Štefánika za
         arbitra! Aký arbiter? Sám povedal, že je Pavlů jeho osobným priateľom a už vopred sa mal
         vyjadriť, že Pavlů vyčnieva o hlavu zpomedzi ostatných. Nechceme Štefánika za sudcu… A ten
         Švihovský! Nebude viac redaktorom. Ani Čechoslovan nebude. Bude sa volať Národnými
         Novinami. Redaktorom bude dr. Novotný, vydavateľom Jindřišek, majiteľom Sväz. Čo sa
         porobilo? Veď je Čechoslovan už zavedený. Vychádza 7 mesiacov a Švihovský je preca dobrý
         Čech a znamenitý človek. Práve takí sú aj ostatní: Pavlů, Červinka, Štefánik… Prečo chcú
         vziať zo správy Sväzu zajatecký a vojenský odbor? Zlý je Sväz? Nanič Tuček? Alebo odrazu
         vznikne strašný chýr, že Pavlů má byť komandantom celej československej tlače v Rusku.
         Prečo ide hrúza na všetkých? To sa nesmie pripustiť! Prichádza Košík s Vladimírom Hurbanom
         s peknou myšlienkou založiť osobitný slovenský časopis. Celkom rozumne dôvodia:… „Česi nás
         zacláňajú, a keď sa nám podávajú ,Slovenské Hlasy‘ ako príloha ,Čechoslovana‘, to nám
         podávajú i tieto Česi a pre Slovákov sa stanú českými hlasmi. Lepšie bude, keď osobitné
         Slovenské Hlasy povedia, že chceme jednotu s Čechmi…“ Čo to hovoria na tieto rozumné
         dôvody, že to bude dualizmus, separatizmus? Čo to má znamenať?… A prečo aj Štefánik, keď
         sme ho v Kijeve navštívili, vravel, že je reč len dorozumievací prostriedok. Veď bez
         vlastnej reči nieto ani vlastnej osvety… atď. atď.
   </p>
   <p>
    No, mojou úlohou bolo písať a vzal som tedy zase složené pero do ruky a písal som.
   </p>
   <p>
    Bolo so mnou tak, ako v tej anglickej anekdote. Bol jeden český kupec v Anglii. Menoval
         sa Abel. Dal si na firmu Abel. Čítali to ako Ebel. Dal si Ebel, čítali to ako Ibel. Dal si
         Ibel. Čítali to Ajbel. Pochválil som Kijev, čítali to ako „haňba Petrohradu“! Chválil som
         Petrohrad, čítali to ako „dolu s Kijevom“! Chválil som Paulů, čítali to ako atenát na Sväz.
         Chválil som Vondráka, bola to bomba na petrohradskú opozíciu. Videl som starého pána
         Düricha, chudého, so šedivými vlasmi a bradou, ako stál v hoteli „Praha“ sám, nik k nemu
         nepošiel. Pozastavil som sa na honbe proti nemu, čítali to ako zradu proti československej
         veci. Chcel som byť šetrným voči spolku Štúr, čítali to, že som gubernista. Hovoril som, že
         je osobitný slovenský časopis potrebný, hneď sa našli, čo to čítali: „Ahá! Separatizmus!“
         Písal som, že Slováci chcú to a to, už to slabikovali tak: „Samozvanci, čo tí hovoria v
         mene národa?“
   </p>
   <p>
    A keby som bol napísal, že v tomto nesúlade mi je jasné len to, že každý chce svojmu
         národu iba prospeť, len smery a metódy sú rôzne. I Dürich i gubernisti i štúristi i
         sväzisti i petrohradská opozícia chcú vymaniť národ zpod politického područia Nemcov a
         Maďarov. No a že gubernisti by nás chceli do područia Rusov, to už radšej k Rusom, ako k
         Nemcom a Maďarom a aj to Rusko sa zmení, nebude vždy na čele cár — diktátor, bude ústava,
         ľa už je duma, voľby atď. — to by boli povedali: „Čo je to za limonádový, bezcharakterný
         novinár? Novinár musí prepichnúť každého svojím perom, kto nesúhlasí s jeho presvedčením. A
         toto? Hotový cárista, černosotenec!“
   </p>
   <p>
    Zhrozil som sa a nenapísal podobný článok. Vyšiel mi nasledovný epigram:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Čože je to za robota?
Jeden, čihí, druhý hota.

K oju, oju, kone čierne:
prasknú uzdy — prasknú štverne
a to ešte v časy také,
keď je po osi voz v mláke,
a to v takom okamžiku,
keď je národ na vozíku.

Nie je na to statok statkom,
aby vždycky hádzal zadkom.
      </span>
     </p>
    </div>
   </p>
   <p>
   </p>
   <p>
    Ale ani tu som nemal pravdy. Národohospodársky možno, ale politicky rozhodne nie.
   </p>
   <p>
    Len tráva rastie potichu. Aspoň my ľudia to nepočujeme. Tá je na to, aby ju pokosili.
         Keď sa dom stavia, cieľ je jeden: postaviť dom, aby stál. Čo pri takomto stavaní kriku,
         lomozu, svárov! A práve v tomto kriku, lomoze a svároch je súlad stavebného procesu.
   </p>
   <p>
    Prišiel tedy filozof a povedal:
   </p>
   <p>
    „Demokracie, toť diskuse.“
   </p>
   <p>
    My to, pravda, po anglicky čítame takto:
   </p>
   <p>
    „Vaďme sa, to je demokracia.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1180">
       </a>
       Ferdo Klátik
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Na vojnu som šiel s pevným slovanským presvedčením, vychovaný súc horvatskou školou
         nižšou a preparandiou. Rebélie študentské začaly sa v Zágrebe a ich ozveny boly po všetkých
         jhsl. miestach. 2-3 roky pred vojnou oduševňoval som sa ideálom Juhoslávie a ukryl som na
         svojom byte v Osieku vysokoškoláka Slovinca, ktorý prešiel do Srbska, aby sa zúčastnil
         srbsko-tureckej vojny. Čítaval som v druhom ročníku Vajanského — knihy som si kúpil za
         usporený groš — ktorý ma náramne oduševňoval menovite svojimi básňami. Aby som sa naučil
         správne po slovensky, o prázdninách som pilne študoval Czambela. Po skončení uč. ústavu
         dostal som sa na horvatskú-kalvínsku školu (jediná ev. horv. osada v Jhsl.). Tu som pilne
         čítaval Kukučina, predplácal som Živenu a zdá sa mi i Nár. Noviny, Pedagogické Rozhledy a
         pilne som čítaval české pedag. knihy. Učil som sa češtine z Radičovej cvičebnice. Dôchodky
         na tomto uč. mieste mal som znamenité, ale mi čert, poťažne slovenské povedomie nedalo
         pokoja, a dostal som uč. stanicu v svojom rodnom meste v Starej Pazovej, kde som mal príjmy
         o mnoho menšie. A pretože boli v týchto školách internovaní Srbi, žiadal som sa na
         slovenské oddelenie do Ľubej na hrebeni Fruškej Gory. Tu moje dôchodky boly ešte menšie, že
         mi až z domu matka musela podporu posielať, ale mal som to vedomie, že slúžim svojmu
         národu.
   </p>
   <p>
    1915 v máji vzali ma za vojaka do horvatskej zemebrany. Úradná reč horvatská. Nechcel
         som byť jednoročným dobrovoľníkom a preto ma kapitán Falčione korbáčom počas cvičení po
         hlave bíjal. Istý priateľ, aby odložil odchod na front, nahovoril ma, aby som sa hlásil za
         jednoročiaka, čo som i učinil, a tým odchod na front odsunul som takmer o celý rok. V
         jednoročnej škole sme celkom otvorene hovorili o vojne so slovanského stanoviska. Našli sa
         z nás 150 len 2-3 blázni, ktorí k vôli postupu boli „štram“. Ako kadet hlásil som sa do
         lyžiarskeho kurzu, a tak som 6 týždňov žil v Tatrách. (Tatr. Lomnica). Tak som mal
         príležitosť videť aspoň časť Slovenska. Raz som zablúdil s dvoma priateľmi Horvatmi do
         ktorejsi slov. dediny pod Lomnicou a ustatí šli sme do krčmy. V prvej miestnosti sedeli
         slovenskí sedliaci. Keď krčmár — Žid — videl pánov, hneď spustil na nás po maďarsky a aby
         sme prešli do „pánskej“; my sme však nechceli do pánskej izby ísť a ja som mu odpovedal po
         slovensky. Prisadli sme si k tým sedliakom, s ktorými som sa začal rozprávať. Pán hostinský
         sa škandalizoval. Sedliaci nerozumeli tomu, obávali sa, a tiež sa od nás odsťahovali.
   </p>
   <p>
    Videl som vtedy, ako je do slovenského človeka vohnaný rešpekt k „pánom“.
   </p>
   <p>
    Na vojnu sme šli veselo: cestou sa nám vojaci začali tratiť; bolo to r. 1916 na jar. So
         mnou slúžil jediný Slovák pán Karas, vari zo Žiliny, bank. úradník Tatra-banky — ináč
         kadetaspirantom bol už plných 25 rokov. Pozdejšie sme sa stretli u 12. pl. M. R. Štefánika.
         Na fronte bolo tiež veselo: 4 kadeti a práporčíci jedného rána s tamburicami prešli k
         Rusom. Veliteľ divízie — generál Lipovšák — Horvat — vyhlásil ich za najväčších herojov,
         aby sa nepovedalo, že z jeho divízie utekajú dôstojníci k Rusom. O mesiac sme dostali
         zprávu, že sú naši heroji v srbskej divízii v Odese. Na fronte som si zadovážil krásnu
         knihovňu slovenských kníh, ktorá patrne prišla po mojom zajatí do rúk družiníkom, ktorí
         boli na našom úseku. — 5. či 6. júna v nedeľu začal sa nástup Brusilovov. Prvého dňa po
         obede náš batalion šiel vyháňať Rusov zo zákopov. Velel som čete. Rozložili sme sa pred
         zákopami. Len čo sa ukázal prvý Rus, zvolal som mojej čete: „Bacajte oružje, Rusi dolaze!“
         Mojim vojakom nebolo treba rozkaz opakovať (boli to Horvati a Srbi a k tomu už
         preparovaní), ochotne pohádzali zbraň. To isté spravil i súsedný veliteľ čety. O chvíľu, už
         na tom druhom boku, zbadal som, že sme vlastne všetci tu: kapitán, dôstojníci celého
         bataliona a naši ľudia. Darmo je, ja neviem, či sa kto dohováral predtým, ale bolo nám
         akosi všetkým príjemne, že sme „s tejto strany“. V Darnici pri Kijeve som sa rozlúčil s
         mladšími priateľmi — išli do Odesy, starší váhali ešte, ja som sa prikľúčil k Čechom. V
         Darnici som videl vojakov z českej družiny, ale som nebol ešte orientovaný o veci. Šli sme
         do Sibírie — do Omska. Na dvore zajateckého tábora v Omsku nás triedili podľa národnosti.
         Bolo nás asi 20.000 dôstojníkov. Každá národnosť mala na dvore svoj štvorec: česká,
         slovenská, srbská, horvatská, slovinská, v druhom rade nemecká, maďarská, turecká atď.
         Povedali nám, aby sme šli každý na svoj štvorec. Ja som šiel teda na ten slovenský. Štvorec
         český hol preplnený, a tak i súsedný srbský a horvatský, ako i nemecký a maďarský. Na
         slovenskom štvorci stál som celé 3 hodiny, kým nás Rusi triedili a popisovali, úplne sám. S
         jednej strany známi Česi volali: „Pojď sem, Slováčku, vždyť Slováci a Češi jsou jedno.“ S
         druhej strany známi Srbi a Horvati mi volali: „Nebuď blázon, veď ty si z Horvatska, tak si
         náš.“ Nešiel som. A Maďari, ktorí mi stáli za chrbtom, len tak sa štopali do boka a volali
         čosi na mňa posmešne, ale som nerozumel, lebo neviem maďarsky. Vtedy som pocítil celú
         tragédiu svojho národa: z 20.000 inteligentov že je len jeden, kto smie povedať, že je
         Slovák. Ja som plakal v duši a nemal som strašnejšej chvíle v svojom živote, ako čo som ju
         prežil na tom štvorci, nie preto azda, že som bol vystavený pohľadom a maďarskému posmechu,
         ale preto, že som vtedy plne cítil náš osud. A tam na tom mieste omského dvora zajateckého
         v duši svojej som složil prísahu, ktoré sa dodržiavajú. Po sčítaní som šiel k Čechom.
         Zaujímavé, že o dva roky pozdejšie stretol som sa v legii s našimi ľuďmi, ktorí mi
         pripomínali tento moment, ale že vraj museli sa skryť, lebo by ich Maďari boli
         prenasledovali atď. Znamená to teda, že boli Slováci — na maďarskom štvorci.
   </p>
   <p>
    Z Omska som sa dostal do táborov v Petropavlovsku, v Ťumeni a v Usť-Kamenogorsku na
         hraniciach Turkestanu. Noviny — Čechoslovana, pozdejšie Čechoslováka a Slov. Hlasy
         dostávali sme vo veľkých intervaloch. Žil som medzi dôstojníkmi Čechmi a Poliakmi, počtom
         200. My mladší zajatci držali sme akosi spolu a myšlienkove sme sa srovnávali v otázke
         hnutia československého. Starší páni — a to všetko vážni ľudia, ktorí doma zaujímali vysoké
         postavenia, boli dobrými Čechmi, ale sa akosi báli; oni totiž roku 1914 videli
         Rakúsko-Uhorsko v plnej sláve a moci, kým my 1916 sme už badali, že to neni tak skvelé s
         Rakúsko-Uhorskom. My mladší sme „vlastizradné“ noviny čsl. čítali verejne a verejne nosili
         od jedného k druhému, starší páni radi by čítali, ale sa neopovážili, a ktorý sa opovážil,
         ten ich v noci potajomky čítal a cez deň pod kabátom vracal.
   </p>
   <p>
    V tábore sa teda medzi Čechmi (Poliaci, hoci žili spolu s nami, v tejto veci sa držali
         úplne rezervovane) tvorily dve strany: strana, ktorá sympatizovala s čsl. hnutím a strana,
         ktorá sa bála, ba medzi nimi boli takí, ktorí sa vyhrážali a ktorí nás udávali, keď prišla
         sestra z Červ. kríža z Rakúska. To viem z toho, lebo u matky, doma, okresný úrad prekutával
         po nejakom čase, ako tá sestra bola u nás. Mnohí z nich zaujímajú dnes pekné postavenie v
         Republike… V meste bola organizácia Československého Sväzu. Bolo treba verejne vystúpiť:
         buď — alebo. Nepamätám sa už, ako to bolo, kto vlastne prvý začal zpomedzi nás mladších,
         len toľko viem, že mi ktorýsi z priateľov jedného dňa povedal: „Ak si s nami, poď z tábora
         von, Rakušiaci nás nechcú v svojej spoločnosti.“ — Ja som sa opýtal, kedy sa ide. Odpoveď
         znela: „V nedeľu po obede.“ A neviem, ako to vlastne bolo, a nikdy som si ani
         nezrekonštruoval celú vec, len toľko sa pamätám, že v nedeľu po obede prišiel voz a nás
         osem, ktorí sme podpísali prihlášku do Sväzu, vynášali sme si trocha tej svojej chudoby na
         voz. Celý dôstojnícky tábor — 200 mužov — išlo sa dívať na nás. Tí ľudia zbesneli. Toto
         nakladanie vecí trvalo akiste hodinu alebo dve. Stáli sme my ôsmi na dvore ako odsúdenci
         pre šibenicu. Nikto neprišiel z našich známych, aby sa s nami rozlúčil, ba ani tí, ktorých
         sme považovali za „svojich“ a s ktorými sme mali najintímnejšie rozhovory o našom hnutí.
         Niektorí pľuli na nás, niektorí sa smiali a vysmievali, padaly tie najhoršie urážky,
         niektorí od hnusenia sa nad našou zradou odchádzali preč, aby sa nedívali, a potom sa zase
         vracali, pľuli alebo niečo povedali a zase odišli. Najviac výsmechu vydržal Juraj Vohryzek,
         syn dr. Vohryzka, redaktora akýchsi lekárskych listov, zdá sa mi z Budejovíc — Žid síce,
         ale pevného českého a slovanského presvedčenia. Ten človek za celý čas len dve roboty
         konal: buď najťažšie úlohy z chémie a matematiky písal, alebo sa šachoval, o našom hnutí
         nikdy ani slovíčka nehovoril, a hľa, zrazu taká zrada! — verejne trhá s Rakúskom. Pamätám
         sa, že keď mu priateľ povedal: „Jiří, jdeš s námi?“ ten bez akéhokoľvek opytovania sa a
         váhania odpovedal: „No jo“, a ďalej sa ihral v šachy, kým ostatní po celé noci sa
         rozhodovali, ba plakali, aby ich nikto nevidel, a rozhodovali sa, či pôjdu a či ostanú.
   </p>
   <p>
    Do vojska sme sa prihlásili r. 1917 z Usť-Kamenogorska, avšak pre ďalekú cestu po rieke
         nedostali sme pozvania k nastúpeniu služby. Na jar 1918 chystali sme sa prvou loďou do
         Omska. Považovali nás za bláznov, čomu sa niet ani čo diviť; vojsko utekalo z Ruska, Rusko
         v plameni revolúcie, Nemecko pred Parížom, Srbsko a Belgicko prešliapané… situácia zúfalá,
         o veľa horšia ako na počiatku vojny. Povedal bych, že pre vstup do vojska bol najťažší 18.
         rok, lebo bolo najmenej výhľadu na úspech. Po týždňovej plavbe po rieke dorazili sme 12.
         mája do Omska, kde sme sa prihlásili na sbornom punkte.
   </p>
   <p>
    V lete začali dovážať čs. zajatcov do sborných lágrov. Taký zajatecký láger bol v Omsku,
         neďaleko našich kasární. Tu som sa soznámil s Martinom Oríškom, ktorý sa vracal s fronty a
         zastavil sa na sbornom punkte. V Omsku bola tiež Národná rada. Oríšek u veliteľstva
         záložného práporu vykonal, aby ma využili ako vzdelávateľa v tábore zajateckom. Bol som
         teda naznačený, aby som išiel do zajateckého táboru a získal našich ľudí do vojska.
   </p>
   <p>
    Túto funkciu som konal asi 2-3 mesiace. Prichádzaly transporty Slovákov a Čechov.
         Obzvlášť transporty Slovákov vzbudzovaly u mňa strašný dojem. Otrhaní, vysilení prácou, so
         zúfalým, ba zlostným pohľadom v očiach, uprášení od dlhej a namáhavej cesty stúpali v
         štvorstupoch k táboru, preklínajúc, že sa ako Slováci narodili. A ťažká práca bola medzi
         nimi. Nebolo takmer možné k nim sa priblížiť. A ja som im mal dať ducha, oduševniť za
         borbu! Na shromaždeniach v zajateckom tábore brali účasť členovia Odbočky Dávid, Oríšek,
         Daxner (Samo) a ešte niektorí. Ja som tiež verejne hovoril. Mal som celkom akýchsi 45
         verejných rečí. Málo sa ich získalo pre vstup do vojska. Pozdejšie v svojej rote rozprávali
         mi vojaci: „Brat poručík, či sa pamätáš na Omsk? Do srdca, do duše si nám hovoril, ale
         darmo, ťažko bolo sa rozhodnúť, lebo v každej zemlianke boli rakúski kapráli, ktorí sa
         všetkému vysmievali po shromaždeniach a ešte pohrozili, že zapíšu každého, kto by odišiel
         do vojska, vyhrážali šibenicami.“ A najťažšie bolo prekročiť prah zemlianky, svoje veci
         vziať a odísť. Ešte ako tak by to šlo, keď z jednej dediny sa viac dobrovoľcov našlo, ale
         ťažko bolo tomu, kto nemal nikoho, aby s ním šiel do vojska.
   </p>
   <p>
    V Novo Nikolajevsku bol tiež koncentračný láger pre našich krajanov, bolo tam akýchsi
         300 Slovákov. Z Omska som bol poslaný na žiadosť veliteľa tohoto tábora kap. Krejčího, aby
         som tu propagoval myšlienku nášho hnutia. Tam som mal školu pre našich plné tri týždne.
         Zriadil som riadne vyučovanie od 8. — 11., odpoludnia od 3. — 5. Vyučovalo sa v jedálni.
         Nepúšťal som sa priamo, ale obchádzajúc: počty, zemepis, hospodárstvo, dejepis, zprávy o
         položení na frontoch a po nejakom čase „rezal“ som do toho. Myslím, že pôda bola dobrá,
         lebo každého dňa sa ich niekoľko prihlásilo. Pracoval som sám. Matej Miškoci ma naznačil za
         veliteľa transportu 1200 mužov-zajatcov (Slovákov) z Omska do Irkutska. Dostal som tiež asi
         20 mužov vojakov čo sprievodčích. Musím sa však vrátiť: V Omsku som padol s celým sborným
         punktom do zajatia boľševického; tam sme boli 3 týždne. Keď sa blížilo čsl. vojsko,
         boľševici zutekali a my sme obsadili Omsk. Ja som s niekoľkými vojakmi obsadil kadetský
         korpus a zachránili sme bohaté skladištia pre naše vojsko.
   </p>
   <p>
    Z Omska do Irkutska so svojím transportom cestoval som 8 dní. Cesta bola príjemná, moji
         krajania mali všetkého nadostač. Z poslednej stanice postaral som sa, aby na nasledujúcom
         „pitateľnom punkte“
    <sup>
     [
     <a class="footnote" href="#ftn.d56e1210" name="d56e1210">
      4
     </a>
     ]
    </sup>
    dostali naši ľudia všetko: dobrú stravu, čaj a cukor ako i chleba. Cestou som
         navštevoval krajanov vo vagónoch a získaval ich pre vstup do vojska. Sprievodčí boli
         Slováci, nováčkovia, a tí veru začali chabnúť v prostredí nepriaznivom (medzi svojimi
         známymi vo vagónoch) na duchu. Každý večer som ich shromažďoval vo svojom vlaku a tu som im
         vlieval oduševnenie, aby vydržali. Mnohí z nich veru radšej by sa boli videli v zajateckej
         rovnošate ako s čsl. lentočkou.
   </p>
   <p>
    Prišli sme do Výchovného tábora pre Slovákov v Irkutsku. Neviem zásluhou koho, myslím
         však Oríškovou a Daxnerovou, dostal som poverenie viesť výchovnú prácu v tábore. Tu bolo
         akýchsi 4-5000 našincov. Mal som i pomocníkov; pamätám sa na Antona Granatiera, Rudolfa
         Slabeya, práporčíka Ballu, myslím že bol tu i Daniel Izák a Mikuláš Gacek. Činnosť bola
         veľmi pekne organizovaná. Čo deň boly prednášky zo všetkých oborov so zamiešaním čsl.
         revolučného pohybu. Myslím, že som tu účinkoval do zimy. So žiaľom musím poznamenať, že
         moji spolupracovníci nemali ku mne veľkú dôveru a to asi preto, že som ja dostal vedenie
         výchovnej činnosti, bárs som aj neskoršie prišiel do vojska, kým niektorí vstúpili už roku
         1916, potom že som bol len strelcom, kým medzi nimi boli i dôstojníci, a konečne snáď aj
         preto, že som bol medzi nimi najmladší; nuž a môže byť i preto, že moji spolupracovníci
         slúžili v slovenskej rote 7. pluku a mali svoj zvláštny názor na čsl. hnutie. Dnes si
         neviem objasniť celú túto vec. Preto som bol veľmi rád, keď som dostal pozvanie k redakcii
         Slovenských Hlasov do Jekaterinburgu.
   </p>
   <p>
    Rád som bol v redakcii. Poznal som život „u kotla“ — u Odbočky a kruh svojich vedomostí
         som si veľmi rozšíril. Z tých čias spomínam na Gregora Tajovského, Janka Jesenského,
         Martina Oríška, Petra Marendiaka, Jozefa Kustru, Jozefa Vrabca, Rudolfa Klačku, Štefana
         Hoju a korektora Thurzu. Do „Slovenských Hlasov“ napísal som niekoľko článkov. Pri
         likvidovaní Slovenského odboru Odbočky nedôstojným spôsobom sa prešlo cez M. Oríška,
         správcu odboru, že bol jednoducho upovedomený, že odbor má likvidovať a on že prestáva byť
         správcom odboru. Toto sme všetci považovali za urážku a preto sme sa rozhodli všetci odísť
         k častiam. Ako som pozdejšie videl, nikto, okrem mňa tohoto uzavretia sa nepridržiaval.
         Nerozumiem ani po dnes celej veci. Musím podotknúť, že v Jekaterinburgu tak vo februári
         1919 zavolal si nás, Slovákov pri Odbočke, generál Štefánik. Boli u neho: Jesenský,
         Tajovský, Vrabec, Kustra, Klačko a ja. Či bol ešte kto, nepamätám sa, akiste Marendiak.
         Predviedol nás Bohdan Pavlů. Štefánik na nás pôsobil silným dojmom: učenec-umelec,
         básnik-filozof. Tie oči, ten pohľad nezabudnem nikdy. Veď iba pohľad jeho očú utkvel mi v
         pamäti. Boli sme u neho 4 hodiny. Rozprával nám o politických veciach. Od vysilenia zamdlel
         a my sme išli preč.
   </p>
   <p>
    Šiel som k svojmu pluku do Irkutska.
   </p>
   <p>
    Z Irkutska sme šli na magistrálu, kde som prežil celé jaro, leto a jeseň 1919, zimu už
         len čiastočne. 17. dec. 1919 komandovaný som bol k vojenskému referátu za účelom sostavenia
         soznamu 300 slov. legionárov, ktorí by mali ísť na Slovensko, lebo tam horelo vpádom
         Maďarov. Rozklad ruského vojska a náš postupný návrat do vlasti zle pôsobil na ostavšie
         časti. Po mnohých trápnych chvíľach dostali sme sa na východ. Poneváč z výpravy tých 300
         slov. legionárov nebolo nič, vrátil som sa k svojej časti k 12. pluku, kde som u 10. roty
         bol polrotným do svojho návratu do vlasti. Vrátil som sa cez Vladivostok okolo Číny, Indie
         na Terst. V Komárne sme boli 16. sept. 1920. Tu som dostal poverenie od pluku, aby som asi
         30 bratov dopravil do Prahy a tu im zaopatril dokumenty pre odchod do cudziny, lebo to boli
         legionári zo zemí mimo Československa. Zažil som veľmi trapné chvíle pri maďarskom
         konzuláte, kde naši šuhajci z Maďarska celí zúfalí prišli si v uniforme pre pasy. Ja som im
         plne rozumel. Republika dva roky trvala a preca nebolo nikoho, kto by sa postaral, aby títo
         ľudia ináč zakončili svoju kariéru v čsl. vojsku.
   </p>
   <p>
    Vracajúc sa domov, naši legionári boli na pr. v Juhoslávii zavretí v lágroch po celé
         týždne spolu s vracajúcimi sa zajatci. Koľko tí ľudia zažili trpkých chvíľ a posmechu od
         zajatcov.
   </p>
   <p>
    Medzitým, ako nás privítalo naše hlavné mesto Bratislava? Dve hodiny sme vo vlakoch
         čakali pred Bratislavou, aby napochytre v Bratislave schystali aké-také privítanie: vyšiel
         nám v ústrety Bohdan Pavlů a mešťanosta, myslím, že ešte dvaja-traja páni. Chcel som ostať
         na Slovensku a šiel som do školského referátu v Bratislave, prosiac o nejaké učiteľské
         miestečko, veď Slovensko tak potrebovalo národných ľudí. Povedal mi referent, že všetky
         miesta sú obsadené. Tak v roku 1920 nebolo jediného miestečka učiteľského pre človeka,
         ktorý chcel svoj život posvätiť prebúdzajúcemu sa slovenskému národu!
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1210" name="ftn.d56e1210">
        4
       </a>
       ]
      </sup>
      vyživovací stanice
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1228">
       </a>
       Ján Majerčík
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Narodil som sa r. 1897 v Košťanoch, politický okres Turč. Sv. Martin. Rodičia moji boli
         maloroľníci. Skoro mi odumreli. Po skončení ľudovej maďarskej školy dal ma môj tútor učiť
         sa kupectvu do Ruska, jako bolo zvykom v Turci pred svetovou vojnou. Veľa podrastajúcich
         chlapcov ta odchádzalo. Odišiel som ako 13-ročný chlapec r. 1910. Môj šéf bol Slovák —
         Jozef Polonec, pochádzajúci tiež z našej obce.
   </p>
   <p>
    Svetová vojna ma stihla v meste Kašíne, v Tverskej gubernii, v severnom Rusku. V tomto
         meste sme boli len traja Slováci: môj šéf, ja sedemnásťročný, 14-ročný Pavel Kluch a dve
         Slovenky: manželka J. Polonca (dcéra R. Urama Podtatranského) a jedno 15-ročné dievča.
   </p>
   <p>
    *
   </p>
   <p>
    Sympatizovali sme s Rusmi a priali sme im víťazstva v tej mienke, že potom sa uľahčí i
         Slovákom. Šéf bol internovaný jako rakúsko-uhorský záložník a odvezený do Kostromskej
         gubernii. Mňa jako sedemnásťročného neinternovali, obchodoval som ďalej. Rusovia sa k nám
         chovali veľmi pekne — až na niekoľko jednotlivcov. O Slovákoch jako aj o Čechoch vedeli
         veľmi málo, mali nás jako všetky národnosti bývalého Rakúsko-Uhorska za Austrijakov. U nich
         rozhodovalo náboženstvo viac ako národnosť a preto im boli bližší pravoslávni Srbi. Kto bol
         pravoslávny — bol „náš človek“. O Čechoch vedeli, že kedysi Žižka slávne bojoval proti
         Rímu, o Slovákoch iba to, že žijú kdesi v Karpátoch slavianske národy. Znali pieseň „Hej
         Slované“, ale nevedeli, že ju napísal Slovák.
   </p>
   <p>
    Z ruských novín sme sa dozvedeli o utvorení spolkov Čechov a Slovákov v Moskve,
         Petrohrade, Kijeve ako i o varšavskej Slovenskej besede. Prihlásili sme sa za členov
         moskevského spolku v septembri 1914. Boli sme prijatí pod jeho ochranu a tak som unikol
         internovaniu. Podporovali sme tento spolok peňažite vo forme národnej dane.
   </p>
   <p>
    V r. 1915 sme dostávali naše noviny, ak sa nemýlim „Čechoslovana“. Vtedy prišli rakúski
         zajatci. Bolo medzi nimi dosť Slovákov, najviac Zemplinčanov, ale z Turčanov nik. V apríli
         vrátil sa J. Polonec, poneváč internovanie bolo mu premenené na pobyt v obvode mesta
         Kašína. Dopísal Slovákom obchodníkom v Toržku a Rževe. Sám som napísal ujovi Jánu Sokolovi,
         rodom z Koštian v Turci. Bol usadený na Krymu. Pán Polonec dopisoval si tiež s Jozefom
         Bukovským, ktorý slúžil pri 2. čsl. dobrovoľníckom pluku.
   </p>
   <p>
    Prichádzali noví naši zajatci, ale mali sme s nimi malý styk, poneváč odchádzali na
         vidiek na robotu.
   </p>
   <p>
    Neúspechy Rusov nás trápily. Ujec Ján Sokol, ačkoľvek bol už pred válkou ruským občanom,
         bol vypovedaný z Krymu do Ufy na Ural.
   </p>
   <p>
    V roku 1916 bola nálada ruského obyvateľstva po minuloročných neúspechoch stiesnená.
         Podporovali sme ďalej naše hnutie, ktoré sa stalo k jaru výbojnejšie. Ruské veliteľstvo
         zaznamenalo vo svojich zprávach úspech našich čsl. rozviedok. Brusilovský nástup vzpružil
         ruské obyvateľstvo. I do našich organizácií vlial nového ducha a život. Časopis
         „Čechoslovan“ neprestajne volal po vstupu do vojska — čím ďalej — tým hlasnejšie…
   </p>
   <p>
    Preto i ja, devätnásťročný, som začal uvažovať o vstupe do vojska. Cítil som, že národná
         daň je málo pre oslobodenie národa. Veril som vo víťazstvo Rusov a s ním v oslobodenie
         Slovenska zpod jarma maďarského. V júni r. 1916 prihlásil som sa ako dobrovolec do čsl.
         vojska, vtedy ešte do „Družiny“. Prijatie a povolanie som reklamoval u podpredsedu Národnej
         rady Jána Országha v Moskve. Na jeho urgenciu bol som v auguste prijatý a povolaný do čsl.
         vojska.
   </p>
   <p>
    Medzi touto dobou prichádzali do mesta Kašína rakúski zajatci, zajatí Brusilovom. Prišlo
         asi 120 dôstojníkov Čechov, ktorí založili organizáciu. Ako sa v nej pracovalo, neviem,
         lebo vtedy som bol už v čsl. vojsku. Viem len, že usporiadali niekoľko koncertov so spevom
         pre ruskú verejnosť v miestnostiach tamojšej reálky. Mali veľký úspech a získali sympatie u
         tamojšieho obyvateľstva.
   </p>
   <p>
    J. Polonec bol veľkým propagátorom medzi zajatci. Získal prihlášky značného počtu
         dôstojníkov a tiež vojakov do nášho vojska a do srbského.
   </p>
   <p>
    Dňa 13. augusta r. 1916 prišiel som do Kijeva a hlásil som sa u náhradnej roty 2. čsl.
         pluku. Bol som zaradený do 3. roty. Hľadal som Slovákov, ale našiel som ich veľmi málo: z
         Turčanov Peťka z Ležiachova, Králika, mäsiarskeho pomocníka z Vrútok, dvoch Kláštorčanov a
         čo najviac ma prekvapilo — dvoch Vúčanov zo švábskej dediny v horách medzi Kláštorom a Nem.
         Pravnom — veľmi chudobnej obce, v ktorej bývajú samí Nemci.
   </p>
   <p>
    Hľadanie Slovákov medzi dobrovoľníkmi ma skoro omrzelo, poneváč malo malý úspech. Okolo
         28. — 30. VIII. 1916 odchádzaly dve roty pochodové k 2. pluku. S nimi odišli Králik a 1
         Kláštorčan. Zo známych ostal iba Peťko.
   </p>
   <p>
    Kijev je pekné mesto. Bývali sme tam v univerzite na Vladimírskej ulici. Do obeda
         cvičili sme za mestom u pevnosti, po obede na dvore univerzity. Duch dobrovoľníkov bol
         dobrý a veselý. Večer sme chodievali na blízky Bibikovský boulevard a do Nikolajevského
         parku korzovať. Obecenstvo si nás obľúbilo. Páčili sa nám tamojšie dievčence v maloruských
         krojoch. Na prechádzkach boli najväčším naším postrachom ruskí generáli, lebo sme ich málo
         poznali a veľaráz sme postavili frontu donskému kozákovi namiesto im. Kozáci sa tomu veľmi
         tešili, no generáli nie.
   </p>
   <p>
    Do Kijeva mi došiel list môjho ujca Jána Sokola z Ufy. Veľmi ho tešilo, že som išiel do
         vojska. Schvaľoval môj skutok a bol na mňa veľmi hrdý, hoci som žiadnym hrdinom ešte nebol.
         Veľmi ľutoval, že je už 60 rokov starý, ináč že by tiež veru išiel do vojska. Oznamoval mi,
         že sa už v Ufe udomácnil a má zamestnanie. Založili v Ufe organizáciu zajatcov a krajanov a
         on vraj je predsedom tejto organizácie.
   </p>
   <p>
    Asi 4. IX. 1916 odchádzala náhradná rota z Kijeva do Baryševky. Hlásil som sa do
         pochodovej roty, ale ma nevzali, že vraj musím ešte cvičiť. Ale preca som sa ta dostal;
         bolo tam veľa známych z našej roty. V Baryševke sme bývali v zemliankach. Bolo v nich
         tesno. V každej nás bolo asi 150 mužov. Každodenne sme cvičili. Spali sme ani zabití. Keď
         pršalo, tieklo k nám cez strechu…
   </p>
   <p>
    Prichádzali noví dobrovoľci. S nimi prišiel tiež Osúch zdakade od Žiliny. 2500 mužov
         malo ísť na doplnenie srbskej divízie do Dobrudže. Večer nastala živá debata. Nepáčilo sa
         nám, že nás ruské veliteľstvo ako československých dobrovoľcov chce zaradiť do srbskej
         divízie, kde sa stratíme, našej veci zvlášť neprospejeme a len sa tak roztrieštime.
   </p>
   <p>
    Baryševka je ukrajinské mestečko v Poltavskej gubernii, asi 30 vierst od Kijeva. Bolo v
         ňom veľa Židov, všetci zamestnaním obchodníci. Ukrajinci boli roľníci dosť zámožní, lebo je
         tam kraj úrodný, polia znamenité. V októbri odišli dve pochodové roty k štábu 1. pluku.
         Rozlúčil som sa so známymi. Dva dni po ich odchodu sostavovali nové dve pochodové roty. Bol
         som tiež zaradený do 2. roty, 2. čety. Cvičili sme zvlášť. V prvej polovici novembra sme
         odišli k štábu 1. pluku. Naša rota bola zaradená ako 11. rota 1. pluku a ako 3. rota 3.
         pluku, ktorá sa má utvoriť, akonáhle príde dovolenie ruského veliteľstva.
   </p>
   <p>
    Tretí deň po odchode z Baryševky došli sme vlakom na stanicu Dombrovice vo Volyňskej
         gubernii. Ztadiaľ sme išli pochodom asi 20 vierst cez mestečko Berezany do dediny Renčice,
         kde je štáb 1. pluku. Došli sme večer. Nocovali sme po chatách. Ráno nastúpily obidve naše
         roty na námestí, kde nás vítal podplukovník Mamontov, veliteľ nášho práporu a budúci
         veliteľ 3. pluku. Mal k nám krásnu reč, boli sme všetci nadšení. Po obede sme odišli do
         vedľajšej dediny Treskyne.
   </p>
   <p>
    Treskyňa je veľmi chudobná dedina. Kto má pár koní a kravu, je už veľkým boháčom. Ináč
         majú len koňa alebo kravu. Tak chudobného kraja som nevidel. Obyvatelia sa nosia veľmi
         primitívne. Šatstvo si tkajú sami. Nevedia, čo sú topánky. Nosia iba „lápte“, ktoré si sami
         pletú. Čítať a písať nevedia. Do školy chodia iba Židia. Dievčatá veľmi pekne vyšívajú.
         Kroj ich je biely a červený. Nás sa veľmi bály, tlačily sa do rohu izby a spaly v studených
         komorách, my v chatách na laviciach. Neskoršie si nás veľmi obľúbily.
   </p>
   <p>
    Ja som býval v chyžke s dvoma bratmi z Moravy — Kukačkom a Vonešom — a jedným z Čiech —
         Brůžkom. V dedine bolo blata po kolená. Cvičiť sme nemohli pre stále dažde. Veliteľom našej
         roty bol podporučík Dembský, ruský Poliak — po matke Čech — veľmi dobrý človek. Četárom bol
         inž. Václav Solín z Tišnova na Morave. V rote bolo 50-60 % bratov z Moravy. V 2. čete bol
         som Slovák iba ja, v 1. čete bol brat Topolský z Báčky, v 3. čete Salajka z Kysuckej
         doliny, v 4. čete Peter Kováčik z Liptova — neskôr delegát II. voj. snemu za 12. pluk, a
         Osúch od Žiliny.
   </p>
   <p>
    Urobili sme si cvičište tak, že sme vykopali hrádze po krajoch ulice, vodu odviedli,
         vykopaný piesok nahádzali na ulicu a túto urovnali. Do týždňa sme mali cvičište rovné a
         suché ako sklo. Za mrazov a keď napadol sneh, cvičili sme na poliach. Ináč sme sa už rátali
         za frontovníkov, lebo v každú chvíľu môže prísť rozkaz, aby sme išli do linie. Ako frontoví
         vojaci dostávame 75 kopejek mesačného platu, 36 kopejek náhradu za fajčivo — machorku. Za
         tento obnos sme nič nemohli kúpiť, lebo je všetko veľmi drahé. Na vianoce sme dostali
         dajaké dárky od moskevských dám.
   </p>
   <p>
    Bolo k nám pridelených 50 mužov. Medzi nimi Slováci: Polubiak od Žiliny, Burdek z Detvy.
         Topolský odišiel za tlumočníka k ruským častiam u 2. pluku. III. prápor bol ubytovaný v
         blízkych Cepceviciach. Poznal som tam Jozefa Bukovského z Necpál v Turci a Michala Čásora z
         Báčky.
   </p>
   <p>
    V decembri z popudu plukovníka Mamontova prešli sme všetci na pravoslávnu vieru, aby sme
         získali ruské duchovné kruhy pre našu vec. Duchovenstvo malo veľký vplyv na ruskú politiku.
         Cára Mikuláša II. sme žiadali, aby nám bol krstným otcom, aby sme tak získali povolenie k
         utvoreniu nášho III. pluku a povolenie ďalšieho náboru dobrovoľníkov, poneváč posledná
         ruská cárska vláda sa stavala proti tvoreniu nášho vojska. Český továrnik Jindříšek z
         Kijeva nám priniesol s dr. Patejdlom ikonu — obraz dajakého svätého, ktorý mal byť naším
         patronom. Mali sme zo všetkého veľkú zábavu. Duch vojska bol veselý a dobrý.
   </p>
   <p>
    V dedinke Treskyni nás stihla ruská revolúcia, ktorú sme prijali s veľkou radosťou.
         Ihneď po prvých došlých zprávach zaslal pluk. Mamontov ako náš veliteľ naším menom telegram
         revolučnému výboru v Petrohrade, že čsl. dobrovoľníci pozdravujú ruskú revolúciu, tešia sa
         jej, pripojujú sa a prajú celému ruskému národu v tejto slobode veľa zdaru. Revolučná ruská
         vláda povolila tvorenie nášho tretieho pluku. Z Kijeva nám priviezli krásny husitský prápor
         vyšitý od kijevských dám. Prisahali sme revolúcii a nášmu husitskému práporu…
   </p>
   <p>
    Z 3. práporu I. pluku sme utvorili III. pluk „Jana Žižky z Trocnova“. Každá rota
         utvorila 2 roty. Z našej stáva sa 5. a 6. rota III. pluku. I. a II. četa tvorí 6. rotu.
         Dostali sme za rotného veliteľa podpor. dr. Bělku a ako mladších dôstojníkov práporčíka
         Čejku, Praska, Čermáka a nášho bývalého četára inž. Šolína. Čermák pochádza tiež z našej
         roty, kde bol obyčajným dobrovoľníkom, ač býval rakúskym dôstojníkom. V podpor. Bělkovi a
         práp. Praskovi sme sa neskoršie veľmi sklamali. Koncom apríla 1917 odišli sme z Treskyne do
         dedinky Solomejky na druhú stranu Berežian, kde boli roľníci zámožnejší. Skoro po príchode
         do Solomejky odišly od druhého práporu rozviedky po 25 mužoch od každej roty k druhému
         pluku. Ztadiaľ išly na frontu rieky Stochodu. Išiel som tiež s rozviedkou 6. roty. Pred
         naším odchodom bol doplnený náš prvý prápor. Medzi prišlými boli Slováci: Ján Rataj z
         Turian, Rešetka od Rajca, Ján Myjavec od Petrovca z Báčky, Vonko z Piešťan a iní.
   </p>
   <p>
    Od I. práporu poznal som Fatríka z Piešťan a Menzla z Martina, ktorý sa mi neskoršie
         stratil, a neviem, kde sa podel, lebo u Zborova som ho už nenašiel u 4. roty, kde bol
         zadelený. U 8. roty bol Václav od Pezinka a ešte niekoľkí Slováci, mená ktorých nepoznám. V
         6. rote som bol Slovák sám.
   </p>
   <p>
    V prvých dňoch mája odišly večer naše rozviedky pochodom k 2. pluku. Našu viedol
         práporčík Čejka, rozviedku 5. roty viedol podpor. Hejda a 8. roty práp. Slovák — Geryk.
         Plukovník Mamontov nás vyprevádzal veľký kus cesty. Nocovali sme u 3. práporu 2. pluku, ku
         ktorému sme boli pridelení; naša 6. rozviedka bola pridelená k 10. rote, kde som mal veľa
         známych ešte od záložnej roty. Ráno celý prápor pochodoval ku štábu II. pluku, po obede
         celý pluk k fronte cez mestečko Vladimírce a Kolky. Na druhý deň prešli sme bývalú rakúsku
         frontu z r. 1916. Nocovali sme v krásnych zemliankach bývalého rakúskeho vojenského tábora
         v lese.
   </p>
   <p>
    Na 5. deň ráno prišli sme k štábu ruskej fronty. Ubytovali sme sa v lese v drevených
         veľkých zemljankách. Na fronte bolo ticho, ani výstrel nepadol. Rusi sa kamarátili s
         Nemcami. Cez deň chytali medzi frontou v Stochode ryby. Kraj bol blatistý. Štáb ruskej
         divízie bol hodne vpravo od Kovela v mestečku Kerasyn. Veliteľ 2. pluku plukovník Chodkovič
         — Poliak — sa veľmi bál, do prvej línie nešiel.
   </p>
   <p>
    Chodili sme striedave každý druhy deň pred prvú liniu kopať zákopy a upevňovať ich
         ostnatými drótmi. Tretieho dňa ostala 9. rota a naša 5. rozviedka v prvej linii. Vymenili
         Rusov na malom úseku. Hneď to bolo poznať na celom úseku, že naši bratia nie sú Rusi.
         Pálili po Nemcoch, tí odpovedali tiež streľbou. Vtedy nás prezradili Rusi; vraj oni
         nestrieľajú, to Česi. Celá fronta oživla. Nemecké delostrelectvo strieľalo do nás i na náš
         štáb. Náš plukovník Chodkovič sa naľakal ohňa a utiekol asi 15 km. Po celý čas nášho boja
         na Stochode sme ho nevideli.
   </p>
   <p>
    Situácia bola ostrejšia každým dňom. Nemci už neprechodili cez Stochod. Naši hľadali
         prechod k nim. Rieka bola veľmi bažinatá a ťažko sa cez ňu prechádzalo. Deň pred našou
         výmenou obdržali sme rozkaz od brigády, aby sme sa vrátili. 9. rota sa vrátila. Mala dvoch
         ranených a naša 5. rozviedka stratila brata Kučeru, ktorého nám Nemci zabili. Vrátili sme
         sa k pluku, kde sa konaly prípravy celej brigády k odchodu na frontu. Roty prvého a druhého
         pluku sťahovaly sa z rozviedok a celá brigáda sústreďovala sa v okolí Berežian. Tretí pluk
         sa prihlásil ako útočný u ruského veliteľstva.
   </p>
   <p>
    V prvom týždni júna (podľa ruského kalendára) vstúpili sme do vlaku v Dombrovici, išli
         sme cez Sárny, Rovno a Zbaraž, pochodom cez Tarnopol a Jezernú k Zborovu. V Jezernej sme
         stihli náš 1. pluk. U 9. roty som našiel Andreja Kováčika z Koštian v Turci. Rusi už
         nechceli bojovať. Nechceli ísť do prvej línie, z prvých línií žiadali výmenu a vyhrážali
         sa, že inakšie nechajú zákopy prázdne a odídu preč. Naše pluky s černomorskými námorníkmi v
         Jezernej boli pre nástup a pokračovanie vo válke až do konečného víťazstva.
   </p>
   <p>
    Odišli sme na frontu. Mnohí ruskí Česi, ktorých bolo u 2. pluku asi 600 a u 2. práporu
         tiež — odmietli ísť na frontu a chceli agitovať medzi nami, aby sme tiež nešli. Toto ich
         jednanie sme všetci odsúdili. Boli odzbrojení a vypovedaní z nášho vojska.
   </p>
   <p>
    I. a zbytok II. pluku vzal úsek zákopov po ruskej divízii. III. pluk šiel za tri dni do
         zákopov. 5. a 6. rota bola dva dni v druhom rade zákopov. V noci sme vymenili čiastku II.
         pluku v prvých zákopoch, kde som našiel troch Slovákov z Oravy. 7. a 8. rota III. pluku
         prišla do našich zákopov ako naša rezerva. Náš druhý prápor mal asi 280 mužov. Prvý deň v
         I. línii zákopov minul ticho. Naše zákopy viedly rozborenou dedinou. Rakušania boli
         polokruhom vrezaní do našej línie proti dvom rotám. Naše zákopy od rakúskych delila tiahla
         nížina miestami 400 — 600 krokov široká, na úseku 5. roty iba na 200 krokov. Naše dve roty
         maly obsadený úsek asi 2 a 1/2 versty dlhý. 5. rota naviazala na druhý náš pluk, 6. rota
         naviazala na 5. rotu a vľavo k nám sa pripojila ruská finlandská divízia. Kus zákopov medzi
         nami a Rusmi asi 250-300 krokov bolo prázdnych; v noci išla tam naša hliadka o troch
         mužoch. Rakušania mali pred nami silné, takmer nedobytné zákopy. Na opevnenom kopci (380 m)
         zvanom Mogila, o ktorú sa rozbil brusilovský nástup v r. 1916, bolo 8 až 16 radov drôtových
         polí. Najprednejšie boly až 10 m široké. Medzi drótami boly podminované polia a upevnené
         rakety.
   </p>
   <p>
    Raz v noci sme boli na rozviedke. Chceli sme zajať rakúsku hliadku, ktorá bola umiestená
         hodne vpredu u kríža v bok Findlandcom a spojená hlbokým spojovacím zákopom s rakúskymi
         zákopmi. Ale nemali sme šťastia, poneváč sme neznali terén. Viedol nás ruský dôstojník od
         Finlandcov. Hliadka nám utiekla a ranila ťažko brata Janíka. Viac sme na rozviedku neišli.
   </p>
   <p>
    18. júna Rusi nastupovali u Koňúch na pravo od nás bez valného úspechu. 19. júna (2.
         júla) ráno sme dostali rozkaz, že máme podporovať nástup Finlandcov. Čakali sme
         netrpezlive, kedy to začne. Počasie sa začalo kaziť. Veľké mračná zatiahly slnko. K obedu
         bolo všetko pod mračnom. Čakali sme búrku. Okolo desiatej došla nás zpráva, že prvý pluk
         nastupuje. Neskoršie mali sme sa pripraviť k útoku, ktorý zaháji II. náš pluk.
   </p>
   <p>
    Rozviedky II. pluku vyšly, po nich išla naša. Zabudli sme na všetko. Len zrakom sme
         bodali rakúske línie a úsek 5. roty. Minúty boly nám hodinami. Čakali sme u našich drótov,
         ktoré sme už rozstrihali. Dych sa nám zastavil, zrak skamenel, sme hluchí a nemí, len srdce
         prudko bije…
   </p>
   <p>
    Vyšla rozviedka 5. roty, za ňou naša a snáď v tej vterine celá rota prešla už naše
         dróty. Rozkaz!? Nepotrebujeme ho! Náš veliteľ roty čaká naň v úkrytu u telefónu. Bežali sme
         k rakúskym drótom. Videli sme, ako rozviedka 5. roty vnikla do zákopu rakúskej hliadky a
         vydúrila odtiaľ 3-4 Rakušanov, ktorí išli bez pušiek k našim zákopom.
   </p>
   <p>
    5. rota prechádzala naše dróty. Naša rota mala však náskok pred ňou. Rakušania už nás
         spozorovali. Dostávali sme ich oheň z diel a pušiek. Včas sme prebehli. Naša 3. četa sa o
         niečo oneskorila. Chytili ju ohňom, ale tiež prebehla. Rezali sme rakúske dróty. Už sme
         boli v 2., v 3. drótovej línii. Rakúšania nás prestreľovali jak z pušiek, tak z diel. Naša
         rychlopaľná baterka krásne bila do rakúskych zákopov. Klieští na dróty sme mali málo, boli
         sme netrpezliví, chceli sme ich trhať pažbami. Ale dróty boly prisilné a pevné; vyletovaly
         rakety.
   </p>
   <p>
    Ďalšie drótové línie boly čím ďalej užšie, preto sme ich len rozťahovali a roztiahnutými
         medzerami liezli cez prekážky. — Minované polia šťastne sme minuli a už sme boli pred
         rakúskymi zákopami. Hurá!! Už sme v zákopoch! Rakúšania sa vzdávali, dúrili sme ich von do
         drótov k našim zákopom. Boli zaražení a doľakaní toľko, že nevedeli ani iné hovoriť len:
         „Pán nepucaj!“
   </p>
   <p>
    Boli to Česi a Nemci 35. plzeňského pluku. Ešte ani všetci nevyliezli zo zákopov, už sme
         útočili ďalej. Z boku očuli sme: Urá!! Obzreme sa a to Finlandci, čo naväzovali na našu
         rotu, tiež útočili. Brali sme ďalšie zákopy. Rakušania neboli schopní odporu, boli v úplnom
         zmätku a panike.
   </p>
   <p>
    Prvá obranná línia rakúskych zákopov bola dobytá a tým i prvá výška rakúskych pozíc. V
         útoku sme pokračovali. Bežali sme nejakou poľnou cestou, vedúcou krajom úžľabiny proti
         druhej rakúskej línii zákopov, vzdialených asi 1 a 1/2 km od prvej línie nami už dobytej.
   </p>
   <p>
    Druhá línia bola ešte na vyššom kopci bez porastu, tiahnuc sa až na protiľahlý kopec, na
         ktorý už útočil II. náš pluk. Videli sme jeho reťaz. Tretia naša četa stratila s nami
         nejako spoj, lebo bez toho, že by sme to postrehli, stočili sme sa na 5. našu rotu, čo
         zavinilo, že sme boli o niečo pred čiastkou 5. roty. Tým upadla naša prvá četa do prázdneho
         priestranstva. Naša 2. četa bola už smiešaná s 5. rotou.
   </p>
   <p>
    Úžľabina rozširovala sa až pred rakúskymi zákopami. Rakušania mali pekný výhľad do nej a
         preto nás vzali pod oheň a niekoľko nás zranili. Naša bateria nám nestačila ohňom.
         Neprestajne bila hodne za nás. Bežali sme bez zastavenia úžľabinou, až sme počuli „Urá!“;
         to naša prvá četa útočila už na Rakušanov v zákopoch. 5. a 2. naša četa zachytila „Hurá!“ a
         útočili sme už tiež.
   </p>
   <p>
    Už sme boli v rakúskych zákopoch. Odpor sme v okamihu zlomili. O zajatcov sme sa
         nestarali, len sme ich vydúrili do nami prejdenej úžľabiny, kde ich opozdení bratia od 5.
         roty odvádzali na sborný punkt. V tejto úžľabine sme zajali rakúsku bateriu o 8 delách.
         Táto bateria nemala ani kedy nás vziať pod oheň ani znivočiť delá, trebárs ich nabili
         mínami. Teraz sme postrehli prudkosť a neočakávanosť nášho útoku pre Rakušanov.
   </p>
   <p>
    V dobytých zákopoch sme sa nezdržali. Útočili sme nu výšinu, kde sme brali nové zákopy.
         Mali sme znova veľa zajatých Rakušanov. Na výšine spatrili sme, čo sa deje za nami. Videli
         sme len masy zajatcov, ktorí išli úžľabinou a našu 7. a 8. rotu, ktoré vpadly do voľného
         priestranstva, vzniklého rozviazaním reťaze našou rotou. Viazali sa do reťazi našej tretej
         čety a útočili cez vrchol prvej výšiny nami obídenej.
   </p>
   <p>
    V útoku sme pokračovali a brali rakúske zákopy 3. obrannej línie na protivnom svahu.
         Pred nami sa rozkladala dedinka, v ktorej boly štáby rakúskej brigády. Stočili sme sa
         svahom kopca proti nej a tým i do tylu Rakušanom stojacím proti súsedným Finlandcom. Pred
         dedinkou sbiehaly sa tri úžľabiny a dolinu uzavierala uvedená dedinka — podľa mena
         Jozefovka alebo Dniesterovka — meno si už presne nepamätám. Spustili sme sa do úžľabiny,
         kde sme našli bateriu, zanechanú Rakušanmi. Z úžľabiny sme sa vrátili na svah, lebo nás
         bolo iba niekoľko mužov. Za našimi chrbtami Rakušania ešte bojovali proti našej tretej čete
         7. a 8. roty i proti Finlandcom.
   </p>
   <p>
    Bolo asi pol druhej po obede. Videli sme pred sebou Rakušanov utekajúcich z dediny.
         Rýchlo sa pohybovali bočným svahom a vrcholom druhého bočného nám kopca. Boli sme niečo
         viac vpredu a vyrovnávali proti nim líniu. Rakušania sa trochu vzpamätali, bili na náš
         kopec z troch guľometov z dediny a asi 4 km pred nami utvárali reťaz a postupovali proti
         nám. V pozadí mali les. Čakali sme, až II. pluk sa dostane viac dopredu kopcom v bok
         dedine, že podnikneme útok.
   </p>
   <p>
    Urovnali sme sa trochu do reťaze a zakopávali sme sa spoločne s 5. rotou. Naša bateria
         bila ďaleko za nás na II. rakúsku liniu. Dávali sme jej znamenie raketami, aby obstreľovala
         dedinu pred nami, poneváč paľba z dediny nám bola čím ďalej, tým nepríjemnejšia. Práporčík
         Nemec, veliteľ 5. roty, mal s nami prácu, aby nás zdržal od útoku na dedinu. Obával sa, že
         nás odrazia.
   </p>
   <p>
    Konečne tretia naša četa dobyla II. línie, kde sa Rakušania dobre držali, poneváč boli
         podporovaní dvoma germánskymi útočnými rotami. Bratia museli vytlačiť i Rakušanov, ktorí im
         stáli v boku, lebo nástup Finlandcov bol zarazený. Obsadili tretiu líniu rakúsku. V tom sme
         obdržali rozkaz zastaviť nástup a opevniť sa. Museli sme sa vrátiť so svahu výšiny do III.
         rakúskej línie a tam sa upevniť a zorganizovať podľa rôt, lebo sme boli z celého práporu
         premiešaní. Žiadna ruská záloha neprichádzala. Ďalší postup bol nemysliteľný. Sotrvali sme
         v III. rakúskej línii až do výmeny jedným ruským plukom okolo 2. hodiny v noci.
   </p>
   <p>
    Bratia naši, bývalí rakúski delostrelci, pálili k večeru do Rakušanov z ukoristených
         diel. Korisť a úspech nášho práporu boly veľké: dobytie troch obranných, veľmi dobre
         opevnených pozícií, ktoré Rakušania držali od r. 1915. Na nich práve zastavili brusilovský
         nástup v r. 1916. Dobyli sme hĺbky 6-7 km. Zajali sme 8 diel, 30 guľometov, 860 Rakušanov —
         medzi nimi veľa dôstojníkov. Okrem toho 6 diel zostalo medzi líniami následkom nášho
         stiahnutia. Najviac nás mrzelo, že sme nevzali tú dedinku a v nej štáby 35. a 75. pluku i
         brigády, ktoré sa tam nachádzaly. Naše straty neboly veľké. Najviac mrtvých i ranených mala
         6. rota.
   </p>
   <p>
    20. išli sme na oddych k mestečku Zborovu, kde už boly 1. a 2. náš pluk ako i 1. náš
         prápor. Prvý pluk i 1. prápor maly straty značné. Sem k nám prišiel generál Ščerbačev,
         veliteľ armády, ku ktorej sme patrili. Ďakoval nám veľmi vrúcimi slovami za náš úspech.
         Sostúpil s koňa, poklonil sa nám hlboko — hovoriac, že je starý, šedivý účastník troch
         vojen — tureckej, japonskej a svetovej, ale tak statočného boja, jako bol náš, ešte
         nevidel! Najstaršieho nášho brata pobozkal na dôkaz vďaky a úcty k nám.
   </p>
   <p>
    Bol som prítomný pohrebu našich padlých bratov. Boli pochovaní do bratských mohýl. V
         jednej ich odpočívalo 120, v druhej — menšej — ostatní. Pobožnosť vykonal jeden Čech,
         pravoslávny ruský kňaz za hudby 1. pluku. Hneď prvú noc na to vyhnalo nás odtiaľ rakúske
         delostrelectvo, ale strát sme nemali. Po dvojdennom oddychu sme išli znovu ráno do fronty
         niekde k Cecovej na dva dni. Druhú noc nás vymenili Rusi. Strát sme nemali, Rakúske zákopy
         boly ďaleko. Delostrelectvo naše zákopy prestreľovalo. Rusi nás vymenujúci robili rámus
         delovými kolesami, takže Nemci spozorovali v zákopoch túto výmenu a nás po opustení zákopov
         vzali pod veľký delostrelecký oheň. Na šťastie bola pôda premoknutá, granáty a šrapnely
         neexplodovaly. Trvalo prez pol hodiny, kým sme sa dostali z ohňa. A najlepšie bolo, že bez
         strát! Potom sme išli prez Jezernú severne od armádnej zálohy, kde v jednej dedinke sme
         týždeň odpočívali. Za nášho pobytu prechádzala ňou zaujímavá čiastka 1. batalionu ruského
         vojska. V tej dobe Rusi utvárali pluky podľa národností a krajov. Tento batailon bol celý
         zo Židov. Trúsili sa vedľa nás od poludnia až do pozdnej noci voľne, po páru ani stádo.
         Všade len robili kšefty. Predávali a kupovali, čo sa len dalo: plášte, boty, výstroj a iné.
   </p>
   <p>
    Odtiaľ sme išli nazpäť ku Zborovu. Zostali sme asi 3 km od dedinky Jezernej, kde sme
         nocovali. Tuná nás stihol ruský ústup a úplný rozklad ich armády. Vozatajstvo a guľomety 3.
         pluku ako aj štáb maly až druhého dňa prísť ta za nimi, lebo sme nemali koní. Ale v noci
         začala panika, lebo utiekly dva ruské gardové pluky k Rakušanom. Aj iná ruská divízia sa
         vzdala bez boja. 2. náš pluk, ktorý išiel z večera k tejto divízii a pred polnocou obsadil
         druhú ruskú líniu a uľahol k spaniu, veľmi doplatil na ruskú zbabelosť. Bol v spánku
         prepadnutý Nemcami a Rakušanmi, ktorí už mali I. ruskú líniu. Len čistou náhodou boli
         spozorovaní bratmi a ihneď odrazení. Protiútokom vzal 2. pluk I. ruskú, I. rakúsku a II.
         rakúsku líniu.
   </p>
   <p>
    Avšak s hrôzou pozorovali bratia, že sú od Rusov úplne opustení a majú voľné boky, Nemci
         že ich uzavierajú do kruhu. Podľa údajov bratov boli zachránení iba chladnokrvnosťou
         veliteľa III. práporu, kapitánom Gajdom a niekoľkými dôstojníkmi. V tento okamih vzal Gajda
         velenie pluku na seba, lebo veliteľ ruského pluku Zembalovský utiekol a nechcel veleť.
   </p>
   <p>
    Bol už najvyšší čas, lebo Nemci uzavreli bratov už do kruhu. III. prápor útokom pretrhol
         kruh Nemcov a bratia II. a I. práporu mohli včas utiecť uvoľneným priestranstvom. Ale preca
         asi 40 bratov ranených a vysilených bolo zajatých.
   </p>
   <p>
    Náš pluk mal tiež v noci odísť do zákopov k ruskej divízii. Avšak veliteľ pluku, štábny
         kapitán Aleksejev zamietol príkaz, lebo už mal zprávy o situácii. Tak mal náš pluk vyraziť
         až na úsvite a to zabránilo našej pohrome. S úsvitom bola situácia zlá. Ľvovská hradská
         bola plná vozov tlačiacich sa do Jezernej. Stály už deviatimi radami. Už o 9. hodine
         nastala zácpa. O hodinu neskôr už nebolo možné prejsť pešo cez dedinu. Nastala nebezpečná
         panika. Všetko bezhlavo utekalo. Náš pluk stál bez guľometov na mieste, kde nocoval, 6.
         rota dostala rozkaz prevziať plukovný prápor a pokladňu a doprevadiť túto k brigáde.
   </p>
   <p>
    Keď sme prechádzali k Jezernej, predháňala nás ťažká ruská bateria niekde od Zborova.
         Cesta bola veľmi blativá, lebo v noci pršalo. Rusi zapálili skladište a nivočili muníciu.
         Do Jezernej sme sa nemohli dostať. Prišiel ordonanc brigády s rozkazom, ísť až do Kozlova.
         Stočili sme sa poľnou cestou, ale mali sme voľnú cestu iba chvíľu, lebo nás Rusi doháňali a
         predháňali; bárs sme išli 7 km za hodinu, preca sme im nepostačili.
   </p>
   <p>
    Naše kone nevládali ísť rýchlejšie s kuchyňou a pokladňou, ktorá bola iste prázdna.
         Dohnali nás bratia II. nášho pluku. Niektorí boli bez bluzne a čiapky, mali iba pušky,
         jeden mal nohu v čižme a druhú bosú. Vypravovali, že celý pluk bol Nemcami obklopený a
         rozbitý, len niekoľko ich utieklo. Našu rotu viedol práporčík Čermák, ktorý pred dvoma
         dňami došiel z náboru. Podporučík Bělka zostal ako veliteľ II. práporu u pluku, lebo bývalý
         náš veliteľ bol ranený u Zborova. Iného dôstojníka sme nemali.
   </p>
   <p>
    Okolo 12. hodiny sme prechádzali dedinou, v ktorej bolo množstvo vojska, takže sme sa
         hýbali veľmi pomaly. O 4. hodine sme dorazili do Kozlova, kde už bola brigáda. Odpočívali
         sme pri cintoríne, zatiaľ čo kuchári varili čaj. Ten nám rozdali a dávali do kotlov mäso na
         guláš. Vtom pribehli traja Rusi na koňoch a kričali: „Germánska kavaleria!“ Ruský pluk
         odpočívajúci v blízkosti dal sa celý poľami na útek. Nastala nová panika. Všetko utekalo.
         Štáb našej brigády odchádzal do Tarnopoľa. My sme dostali rozkaz kryť naše vozy a ísť všade
         za brigádou. Zaliezli sme do žita a čakali na tú „nemeckú kavaleriu“, ale nevideli sme ju.
         Vypili sme kľudne čaj a tešili sa na guláš, ktorý ovšem obdržíme až v Tarnopoli. Došli sme
         tam až o 11. hodine v noci.
   </p>
   <p>
    V Tarnopoli sme nocovali. Pred obedom sme odišli stranou k Zbaraži, kde v pol ceste sme
         stihli zbytok II. pluku a odovzdali sme mu náš prápor a plukovnú pokladňu. Po obede asi o
         4. hodine sme išli k fronte, aby sme sa pripojili k pluku. Tento deň bol v Tarnopoli
         hrozný. Nemci postupovali a v meste nastala panika, rabovačky vojenských skladov, obchodov,
         útoky na sanitné vlaky. Zdraví vyhadzovali ranených a obsadzovali ich miesta vo vozňoch. K
         večeru sa rozšírila zpráva, že Nemci sú už v Tarnopoli. Obyvateľstvo, ktoré je vždy na
         strane víťaza, pripravovalo sa uvítať Nemcov. Z domov strieľali do Rusov a to vraj najmä
         židia. Zpráva o Nemcoch nebola pravdivá! Kozáci vtrhli do ulíc a nastala rež! Pobili veľa
         civilistov. Rusi strieľali ako na fronte. I niekoľko bratov bolo od nich ranených a
         zabitých.
   </p>
   <p>
    Takouto panikou sme išli pozdĺž fronty k juhu, ktorým smerom mal ustupovať náš pluk. Od
         ruských štábov sme nemohli nikde získať určité zprávy, kde sa pluk nachádza. Až k večeru
         sme sa dostali na cestu na Skalat. Tam sme nocovali.
   </p>
   <p>
    Panika u Rusov trvala. Veľké masy utekajúceho vojska ju stupňovaly. Nemci mali veľa
         špionov a provokatérov, ktorí zapríčinili paniku. Im pomáhali bolševickí agitátori. — K
         ránu Rusi rabovali nejaký poľský statok. Videli sme po ich odchodu, ako znivočili knižnicu…
         Vzácne knihy roztrhali, obrázky vyrvali, izba bola do pol metra zahádzaná knihami.
   </p>
   <p>
    Naša rota dostala presné informácie, kde sa asi nachádza náš pluk. S východom slnka dali
         sme sa na pochod k nemu. Cestu sme mali už voľnú. Všetko utieklo. Len k 8. hodine večer v
         jednej prázdnej dedine sme stretli jeden dobrovoľný ruský prápor, ktorý nám dal značný
         počet bômb a mosadzných nábojov.
   </p>
   <p>
    Na obed sme našli náš pluk. Táboril u potoka pri jednej dedine. Bol veľmi preredlý. Roty
         nemaly ani polovičný stav. Pluk mal iba dve kuchyne, ostatné stratil, ako aj celý trén,
         archív pluku a všetky guľomety, ktoré nechal pre nedostatok koní vozatajskej rote deň pred
         ruským ústupom, aby ich táto rota dopravila za plukom budúci deň. Rozkaz však nemohla
         splniť pre zácpu v Jezernej, kde museli vozatajci pluku nechať všetky vozy.
   </p>
   <p>
    Takto náš pluk zostal bez guľometov a zasiahol do boja bez nich ihneď po odchodu našej
         roty na mieste, kde bojoval pluk pred Jezernou. Mal veľké straty. Padol tam tiež prezatýmny
         veliteľ pluku kapitán Alexejev. Velenia pluku ujal sa poručík Vlasák, neskoršie sám
         plukovník Mamontov.
   </p>
   <p>
    Po dvojdennom pobyte u tejto dedinky išiel celý 3. i náš 2. pluk ako rezerva do linie k
         Veľkým Hájom. Vyrazili sme zavčasu ráno. K 9. hod. došli sme k spomenutej dedinke, ktorá
         bola v lese, kde bolo veľké množstvo ruského delostrelectva. Cez deň boli sme roztiahnutí
         na pokraji lesa. V dedine sme spoločne s kozákmi chytili niekoľko nemeckých špionov v
         domácom obyvateľstve. — Po 5. hod. sa pluk stiahol cez les zpäť na hradskú, kde sa rozvinul
         v reťaz.
   </p>
   <p>
    Po jednej strane cesty 3. pluk, po druhej 2. pluk a postupovali sme proti Rakušanom,
         ktorí pretrhli Rusov. Delostrelectvo ruské práve ustupovalo. K 7. hodine sme stretli
         ustupujúcich ruských vojakov. Brali sme ich do našej reťazi, čomu sa veľmi bránili. Ale
         márne! Museli! Pluk postúpil asi 7 km dopredu. Rakušania dostali od Rusov zprávu, že
         Čechoslováci proti nim postupujú a po menšej streľbe ustúpili pred nami asi 7 km. Na
         svitanie sme ustúpili my, lebo Rusi boli už dávno v ťahu.
   </p>
   <p>
    Po pochode asi 5 — 6 km stihli sme ruských ženistov, ktorí po našom prechode rieky
         strhali mosty. K 10. hodine stretli sme ruskú pechotu. My sme išli ďalej — do armádnej
         zálohy.
   </p>
   <p>
    Asi po 14 dňoch sme prišli do Podvoločisky, kde sme stihli pochodové roty, ktoré prišly
         k nám na doplnenie. Medzi nimi boli bratia: Jozef Gregor-Tajovský, Pavel Štrbák z Necpál,
         Pavel Kluch z Koštian, Ján Hobrla z Koštian, Ignác Bôčik z Koštian — všetci Turčania. Boli
         zadelení k 1. pluku. Niekoľko dní predtým dostal náš pluk za veliteľa podplukovníka Čecha
         Gibiša, ktorý neskôr odišiel do Francie.
   </p>
   <p>
    Potom odišli sme pochodom cez Staro-Konstantinov a Proskurov k Polonnému do dediny Malé
         a Veľké Novoselice, kde nás navštívil i náš vodca — tatíček Masaryk.
   </p>
   <p>
    Koncom septembra 1917 odišiel som od 3. pluku k 7. pl. do Berezian asi s 15 bratmi, s
         Petrom Kováčikom z trenčianskej, Salojkom, Palubiakom, Osúchom a Rešetkom, tiež z
         trenčianskej stolice, Mijovcom z Petrovca, Vonkom z Piešťan, Burdekom z Detvy a Rafajom z
         Turian. Boli sme všetci zadelení k 12. rote, kde boli samí Slováci. Našiel som tam Jána
         Facunu z Rakova, Pavla Klucha a Ignáca Bôčika z Koštian, Hrivňáka z Mošoviec a Jána
         Horvátha zo Slovenského Pravna.
   </p>
   <p>
    Pomery u 12. roty 7. pluku neboly najlepšie. Nebolo takej družnosti ako u rôt 3. pluku.
         Dôstojníci, bárs aj všetci boli Slováci, chovali sa k mužstvu hodne pánsky, s istou
         odmeranosťou. Nás, čo sme prišli od prvej divízie, považovali za podvratný element. Preto
         sa nás hľadeli všelijako zbaviť.
   </p>
   <p>
    V Berezanoch sme boli ubytovaní po domoch. Býval som s bratom Rafajom pri stanici, v
         konzume. Náš domáci bol Malorus, dobrák človek. Rád si spomínal na staré časy, keď bol
         vojakom a slúžil u husárskej jazdy. Jeho rodina bola veľmi zaujímavá politickým
         presvedčením. Starý bol „biely“, jeho žena a dcéra bola na strane ukrajinských
         samostijníkov, syn — dezertér ruského vojska — so svojou ženou boli veľkí boľševici.
   </p>
   <p>
    Po necelom mesačnom pobytu v Berezanoch u 7. pluku bol som pridelený ku štábu II.
         divízie do spojovacej roty, kde sme boli Slováci Pavel Starke, Pavel Kluch a ja. S touto
         rotou som prišiel r. 1918 až do Vladivostoku. Tam po vystúpení proti boľševikom bola celá
         naša rota zadelená k telegrafistom. S touto rotou som sa vrátil do vlasti. Účastnil som sa
         nástupu na Nikolsk Usurijsk a mnohých technických prác na Sibíri ako telegrafista.
   </p>
   <p>
    Naša rota odišla do vlasti s 10. plukom z Vladivostoku v júni 1920 na lodi „Edelin“ cez
         Tichý oceán, Havajské ostrovy, Panamský prieplav, Atlantický oceán, Gibraltár, Stredozemné
         more do Terstu, odkiaľ vlakom cez Lublaň, Štyrský Hradec, Horné Rakúsko do Českých
         Budejovíc. Cesta do vlasti trvala 2 mesiace. Do vlasti som prišiel 20. augusta 1920.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1398">
       </a>
       Štefan Majtan
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Hoci som mal len skromný domov, preca mi nedoprial osud ani toho. Päťročný stratil som
         otca a za nim zomrela i mamička. Vďaka bohu, že mal som náhradu v starenke, ktorá mi dala i
         malé školské vzdelanie. V 1. a 2. triede sme sa učili po slovensky a z tých čias som si
         najlepšie zapamätal slová: „Nie je krajšej na tom svete zbrane — šabľa junákova najlepšie
         pristane slovenskej chlapine.“ V ďalších rokoch už sme sa učili maďarsky a nenadobudli sme
         potrebného vzdelania. Učil som sa krajčírom, ale nie dlho, poneváč som našiel dynamitovú
         kapslu, ktorá mi bola osudnou. Pri výbuchu utrhla mi prsty a ja sa stal neschopným pre
         započaté remeslo. Rozhodol som sa pre čalúnictvo. Učil som sa v Žiline. Môj majster bol
         Moravan. Robili sme najviac pre slovenskú inteligenciu ako pre p. advokáta Kohúta, Brezňu a
         p. dr. Hálka. Poznal som dobre rodiny v meste.
   </p>
   <p>
    Raz bolo očuť, že p. dr. Hálkovi zomrela dcéruška. Sám zachránil toľkým deťom život,
         vyliečil ich zadarmo a svojmu dieťaťu nemohol pomôcť. Pri pohrebe chýbala cirkevná pompa,
         zvony nezvonily. Pán doktor venoval značný obnos na siroty a vdovy v Žiline. Po rokoch som
         porozumel jeho krásnym činom.
   </p>
   <p>
    V Žiline som sa účastnil spolkového života robotníckeho, ktorý bol vtedy veľmi čulý.
         Ľúbil som najmä obuvníka Hvízdaka, ktorý sa staral o vzdelanie robotníctva. Rozdával a
         požičiaval brošurky a knihy.
   </p>
   <p>
    Zo Žiliny som odišiel do Trenčína a robil som u firmy Marer, v továrne na nábytok. V
         Trenčíne sa mi veľmi páčila krásna poloha mesta ako i starobylý hrad. Poznal som niekoľkých
         dobrých národovcov a tešil som sa, keď voľby zvučaly slovenčinou. Ovšem úrady sa
         neprizeraly ľahostajne. Dostali sme na príklad Černovú… V Trenčíne som zatúžil po vzdelaní
         a po zdokonalení v svojom remesle… Odišiel som do Pešti. Zaujímal mňa veľkomestský ruch,
         krásne široké ulice, rozmanitosť výkladov, pobrežie Dunaja s paroplavbou a krásnymi mostmi.
   </p>
   <p>
    Poznal som, že svet je najlepšia škola… a mne nezbýva nič inšie iba sa pilne učiť, aby
         som sa uplatnil v tak vyvinutom meste. Známosti som nemal. Býval som u jedného Trenčana,
         ktorého som poznal podľa jeho brata, s ktorým som pracoval v Trenčíne. Vždy som pozoroval
         každého pekne oblečeného robotníka. Vyhľadal som si prvotriednu firmu v Ružovej ulici,
         továrnika Lingla, kde som videl čistú, moderne zariadenú dielňu, v ktorej sa vyrábaly
         najviac anglické klubovky a francúzsky salónový nábytok. Ani som neveril, že v tejto
         továrni by som dostal prácu. No, prijali ma ako mladého pomocníka. Nemal som tak zodpovednú
         prácu zpočiatku, ale časom som postupoval.
   </p>
   <p>
    Raz pri práci sa pri mne zastavil najlepší pracovník v továrni a vravel s radosťou o
         mne: „To je Slovák.“ Soznámil som sa s ním i s jeho paňou. Bol to Slovák Kňazovický,
         ktorého pani bola tiež Slovenka. Pochádzali obidvaja z Banskej Bystrice. Chodieval som k
         nim, ale o národných veciach sme nehovorievali.
   </p>
   <p>
    R. 1911 som musel narukovať ako vojak k 71. pluku do Bratislavy. Nemohol som zabudnúť na
         život v civili a zavše som túžil zase do remesla. V r. 1912 som sa vrátil do Budapešti.
         Prácu som hneď obdržal, ale byt som si musel hľadať iný, poneváč moji bytní sa odsťahovali
         do Ameriky. Dostal som sa do rodiny, kde sa hovorilo maďarsky a nemecky, hoci pani bola
         Srbka. Žil som pekne, lebo som mal všetkého dostatok, ale preca som nebol spokojný. Chýbali
         mi uvedomelí naši národovci.
   </p>
   <p>
    Raz môj spolubývajúci, Maďar, mi povedal, že často očuje spev a melodia piesní že sa mu
         veľmi páči. Vraj najkrajšia je „Ty si moja milka drahá…“ Nemeškal som a vyhľadal som
         spolkovú miestnosť, kde sa schádzali členovia „Československého spolku“, najviacej Česi
         zpomedzi stavebného robotníctva a tiež niektorí Slováci z iného zamestnania, ako Tadlánek,
         knihár slovenský, ktorý bol v spolku veľmi činný. Po prevrate bol soc. dem. poslancom. Boli
         sme všetci dobrí priatelia.
   </p>
   <p>
    R. 1914 priniesol strašlivú vojnu. Pozoroval som, ako sa plnily školy ranenými,
         odchádzali noví a noví pre zranenie. Prišiel rad i na mňa. Bol som odvedený v Jagru.
         Narukoval som do Polji a ztadiaľ do Šašvarošu. Bol som u 71. pluku. Prišiel som hneď na
         frontu.
   </p>
   <p>
    Bol to strašlivý pohľad na utrápených vojakov. Bol som poslaný ako stráž na nočnú
         hliadku. Pri druhej službe sa mi hlásil dobrovoľne jeden Slovák a druhého som si vybral.
         Bola to ostatná služba u rakúsko-uhorskej armády, lebo sme sa pri nej dostali do ruského
         zajatia.
   </p>
   <p>
    Od ruského vojska sme dostali chleba a čakali sme na väčší počet zajatých. Išli sme pešo
         celý mesiac, až do Kijeva. Bola zima a jedlo mizerné, často sme dostali plesnivé suchary.
         Peňazí sme nemali a preto sme každý predal, čo sme mohli. Ja som predal i plášť.
   </p>
   <p>
    V Kijeve sme to nemali o veľa lepšie. Veľa zajatcov, a kuchyňa nepostačovala. Zavolali
         nás na prácu do cukrovaru v Sobolevke v Podolskej gubernii. Tam sme dostali čistý, v páre
         dezinfikovaný odev jeden deň oddychu a ideme do práce. Ale márne, nehodíme sa ku každej
         práci. Hlásil som sa ako čalúnický remeselník. Bol som pridelený k remenárom. Mal som
         opravovať koče a čalúnický nábytok; viedlo sa mi lepšie. Ochorel som však a po vyzdravení
         odišiel som z táborovej kuchyne a stravoval som sa u spolurobotníka Rusa. V tábore sme mali
         svoju českú hudbu a tak život bol príjemnejší.
   </p>
   <p>
    Nastal ruský prevrat, konaly sa rôzne schôdze, polícia bola suspendovaná, zavládol
         neporiadok. K nám prišiel prvý emisár československého vojska. Poniektorí sme mali z neho
         veľkú radosť, iní prišli ho počuť iba zo zvedavosti. Do vojska sa nikomu nechcelo, poneváč
         volal obyčajný vojak-strelec, ktorý nesľuboval odmeny, žiadal činy z lásky pre národ a jeho
         slobodu. Prihlásil som sa a so mnou kamaráti Slovák Tomáš, Čech Čapek z Nymburka a jeho
         traja priatelia. Bolo nás 6, neskoršie 8. V tábore pred naším odchodom urobili pre nás
         sbierku; Rusi sa čudovali, že tak mladi ideme sa za vlasť obetovať. Vyprevádzala nás
         zajatecká hudba a kamaráti so slzami v očiach.
   </p>
   <p>
    Jeli sme s radosťou s emisárom do Borispolu. Medzi bratmi hľadali sme každý svojich
         známych. Našiel som Šebenu, známeho z Trenčína. Pribúdalo nás Slovákov, tešili sme sa jeden
         z druhého. Bol som pridelený k 6. pluku. Prišla zvesť, že nás navštívi náš milovaný vodca
         T. G. Masaryk. Bola to pre nás ozajstná radosť!
   </p>
   <p>
    Pripravovali sme sa, holili, vše čistili. Komando sme mali ruské a po ruskom vzoru sme
         robili špalír. Už vchádza náš Tatíček. Očí s neho nespúšťame! Priniesol nám revolučnú ideu.
         Po ukončení programu nastáva defilírka pri hustom daždi. Nedbáme nepohody, nespomíname, že
         sa nemáme do čoho obliecť…
   </p>
   <p>
    Po slávnosti za krátko tvoril sa 7. pluk Tatranský v Berezanoch. Hlásili sme sa k 7.
         pl., aby sme posílili meno našich Tatier. Tvorili sme 12. rotu, veliteľom nám bol brat
         Gustáv Čipka, povahy vojenskej, ale dobrák. Plukovník bol Rus. Žili sme bratsky, bezo
         sporu, so spoločným programom: Za národ a vlasť — bez politiky a cirkevnej nenávisti. Bol
         to ozaj bratský život! Poriadali sme u pluku slávnosť s divadelným predstavením. My —
         Slováci sme predvádzali Jánošíka. Kroje sme si skombinovali sami — biele spodky, ukrajinské
         košele a liptácke klobúky, ktoré sme si sami urobili. Piesne nacvičil brat Manica. Pred
         obedom konal sa sprievod, v ktorom bola predstavovaná indická jazda, alegorické vozy, za
         nimi vojsko a obecenstvo. Večer sa hralo divadlo. Vyvolalo veľké nadšenie, poneváč hovorilo
         naše srdce za ubiedený náš národ…
   </p>
   <p>
    Prišla zima, opustili sme naše zemljanky a boli sme rozdelení na prácu po gazdoch, ktorí
         nás ľúbili a my ich. Naša armáda peňazí nemala, žili sme skromne, chýbala obuv, nebolo
         teplejšieho šatstva. Konali sme povinnosti, ako sme najlepšie vedeli.
   </p>
   <p>
    Čím ďalej, tým horšie časy nastávaly. Celé Rusko bolo v revolučnom plameni, vlády sa
         menily — z Kerenského na boľševickú. Ukrajinci tvorili svoju vlastnú armádu pod menom
         Hajdamáci. Začaly boje medzi nimi a rudoarmejci. Rudá armáda tiahla na Kijev. My sme ostali
         neutrálni. Nemci tiahli na Bachmač. Naša armáda bola ohrožená. Niektoré roty sú určené na
         Bachmač.
   </p>
   <p>
    Spomínam jedného mladého práporčíka učiteľa, ktorý túžil na bojište bojovať za národ,
         ktorému obetoval svoj život. Vždy ma slzy polejú pri spomienke na jeho statočné
         vlastenectvo. Naše vojsko hrdinsky odrazilo Nemcov. Nemali sme žiadnej záruky a preto sme
         odchádzali jeden ešelon za druhým na Sibír.
   </p>
   <p>
    Na stanici Paternaja dostali sme zprávu, že náš delostrelecký ešelon je na stanici
         Irkutsk. Ponáhľal som sa, hľadať známych, ale spatril som hrozný obraz. V prvom poschodí je
         guľomet, obrátený k nášmu ešelonu. Na stanici bolo veľa civilov a rudých vojakov bez
         zbraní. Musel som strhať chytro odznaky, aby ma nepoznali. Stretol som brata Daxnera, ktorý
         sa práve vracal z pojednávania. Spozoroval som, že lokomotiva je obrátená smerom k
         Paternej, skočil som do vlaku a dostal sa medzi svojich. Tiahli sme na zajatecké baraky,
         ale nebolo odporu, poneváč boly prázdne. Streľné rany sme dostávali s druhej strany, zpoza
         vody.
   </p>
   <p>
    Boj sa ukončil a my sme získali značnú korisť. Z každej teplušky vykukovaly 3-4 hlavne
         guľometov. Dlho sme sa netešili z koristi. Bolo vyhlásené prímerie. Bol som určený s jedným
         práporčíkom a 2 strelci, aby sme zásobovali potravinami naše ešelony, ktoré prechádzaly
         touto stanicou. Konali sme službu podľa pokynov. Ale miesto našich ešelonov prichádzaly
         vlaky s maďarskými zajatcami a ruskými anarchistmi. Vypytovali sa nás, ktorej sme
         národnosti. Vravel som im, že maďarskej.
   </p>
   <p>
    Uspokojili sa, že nachádzajú na ceste Maďarov. Nekľudne sme čakali naše ešelony.
         Neprichádzaly. Podľa chýrov sme poznali, že sú srážky. Museli sme pomýšľať, ako uniknúť a
         zachrániť sa. Práporčík sa mal schovať a ja vstúpiť do rudej armády. Zrazu sme očuli
         radostnú zvesť, že príde vlak s americkou missiou. Ozajstne prišiel a sobral nás pod
         ochranou ako amerických občanov a zaviezol až do Vladivostoku. Tam nás stihla zprávu, že je
         vypovedaná válka proti rudej armáde. Obsadili sme pevnosť i mesto a odzbrojili sme políciu.
         Podarilo sa mi získať zbrane. Pokračovali sme až na Nikolsk Usurijsk. Prišli sme tam k
         večeru.
   </p>
   <p>
    Naša 12. rota mala obsadiť vrch. Pred nami bol rozsiahly močiar. Služba bola v noci
         veľmi nepríjemná, poneváč komári nás trápili. Museli sme si obkrútiť hlavy stanovým
         plátnom. K ránu zmenili sme svoje miesto a boli sme pripravení k boju. Na trati sme mali i
         svoj bronevik. Nastal krutý boj s rudou armádou dobre vyzbrojenou delostrelectvom. Bojovali
         sme proti ohromnej presile po celý deň. Brat Šebena dával znak k ústupu, ale my sme chceli
         vydržať.
   </p>
   <p>
    Guľky vrážaly sa priamo do zeme, piaď od mojej hlavy, brat Varecha a iní mladí urastlí
         zomdlievali vysilením. Museli sme ustúpiť! Podľa trati nebolo možné, boli sme nútení
         ustupovať s ľavej strany. Ústup bol sťažovaný paľbou delostrelectva a veľmi ťažký bahnom
         močiariska, kde sme boli po pás vo vode. Kým sme prišli k ešelonu, boli sme celí vysilení.
   </p>
   <p>
    Po nikolskousurijskom boji bol som komandovaný do Irkutska jako inštruktor do
         slovenského tábora. Tam som poznal veľa rôznych pováh. Mali sme spoločnú kuchyňu. Našou
         starosťou bolo zajatcov ošatiť. Ale niektorí si toto opatrenie vykladali inakšie. Nechceli
         vojenskú rovnošatu, poneváč sa domnievali, že musia neskoršie do vojska. Pátrali sme, kto
         taký chýr rozšíril, a zistili sme, že jeden slovenský učiteľ. Nechcel ruský odev a môj
         kamarát mu dal malé zaucho. Mračil sa a mňa to dohnevalo, že učiteľ je taký nechápavý a dal
         som mu tiež jedno. Sťažoval si u lekára na ublíženie na tele a bol som potrestaný 15dňovým
         väzením. Neskoršie mi trest odpustili, poneváč uznali moje rozčulenie.
   </p>
   <p>
    Iný prípad bol ešte smutnejší. Do rána sa zajatec nožom pobodal a musel byť zavezený do
         nemocnice, kde vlastnému zraneniu podľahol. Prežíval som ťažké časy a z neprestajného
         rozčuľovania som onemocnel žalúdočnou chorobou. Bol som tri mesiace v nemocnici. Vrátil som
         sa k vojsku, ale stratil som dlhým utrpením humor. Bol som ďalej chorľavý a preto určený s
         10. transportom k návratu do vlasti.
   </p>
   <p>
    Vo Vladivostoku sme čakali na loď. Onemocnel som znovu a musel do nemocnice. Loď prišla,
         nasadli sme a išli sme po Tichom oceáne. Cestou sme mali smutný pohreb brata Čecha.
   </p>
   <p>
    Po rokoch sme sa dostali do vlasti. Po prežitých útrapách pre oslobodenie vlasti mnohé
         neuznanie a neoprávnené výčitky bolely. Priviezli sme si takmer každý chorobu a zato sa nám
         dostalo veľa nenávisti… Pripadá mi na um porekadlo: „Človek mieni, pán Boh mení,“ — mňa
         život naučil veriť: „Ľudia mienia, ľudia menia…“ Oslobodenému národu prajem veľa dobrej
         vôle a najmä dobrých učiteľov, ktorí národu vychovajú zdravú a vzdelanú generáciu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1465">
       </a>
       Dr Ivan Markovič: Keď sme sa rozchádzali s Rakúsko-Uhorskom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bolo to koncom jara 1915, v dobe prvého veľkého ústupu Rusov, keď v zajatých c. a k.
         dôstojníkoch začalo zase riasť rakúsko-oficierske sebavedomie, ktoré v dobách ruského
         nástupu bývalo veľmi skleslé a uspokojovalo sa potajmo vedením t. zv. čiernych kníh o
         vlastizradných spoluzajatcoch. Rusi stratili Przemyšl, padla Riga a páni c. a k. dôstojníci
         už snívali o skorom dobytí Petrohradu nemeckými vojskami. V bývalých veliteľoch, z ktorých
         mnohí dostali sa do zajatia skorej ako ich mužstvo, oživly zase veliteľské chútky.
   </p>
   <p>
    A tak i v dôstojníckom zajateckom tábore v Petropavlovsku páni kapitáni začali
         účinkovať. 26. júna 1915 najstarší z nich, kapitán Plamínek, vydal obežník, v ktorom napáda
         zajatcov rusofilov, poťažne tých, ktorí požiadali o ruské štátne občianstvo: nazval ich
         „šuftami.“ Na toto Rusín Kyveljuk a Srb Kujundžič odpovedali ostrým písomným prehlásením,
         že o ruské štátne občianstvo žiadali oni a podobné úmysly oznámil kapitánovi Plamínkovi aj
         architekt Ján Zázvorka z Prahy. Medzi kapitánmi veľké rozčúlenie, zvláštna porada aktívnych
         dôstojníkov.
   </p>
   <p>
    „A slovanskí dôstojníci — čítam vo svojom deníku zo 27. VI. 1915 — vrstvia sa po
         slovansky: Poliaci zvlášť, opatrní Juhoslovania zvlášť, rakúski Čeśi, opatrní Čeśi,
         Česi-oficieri atď. Sám s netrpezlivosťou čakám,
    <sup>
     [
     <a class="footnote" href="#ftn.d56e1478" name="d56e1478">
      5
     </a>
     ]
    </sup>
    či a kedy sa mi podarí dostať sa preč z tejto spoločnosti. Po zprávach z listov
         a časopisov — menovite Čechoslováka, ktorého v Petrohrade začal redigovať Pavlů — nemožno
         sa rozhodnúť inak, ako pretrhnúť všetky styky s Rakúsko-Uhorskom a do krajnosti nenávideť
         všetko, čo s ním súvisí. Ta sa nemožno vrátiť. Žena, deti, iné vzťahy?! Tie preca
    <span class="emphasis">
     <em>
      boly už obetované
     </em>
    </span>
    pri mobilizácii, v službe protivníka, proti
         presvedčeniu. Dnes však ich ani netreba obetovať; obetuje sa len pohodlnosť k vôli dobrej
         veci…“
   </p>
   <p>
    „Vred sa začína rozvaľovať“, pokračuje môj deník 29. júna. „Dnes ráno kapitán Plamínek v
         novom obežníku odpovedá vlastizradcom a svolal schôdzku dôstojníkov. Predpoludním som na
         schôdzke bol. Kapitán Plamínek referoval o udalostiach, potom prečítal zápisnicu
         vyšetrujúcej komisie, podľa ktorej Kyveljuk (Rusín), Kujundžič (Srb) a Duda (Poliak)
         nechceli ísť pred vyšetrujúcu komisiu a ich pokračovanie sa vyhlasuje za odporujúce
         dôstojníckej cti. Konkrétny návrh podal Poliak nadpor. K., aby sa s vlastizradcami
         prerušily spoločenské styky a aby sa požiadalo ruské komando o dislokovanie patričných.
         Kapitán Rödl chce, aby sa vynorili aj z menáže a aby sa im vyzliekla uniforma.“ „A takým
         tónom to šlo ďalej i popoludní. Nemohol som tam ďalej vydržať, preto som požiadal
         nadporučíka D., aby oznámil kapitánovi Plamínkovi, že sa porád ďalej nezúčastním.
   </p>
   <p>
    A tým — kocka je hodená. Asi po hodine prišli ku mne kapitán Provazník a slovinský
         profesor nadporučík K., aby som sa osvedčil, prečo som shromaždenie opustil. Dal som im už
         napísané osvedčenie.
    <sup>
     [
     <a class="footnote" href="#ftn.d56e1489" name="d56e1489">
      6
     </a>
     ]
    </sup>
    Odišli, ale dva razy sa vrátili, žiadajúc vysvetlenie na niektoré výrazy
         „Erklärungu“. Tieto som im podal a rozhovor sa končil tým, že v tomto prípade kolidovalo
         oficierske a slovansko-ľudské stanovisko a ja v tejto kolizii dal som prednosť poslednému.“
   </p>
   <p>
    Dôstojnícka porada trvala do 7. hodiny večer. Návrh nadp. K. prijali hlasovaním podľa
         mien. Horvat Ivančič nehlasoval, proti hlasovali Slovinec Martelanc a Srb Bubalo, Horvati
         Kobali a Sosič neboli na porade.
   </p>
   <p>
    Vec disidentov dali k ďalšiemu postupu vyšetrujúcej komisii, ktorá zasedala na druhý
         den. Jednanie pred komisiou sa skončilo tým, že som prehlásil, že sa usneseniu dôstojníckej
         schôdze nepodrobujem, poneváč to odporuje môjmu presvedčeniu.
   </p>
   <p>
    Celý vyšetrený materiál predložil kapitán Plamínek novej dôstojníckej porade 5. júla,
         kde po prečítaní protokolu komisie už nebolo debaty, ani návrhu, ani uzavretia. Kapitán
         Plamínek proste prehlásil, že každý zná stav veci a tak bude vedeť, ako upraviť svoje
         chovanie, aby sa nedostal do spoločnosti, ktorá by ho diskreditovala. Tým bol rozkol medzi
         väčšinou dôstojníctva a vlastizradcami dovŕšený. Obe strany žiadali ruského veliteľa, aby
         skupina vlastizradcov, ktorá mala spolu 11 členov, bola umiestená zvlášť. K odsťahovaniu
         však došlo až 19. júla, keď ruské komando umiestilo vtedy už 12člennú skupinu vlastizradcov
         do nového bytu, podľa záznamu v deníku najvýš nečistého a plného rôzneho hmyzu.“
   </p>
   <p>
    V našej skupine boli dvaja Česi, jeden Slovák, jeden Rusín, dvaja Poliaci a 6
         Juhoslovanov. Z posledných piatich v auguste 1915 odišli do srbskej dobrovoľníckej armády.
         Sám dostal som sa do Petrohradu ako spolupracovník Sväzu československých spolkov v Rusku a
         redakcie Čechoslováka v decembri 1915.
   </p>
   <p>
    Avšak v lete 1915 vylúčili sa zo slovanského zajateckého tábora v Petropavlovsku len
         prví vlastizradci. Československá revolučná myšlienka razila si víťazný postup vo všetkých
         zajateckých táboroch, niekde rýchlejšie, niekde pomalšie. Ruská revolúcia jej rozmach
         urýchlila a usnadnila. Pozdejšie v Petropavlovsku bola jedna z najčulejších
         československých revolučných zajateckých organizácií a v československom vojsku sišla sa
         menovite v roku 1917 a 1918 väčšina československých dôstojníkov zo zajateckého tábora v
         Petropavlovsku, ktorí sa v lete 1915 ešte nemohli rozhodnúť…
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1478" name="ftn.d56e1478">
        5
       </a>
       ]
      </sup>
      Už som bol podal prihlášku Sväzu českoslov. spolkov na Rusi.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1489" name="ftn.d56e1489">
        6
       </a>
       ]
      </sup>
      Osvedčenie znelo v slovenskom preklade: „Osvedčujem sa, že ďalších porád
               dôstojníckej schôdzky dňa 29. júna 1915 som sa nezúčastnil, poneváč som nemohol
               srovnať so svojím najlepším presvedčením návrh podaný pánom nadpor. K. a stanovisko,
               ktoré schôdza zaujala k tomuto návrhu, následkom čoho sa stala moja ďalšia účasť na
               schôdzke iluzornou. — V Petropavlovsku, dňa 29. júna 1915.“
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1506">
       </a>
       Jozef M. Országh: V ústrety
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Česká Družina“, prvý náš bojovný útvar v Rusku, odobrala sa 9. okt. roku 1914 cez
         Radzivilov — Ľvov — Ravu Ruskú na haličský front. Po niekoľkotýždňovom pobyte v poli
         dozvedeli sme sa od našich krajanov-zajatcov všeličo o domove, jako aj o našich príbuzných.
         Vedeli sme už, kto je z nich doma, kto v poli a v jakom pluku. Pred nami, tam v blízkych
         rakúskych zákopoch, boli slovenské, čiastočne české pluky. Že tam bol 15. honvédsky a 72.
         p. pluk, brat Peter Zachar čakal brata Jožku. Ja zase brata Mateja, brat Párička svojho
         brata Janka. A tak každý z nás čakal svojho pokrevného. O tomto sa mnoho hovorilo počas
         oddychu a za dlhých jesenných večerov na slame alebo na sene v našich „villách“ t.j. v
         humnách, kde sme boli v ten čas hromadne ubytovaní. Čo večer, to nové zprávy. Tu nejaký
         posol od štábu zablúdil k rote a doniesol nový chýr a chlapci žili v ustavičnom napätí a vo
         vytržení; tu jasali, tu zase sa rmútili. To už tak podľa zprávy. Pri dobrej zpráve čo len
         pre jedného z nás jásalo celé bratstvo, na špatný chýr zase spustili hlavu všetci. Žili sme
         ako rodní bratia, ako jedna rodina. Sporov nebolo. Ak aj niekedy niekto chcel niečo
         namietať, bratia ho uchlácholili. „Ni zisk, ni slávu a všetko pre národ“ mu povedali a brat
         zamlčal.
   </p>
   <p>
    Tu priletel chýr, že br. Býbl hľadá svojho syna dr. Býbla, čo padol po tieto dni do
         zajatia. Tu zase, že už redaktor Bohdan Pavlů sedí v štábe aj s „práporčíkom“ Karlom
         Milerom a že sa títo „pleňasi“ (zajatci) k nám prihlásili. Tak sme sa tiež z hodnoverných
         prameňov dozvedeli, že dr. Janko Jesenský je areštovaný v Bratislave. Jožku Országha
         (terajšieho kraj. prezidenta) že strčili tiež do basy miesto mňa atď. Tieto zprávy
         oživovaly ustavične v nás nádej, že sa skoro s niekym blízkym stretneme. Ako by sme ich
         radi boli mali všetkých v našich radoch!
   </p>
   <p>
    Boly to trápne chvíle. Každý z nás ticho uvažoval, že môže sa stretnúť so svojím
         pokrevným, ale jako? Môže byť, uvidí ho ťažko raneného, alebo nájde len jeho mrtvolu, alebo
         chladnú mohylu. Niet vylúčené tiež, že tento mnohý očakávaný stane sa obetou našich gúľ
         alebo štykov. A čo horšie, môže padnúť zronený guľou vlastného brata. Po týchto dumách
         rozhovor stíchol. Na druhý deň včerajšie dumy ustúpily do pozadia. Bolo-li treba, bojovalo
         sa smelo, veď v hlave víril ďaleký sen slobody.
   </p>
   <p>
    Pod Tarnovom boly dosť horúce boje. Roty „Družiny“ boly v ustavičných „rozviedkach“ (na
         výzvedách). Istý deň nad ránom prišla jedna skupina bratov z rozviedky a doniesla na
         nosítkach na pochytre zhotovených raneného „Rakušana“. Bol to brat jedného z našich
         chlapcov, ktorý sa tiež tejto výpravy zúčastnil. Náš družinník rozprával prípad asi
         nasledovne: On, ako skúsený rozvedčík a poddôstojník, bol určený čo veliteľ skupiny našich
         rozvedčíkov. Cieľom ich výpravy bolo zistiť, či tam v tom polorozbitom dome medzi našimi a
         nepriateľskými zákopami si nezriadili Rakušania pozorovaciu stanicu. Chlapci sa nad ránom
         vybrali na túto výpravu. Cez noc pod severným vetrom blato zmrzlo. Tak krehko zmrznuté
         blato zaťažovalo chôdzu. Malé skupiny ľadu po poli, čo boly mrazom stvrdnuté mláčky od
         nedávneho dažďa, preľamovaly sa so šumom pod nohami, bránily našim dostať sa k cieľu bez
         toho, že by neupútali nepriateľa na seba. Keď sa bratia k tomuto rozvalenému domu
         priblížili, nepriateľ dal spoločný výstrel. Ponad hlavy našich preletelo päť gúľ. Chlapci
         na pokyn svojho veliteľa „Bi, zabi!“ hodili sa bez výstrelu štykom na nepriateľa. V tom
         jeden z nepriateľov, prv nežli by im boli naši mohli zasadiť rany, zavolal: „Hoši, to sú
         družinníci, vzdajme sa“ a zahodil zbrane. Naši na tento výkrik spustili zbroj. Veliteľ
         rozviedky k nepriateľskej hliadke zavolal: „Hoši, sme svoji, chytro sa za nami“. V tom ho
         jeden z protivníkov objal a vrelé ľúbal. Bol to brat nášho veliteľa rozviedky, Jaroslav.
         Skupina našich ponáhľala sa k svojim zákopom. Splašený nepriateľ začal slabý obstreľ miesta
         tejto udalosti. Takto chcel prísť na pomoc svojej ohroženej predstráži. Bratia, súc si v
         objatí, zostali na vystavenom mieste nepriateľským guliam. Jedna guľa zasiahla Jaroslava do
         pŕs, druhá ľahko ranila jeho brata do chrbta. Toto shľadanie sa bratov zase vzbudilo nádeje
         v nás, že sa uvidíme so svojimi; len to „jako?“ nás trápievalo. Pod opaterou lekárov a
         bratstva „Jarouš“, ako ho bratia nazvali, vyzdravel a zostal medzi nami.
   </p>
   <p>
    Druhý brat si zase našiel brata pri nie menej zaujímavých okolnostiach. Bolo to v
         slávnom nástupe československej brigády pod Zborovom roku 1917. Naša brigáda po nedlhom,
         ale hrdinskom boji dobyla nepriateľské zákopy štykovým útokom. Zákopy boly majstrovsky
         opevnené, pozostávaly z niekoľko radov rovno bežiacich výmoľov. Pred nimi 7 — 8 radov
         priehrad z ostnatého drôtu. Rakušania doniesli veľké obete. Bolo mnoho ranených a zabitých.
         Počet zajatých presahoval početný stav našej brigády. Keď už pri dobývaní tohoto úseku
         hnalo sa naše bratstvo do útoku sťa víchor, s krikom „Hurrá! Na zdar! Mor ho!“ nepriateľ
         podnikol protiútok, dva proti sebe bežiace zástupy sa srazily zúfale. Vyvinul sa krutý,
         krvavý zápas. Udrel muž na muža, kto narábal kolbou, kto štykom. V tomto divom zápase
         zvíťazila udatnosť. Výzbroj, technika a opevnenia neodolaly našim junákom. Naši zahnali
         nepriateľa ďaleko za jeho pôvodné zákopy. Vyčerpaní vracali sa k dobytým zákopom.
         Zdravotnícky sbor sbieral ranených. Mrtvých snášali na kopu. Bratia oddychovali v dobytých
         zákopoch, časť ich shromažďovala zanechanú zbraň, guľomety, granáty atď. Skupina bratov
         ľahšie ranených vracala sa po predbežnom lekárskom ošetrení bojišťom, na ktorom pred
         niekoľko minútami zúril ešte boj, do svojho leženia. Pred zákopom ležaly bezdušné obete
         boja. Z neďalekej takejto skupiny niekto volal: „Hoši, pomôžte, dajte vody.“ Naši sa
         priblížili k volajúcemu, ktorý bol obklopený mrtvolami. Mrtvoly ležaly v tých
         najrozmanitejších polohách. Kto ležal horeznačky, kto doluznačky, niektorý bol celkom
         pokrčený. Na každom z nich bol viditeľný výraz strachu a ťažkého predsmrtného zápasu.
         Bojište, to je hrozný obraz. Bratia neznámeho nepriateľa podvihli, vstať ale nemohol. Mal
         prerazené bedro štykovou ranou. V tom sa priblíži jeden brat, idúci tiež v tejto skupine,
         lež súc ranený do nohy, pokuľhával, opieral sa na „vintovku“ a takto zaostával za
         spolubratmi. V ranenom Rakušanovi poznal svojho brata. Odhodil nahodilú barlu a hodil sa
         ranenému do objatia. Potom sa spolu liečili. Ležali jeden vedľa druhého. Po vyzdravení sa
         už nerozlúčili. Bojovali spolu, aj oba zahynuli v bojoch v ďalekých sibírskych stepiach.
         Medzi prvým výšopísaným pádom a druhým mnohí bratia našli svojich príbuzných. Už bol dávno
         medzi nami brat Gregor-Tajovský, dr. Jesenský, Fajnor, stá a stá známych krajanov. Teraz to
         už všetko pomaly bledne a sa zabúda. Jedno však nezabudneme, a to je, že sme za
         samostatnosť nášho národa a štátu československého bojovali a že ho v páde nebezpečia
         ochrániť musíme za každých okolností.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1525">
       </a>
       Cyrill Pauliny
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Svetová vojna zastihla ma v bývalom Ruskom Poľsku v Borzymiu, pošta Czerniewice (blízko
         Włoclawka) v pohraničnom pásme nemecko-ruskom, ale neprekvapila ma, poneváč už v roku 1912
         a 1913 policajné úrady t. zv. „inostrancov“ veľmi často vyhľadávaly s rôznymi obežníky,
         ktoré boly doplňované dotazníky o 30 až 40 otázkach. Nuž a otázky tie boly takého obsahu,
         že veru každý laik mohol ľahko vycítiť, že niečo vážneho visí v povetrí. Na pr.: za akým
         účelom prišiel do Ruska, s kým si dopisuje, akých známych má v Rakúsko-Uhorsku, aké
         postavenie zaujímajú tam jeho príbuzní, s kým udržiava na mieste svojho pobytu spoločenské
         styky, aký má plat, či mu zo zahraničia nedochádzajú nejaké peňažné podpory atď. — Dva
         mesiace pred vypuknutím svetovej vojny doručená mi bola t. zv. „Einberufungskarte“, aby som
         sa ihneď dostavil na vojenské cvičenie. S kľudným svedomím som láskavé pozvanie spálil.
         Vedel som, aké by to bolo cvičenie! O jeden mesiac na to prišla reklamácia na poštu
         czerniewickú, na koľko sa pamätám, v maďarskom a francúzskom jazyku písaná, a poneváč
         vedúci pošty neznal ani jeden z týchto jazykov, zavolal ma, aby som mu reklamáciu
         pretlmočil. Ovšem pretlmočil som tak, že bolo všetko v poriadku. Za niekoľko dní na to
         hranice medzi bývalým Ruskom a Rakúsko-Uhorskom boly zamknuté. Udalosti nasledovaly rychlým
         tempom, vojna sa začala. Hneď po vypovedaní vojny mali sme šťastie videť krúžiť nad poľami
         kujavskými ruský vojenský aeroplán, rozhadzujúci známe letáky Nikolaja Nikolajeviča, v
         ktorých vyzýval poľský národ na stranu Rusov, sľubujúc Poliakom slobodu a štátnu
         samostatnosť. Národ poľský prijímal tieto letáky s istým nadšením, lebo mal proti Nemcom
         odôvodnenú nenávisť za krivdy utrpené vo východnom Prusku.
   </p>
   <p>
    Tak som sa prizeral pohraničným potyčkám medzi Nemcami a ruskými kozákmi, pred ktorými
         Nemci mali veľký rešpekt. „Nachrichtenpatroly“ nemecké, akonáhle prišly na územie bývalého
         ruského Poľska, v prvom rade sa pýtaly, či tu neboli kozáci. Akonáhle im bolo povedané, že
         sú tu, už aj utekali preč. Rozviedky kozácke naopak pýtaly sa, ktorým smerom ušli Nemci, a
         už aj za nimi pádili. Tak to trvalo plných šesť týždňov. Až tu jednej noci nad ránom
         zahrkotal pred mojím bytom voz, niekto zabúchal na okno a oznámil sa, že je „revírový“.
         Musel som ako internovaný sadnúť k nemu a ísť s ním do Włoclavka. Protest by bol býval
         márny. Na šťastie komandant mesta Włoclavka ma znal z návštevy na poľovačkách v našom kraji
         a na prímluvu borzymského administrátora prepustil ma na čestné slovo voľne do Varšavy, kam
         som aj toho samého dňa odcestoval. Do Kutna a z Kutna horko-ťažko do Varšavy, kde som sa
         napochytre ubytoval a hneď som sa hlásil, ako to v ten čas predpisy vyžadovaly, na
         policajnom komisariáte.
   </p>
   <p>
    Pravdaže, ako riadny a starý člen Československej Besedy varšavskej, hneď som sa
         zaujímal o to, čo sa v našom spolku deje. Predsedom bol, ak sa nemýlim, zosnulý baťko Ján
         Országh, miestopredsedom J. Hampl. Československá Beseda tešila sa priazni nielen poľských
         kruhov, ale aj ruských úradov, ktoré maly v tých pohnutých časoch absolútnu moc, menovite
         nad cudzozemcami. V tejto Besede sme tedy rokovali, Slováci a Česi, o možnostiach
         oslobodenia nášho národa. Vedeli sme, že tento sen môže byť uskutočnený len víťazstvom
         Ruska a jeho spojencov. V toto víťazstvo sme verili a s touto vierou sa začala propagácia
         pre vstup do družiny čsl. dobrovoľníkov. Touto prácou bol poverený, ak sa nemýlim, bývalý
         politický dôverník Jozef Országh. Uvažovalo sa aj o tom, že všetci do jedného na frontu ísť
         nemôžeme, poneváč dobrovoľci naši nutne potrebovali aj svoju morálnu a hmotnú oporu v týle,
         a túto oporu mohli poskytnúť len dobre organizované spolky Čechov a Slovákov na Rusi.
         Menovite v počiatkoch odkázaní boli naši dobrovoľci temer výlučne na finančnú podporu
         týchto spolkov, poťažne ich členov, ktorí jednak podnikali časté sbierky, jednak dobrovoľne
         sa odanili alebo púšťali sa do rôznych verejných podnikov a čistý výťažok bol predurčený
         účelom nášho odboja.
   </p>
   <p>
    Bolo to asi v mesiaci októbri 1914, ked na baťku Országha obrátil sa toho času predseda
         t. zv. „Komitétu pečlivosti nad vojenskými zajatci Slavianmi“, knieža Četvertýnsky (Poliak)
         s prosbou, že by k vedeniu zásobovacieho skladu pre menovaný komitét potreboval jedného
         spoľahlivého Slováka, ktorému by sa mohlo súčasne sveriť prijímanie a rozdeľovanie darov.
         Baťko Országh ma vyzval, či by som sa podujal tejto akcie — ovšem — bezplatne. S ochotou
         som svolil a nesmierne som bol rád, že budem mať príležitosť pomáhať našim strádajúcim
         slavianskym vojenským zajatcom. Hneď na to som bol predstavený predsedníctvu komitétu, bol
         som prijatý, dostal som inštrukcie, miestnosť (na ul. Czystej) a prácu som započal.
   </p>
   <p>
    Dary a to cenné dary plynuly veľkým prúdom, takže v krátkom čase boly veľké a pekné
         miestnosti skladu úplne zaplnené. Ale už aj začali pribývať prví zajatci, či už zdraví
         alebo ranení, a vtedy sa začala naozaj intenzívna práca, ktorá trvala od časného rána do
         noci, lebo odklad nebol možný. Úkolom mnou vedeného skladu bolo, aby som bosým a otrhaným
         vojenským zajatcom, o ktorých bolo vopred zistené, že patria k slovanskej národnosti —
         poskytoval teplú obuv, šatstvo, bielizeň a k tomu niečo k jedlu na ďalekú cestu do
         zajateckých táborov. Organizácia tohoto komitétu bola skutočne vzorná. Mala svojich
         oprávnených delegátov a delegátky na všetkých nádražiach varšavských, ktorí konali službu
         deň a noc a podľa výsledku registrácie zajatcov na púhu telefonickú výzvu už sa v
         zásobovacom skladišti nakladalo šatstvo, obuv, bielizeň atď. na automobil a predurčený
         delegát odviezol náklad tam, kde znel rozkaz. V tomto sklade mal som príležitosť poznať
         obetavosť poľského národa. Prišli manželia, ktorí pred pár dňami odišli od oltára, aby
         venovali svoje zlaté obrúčky a šperky rodinné. Mnohí sa mi zdôverili: — „Prosím vás, v
         legionoch mám brata a počul som, že padol do ruského zajatia, tak a tak vypadá, tak sa
         menuje, nedajte nikomu túto šubu len jemu, to je po staršom bratovi, ktorý tiež ,tam‘ padol
         ako legionista.“
   </p>
   <p>
    Sme hrdí, že aspoň čiastočne pomstia krivdy, utrpenie a poníženie, ktoré sme museli
         prežívať pod „Moskalami“… V mnohom som im musel uznať, ale presviedčal som ich, že aj v tom
         bola nemecká politika, ktorá si v prostriedkoch nevyberala.
   </p>
   <p>
    Nával zajatcov Slavianov bol tak veľký, že nebolo dosť času, aby sa boli mohli všetci
         ošatiť a opatriť na ďalekú cestu, a preto ostatným posielali sme veci podľa udanej adresy
         pozatýmne poštou buďto do zajateckých táborov, buďto na jednotlivé veľkostatky, jedným
         slovom tam, kde ktorá skupina bola úradne komandovaná. Vtedy mi bola pridelená už pomoc a
         síce Čech menom Venigr a ešte jeden robotník, tiež Čech, meno som zabudol. Expedovali sme
         denne od 120 do 200 poštových balíkov, ktoré sme sami museli zašiť, adresou opatriť,
         zaregistrovať a oddať na poštu. Nemusím sa tajiť, že sme venovali zvláštnu pozornosť
         zajatcom Slovákom a Čechom, pokiaľ to bolo v našej moci a pokiaľ sme si mohli opatriť
         adresy. Nesmiem zabudnúť potvrdiť aj to, že do tohoto skladišťa snášali dary podľa možnosti
         aj rodiny slovenské a české. Jedného dňa, ak sa dobre pamätám, v októbri 1914, pribehla ku
         mne jedna delegátka komitétu s veľkým alarmom, že na stanicu jeden vlak priviezol asi 300
         rodín poľských z radomskej gubernie, hlavne mužské pokolenie, ktoré bolo priamo s poľa
         kozákmi zajaté a na stanicu hnané bez toho, že by im boli dovolili rozlúčiť sa s ich
         rodinami, že tých nešťastníkov treba hneď umiestniť a uspokojiť. Dala mi adresu jednej
         opustenej továrne a opýtala sa ma, či budem vedeť túto záležitosť vybaviť behom jednej
         hodiny? — Uistil som ju, že áno. — Človek v takých veľkých okamžikoch, nevedomo odkiaľ,
         dostane zvlášť veľkú energiu, silu a duchaprítomnosť i jakýsi organizačný talent. Bolo to v
         podvečer. Za ten krátky čas obstaral som dostatok slamy a vriec, aby mali civilní zajatci
         na čom spať. Za ten krátky čas zariadil som, že mali pripravenú aj večeru, osobne som ich
         doviedol na dočasné stanovište. Utrel som starým chlapom slzy aspoň tým uistením, že je to
         všetko len dočasné a že v krátkom čase pôjdu nazad ku svojim. Jak hanebne som luhal! —
         Zanedlho miesto na západ vliekol ich nákladný vlak na východ, tam, kde kedysi ešte nedávno
         putovali ich bratia, politickí previnilci, odsúdení na sibírske katorgy… Môj živelný odpor
         proti Maďarsku sa začína už v mojom mladistvom veku. Keď som prišiel na reálku v Kremnici,
         nesmel som sa volať svojím pravým menom Cyrill Paulíny, ale Cziril Mátyás Paulínyi, poneváč
         vraj panslávom sa podpora neudeľuje — (jednalo sa o alumneum). Keď som si prvý raz
         samostatne kupoval jazdenku po slovensky, osopil sa na mňa pán „pénztárnok“ (pokladník):
         „Vtedy dostaneš lístok, keď si ho budeš pýtať po maďarsky, ty pes panslávsky!“ Nuž, v láske
         som ich nemal, ako oni mňa. Je zaujímavé, a tomu nevedeli rozumeť neraz ani moji drahí
         rodičia, že som stále chcel preč, za každú cenu preč z domu. A nebolo to pravda. Nie z
         domu, ale z maďarského poddanstva, otroctva som chcel utekať. Moja detská duša bola živelne
         vzbúrená proti našim utlačovateľom. Aký som bol šťastný, keď som sa dostal, vďaka bratovi
         Vilkovi, do Plzne, do chýrnej hospodárskej školy! A táto škola dala mi smernice pre celý
         môj život. Smernice dobré a zdravé.
   </p>
   <p>
    V lete 1915 nápor nemeckých vojsk na Varšavu bol tak silný, že Československá Beseda
         dostala evakuačný rozkaz a samo sebou sa rozumie, že tomuto rozkazu museli sme sa všetci
         bez rozdielu podrobiť. Komitét poďakoval mi zvláštnym prípisom za horlivú moju činnosť s
         poznámkou, že akonáhle by bola daná možnosť návratu, že ma prosia, aby som sa opäť ujal tak
         šťastne vedenej agendy. Vedel som, že sa tak už nikdy nestane. Od samého počiatku
         vypuknutia svetovej vojny prorokoval som, že táto vojna bude veľmi dlhá. A tí, pred ktorými
         som to hovoril, okrstili ma, že som ako vták „puszczyk“
    <sup>
     [
     <a class="footnote" href="#ftn.d56e1548" name="d56e1548">
      7
     </a>
     ]
    </sup>
    Čsl. Beseda na základe tohoto rozkazu svolala schôdzu, na ktorej každý prítomný
         člen oznámil, kde chce mať v Rusku svoje miesto pobytu. Úrady tejto žiadosti vyhovely. Ja
         som sa tedy odobral za svojím bratom Gustavom do Moskvy. Tam som sa prihlásil hneď do
         Československého spolku (myslím, že pozdejšie bol premenovaný na čsl. komitét). Tu sme už
         dostávali zprávy o potrebách a nedostatkoch našich bratov dobrovoľníkov. Prv ale než by som
         začal opisovať svoju činnosť v Moskve, vrátim sa na chvíľku ešte do Varšavy, lebo som si
         pripomenul niektoré zvláštne momenty, ktoré sa odohrávaly v našej Čsl. Besede. Keď sa totiž
         rokovalo o tom, ako si predstavujeme uskutočnenie nášho snu: slobody a štátnej
         samostatnosti nášho národa, boly mienky a snáď aj snahy dvojaké: 1. absolútna väčšina za
         základ brala jednotu československú — tedy Čechy, Morava, Sliezsko a Slovensko by tvorilo
         jednotný štát, ovšem pod žezlom niektorého z kniežat bývalej carskej rodiny, pri čom sa
         hovorilo, že by prípadne národ český prijal pravoslávie; 2. boli opäť takí, ktorí dokonca
         utvorili akýsi spolok Ľudovíta Štúra (v Moskve), ktorý bol vo vleku bývalých cárskych
         „černosotencov“ a jeho snažením bolo utvoriť zo Slovenska akúsi ruskú guberniu. Tento
         spolok po príchode Čsl. Besedy varšavskej do Moskvy v krátkom čase sa rozpadol. Bol som na
         jednej takej dôvernej schôdzi našich chudobných „Štúrovcov“ a bohatých kniežat aj ja jeden
         raz prítomný; hneď po schôdzi som kategoricky odsúdil celú túto nezdravú kombináciu, a
         nebol som sám. Našim niektorým ľuďom imponovalo, že majú styk s ruskými kniežatmi a ruským
         kniežatám opäť išlo o to, aby sa zabavili na láskavých protektorov a prípadne, aby sa dľa
         možnosti v prípade víťazstva ruských zbraní nafabrikovalo čím viac gubernií, aby mali
         zabezpečené príjemné miesta a dobrobyt pre seba a svoje protežované deti. Nahliadli naši
         „Štúrovci“ za krátko, že boli na mylnej ceste a pridali sa k programu absolútnej
         československej jednoty.
   </p>
   <p>
    Z jednej schôdzky Čsl. Besedy vo Varšave vyslali sme, ak sa nemýlim, Jozefa Országha a
         Hampla jako delegátov s povestným memorandom k bývalému ruskému cárovi do Petrohradu,
         poťažne do stavky;
    <sup>
     [
     <a class="footnote" href="#ftn.d56e1557" name="d56e1557">
      8
     </a>
     ]
    </sup>
    ako je povedomo, car Mikuláš sa značne zaujímal o Slovensko. Keď nám bolo
         memorandum prečítané, mal som dojem, že za daných pomerov či už vojenských, či politických,
         nebolo proste možno inakšie požiadavky klásť. Vývoj pozdejších udalostí potvrďuje, že
         vedenie nášho odboja vedelo sa vždy prispôsobiť situácii, akú vytvoril beh svetovej vojny.
         A nebola to vec ľahká. Najmenší pochybený krok mohol byť pre celý odboj osudný. Nepriateľov
         sme mali okolo seba vždy dosť. Pozdejšie aj medzi sebou.
   </p>
   <p>
    V mesiaci júli, v prvej polovici 1915, prišiel som s viacerými členmi varšavskej Besedy
         do Moskvy a prvou starosťou bolo opatriť si byt a živobytie. Môj brat Gustav, ačkoľvek mal
         v Moskve pekný byt, nesmel v ňom bývať, poneváč krátko pred naším príchodom boly v Moskve
         výtržnosti namierené proti inostrancom, ktorí z určitých štvrtí mesta boli vypovedaní a
         museli na hodinu opustiť svoje byty a presťahovať sa, kde kto mohol a vedel. Boly prípady,
         že ulica delila dve štvrti: v jednej mohol inostranec bývať, kdežto v druhej nie. A tak sa
         stalo, že jedna rodina si našla byt vis a vis svojho bývalého bytu, avšak nájomné musela
         platiť z dvoch bytov. Ukázalo sa, že polícia, aby jej mladší členovia nemuseli ísť na
         frontu, urobila sa dôležitou: — je vzbura, starí tu nič nespravia, mladých nesmiete brať na
         frontu! No a naši to odniesli. Slavian sem, Slavian tam, si Austríjec, si Nemec, Germanec a
         tedy nepriateľ! Život našej československej kolonie v Moskve bol rušný, činný a bohatý na
         udalosti, ktoré vojna so sebou niesla. Tým, že naše vedenie v každom ohľade vedelo sa
         prispôsobiť kurzu vládnucej politiky, berúc do ohľadu všemožné eventuality budúcnosti,
         získali sme si zpomedzi všetkých ostatných národností slavianskych snáď najväčšiu dôveru
         úradov a to práve umožňovalo nám, ktorí sme zostali v súkromí, kľudné pomerne zamestnanie
         či už ako samostatným obchodníkom, priemyselníkom alebo akokoľvek zamestnaným. Ovšem
         najväčším argumentom a najsilnejším boli už na fronte účinkujúci naši dobrovoľci —
         razviedčici.
   </p>
   <p>
    Pokiaľ sa týka živlu slovenského v Moskve, koncentroval sa tento predovšetkým u firmy
         Bratia Országh a u môjho brata Gustava. Zo samostatných rodín slovenských si pripomínam
         bratov Krutošíkovcov, ktorí tam mali dielňu a vlastne celú fabriku na výrobu čajníkov,
         kávovarov, samovarov, niklovanie, bronzovanie atď. a zamestnávali okolo 200 robotníkov,
         ďalej Aladára a Ivana Zbíňovského, Janka Kormana, P. Klepáča, Hunčíkovcov, ktorí boli
         spolumajiteľmi horemenovanej továrne na čajníky, ďalej J. Králička, Vladimíra Duchaja,
         Dušana Makovického ml. a niekoľko drotárskych rodín, ktorých mená som veru už zabudol. Kým
         otázka t. zv. „Štúrovcov“ nebola likvidovaná, bolo medzi Slovákmi v Moskve určité triedenie
         na Čechoslovákov (hlasistov) a na Slovákov t. zv. separatistov, ktorí snáď nenamietali
         proti bratom Čechom nič zvláštneho, ale budúce Slovensko si predstavovali v každom ohľade
         samostatné. Keď ale videli, že aj Slovenská liga v Amerike zdôrazňuje jednotu
         československú (návšteva Gustava Košíka z Ameriky v Rusku), zmenili smer svojho smýšľania a
         pripojili sa ku všeobecnému hnutiu a akcii československých spolkov na Rusi. Nakoľko sa
         viem rozpamätať, Slováci v hojnej miere prispievali nielen hmotne na podporu nášho
         zahraničného odboja, ale aj svojím súkromným vystupovaním medzi ruskou spoločnosťou. Je
         zaujímavé, že Slováci hovorili lepšie rusky ako bratia Česi, aspoň pokiaľ sa akcentu
         týkalo, čo pri ruskom jazyku je zvlášť dôležité.
   </p>
   <p>
    Miloš Ruppeldt, ktorý ani neviem, ako a kedy prišiel do Moskvy, organizoval pevecký sbor
         československý, ktorého členom som bol aj ja s bratom Gustavom a mnohí z menovaných
         Slovákov. Pevecký tento miešaný sbor dospel pod vedením M. Ruppeldta značnej úrovne; účelom
         jeho bolo oboznamovať ruskú verejnosť s piesňou slovenskou a českou. Dávali sme dosť často
         samostatné koncerty, ktoré sa tešily značnému zájmu nielen československej spoločnosti — čo
         je samozrejmé — ale menovite ruskej, ktorá spev veľmi obľubuje. Čisté zisky z týchto
         koncertov boly obvykle venované pre našich strádajúcich dobrovoľcov. Urobili sme si jeden
         raz výlet aj na Jasnú Poljanu, aby sme si zaspievali nad hrobom veľkého ruského mysliteľa.
         Našli sme tam nebohého dr. Makovického. Urobil na mňa nezapomenuteľný dojem, ktorý by som
         vypovedal slovami: — Neprotiviť sa zlému… Jemnúčky dobrák v každom slove, v každom pohybe.
         Aký bol šťastný, že sme prišli! Zaviedol nás najprv do izbičky, v ktorej Tolstoj napísal
         Annu Kareninu, svietiac si petrolejovou malou lampou. V jeho pracovni mali sme príležitosť
         videť obsiahlu korešpondenciu, ktorú udržiaval Tolstoj s najväčšími muži celého sveta. Mali
         sme to šťastie videť zďaleka kňažnu, Tolstojovu manželku, aristokratku, ktorá sa len do
         bieleho rúcha obliekala. Blahosklonne poslúchala v parku náš spev a kázala nám poďakovať…
   </p>
   <p>
    Bola v Moskve tiež t. zv. „Rabočaja čechoslovackaja socialističeskaja organizácija.“
    <sup>
     [
     <a class="footnote" href="#ftn.d56e1569" name="d56e1569">
      9
     </a>
     ]
    </sup>
    Táto, myslím, utvorila sa už po prevrate. O nej sa zmienim pozdejšie. Odbočka
         Národnej Rady vymohla k svojim úkolom niektorých čelných Slovákov a Čechov zo zajateckých
         táborov; títo sa najprv zastavili v Moskve a ovšem ani jeden z nich neobišiel pohostinný
         slovenský krb môjho brata Gustava. Pripomínam si: bratov Houdekovcov, Jančeka, Ivana
         Markoviča, Potučka, z Brezovej Miloša Gavoru, Mateja Miškóciho, učiteľa Marendiaka, dr.
         Zátureckého, Daniela Takáča, Ivana Chorváta, Bohdana Pavlů, Vl. Hurbana, Jiřího Klecandu a
         mnoho iných, ktorých mená bohužiaľ už nepamätám.
   </p>
   <p>
    Jedno len viem: že v dome môjho brata Gustava a jeho pohostinnej manželky mnohí naši či
         už dobrovoľci a či zajatci našli teplý domáci krb, ktorý v hrúzach svetovej vojny tak ťažko
         každý postrádal. Dosť často sedelo nás za pohostinným slovenským a či slovensko-poľským
         stolom aj 30 slovenských a českých bratov; tam sa vymieňaly názory na to, čo bolo vo vlasti
         do vojny, čo je teraz a čo má byť po vojne. Všetci sme boli za jedno: — za československú
         jednotu.
   </p>
   <p>
    Po opustení Varšavy zostaly oporou nášho zahraničného hnutia tri hlavné strediská, ktoré
         tvorily t. zv. týl našich dobrovoľcov na fronte. Boli to: Kijev, Moskva a Petrohrad. Tieto
         tri strediská vyvinovaly veľkú organizačnú akciu, jednak aby zabezpečily finančnú podporu
         pre náš odboj a jednak aby umožnily nábor húfne sa zapisujúcich dobrovoľcov tak civilných,
         ako aj zo zajateckých táborov.
   </p>
   <p>
    Práce bolo moc, oduševnenia ešte viac a jestli medzi vedením kijevským, petrohradským a
         moskovským tu a tam prišlo k určitým nedorozumeniam, bolo tomu na príčine podľa mojej
         skromnej mienky snáď to, že Kijev na najhorúcejšej pôde, kde sa v tom čase koncentroval
         život zajatcov hlásiacich sa dobrovoľne do revolučného vojska čsl., díval sa iným zrakom na
         organizovanie odboja. Moskva, kde sa koncentroval opäť živel viac civilný, dívala sa tiež
         iným zrakom ako Petrohrad, ktorý jaksi bezprostredne mohol pozorovať ruskú oficiálnu
         politiku a jej zákulisie. V každom zo spomenutých miest boly vo vedení osobnosti, ktoré z
         úprimnej vlasteneckej horlivosti plánovaly odboj podľa svojho názoru, čím vznikaly spory a
         nedorozumenia. A naši hoši na fronte tieto časové nedorozumenia veľmi ťažko niesli.
   </p>
   <p>
    Keď sa konečne zjavil na Kijevsku poslanec Dürich, bolo to jasotu. „Tátom“ ho hneď v
         prvých dňoch okrstili! Avšak keď v krátkom čase vyšlo na javo, že sa tento starý pán dal do
         vleku akýchsi politických agentov, že smerníc daných parížskou Národnou Radou nedodržuje a
         ustálený program nášho odboja opúšťa k radosti živlov nám nepriateľských, pocítilo naše
         vojsko a aj my, ktorí sme ešte boli v súkromí — živelný odpor proti tomu, ktorého nedávno
         ešte vojsko na rukách nosilo!
   </p>
   <p>
    Niekoľko slov o „Rabočej socialističeskoj čechoslováckoj organizácii“, ktorá bola
         založená, hádam, po prvom prevrate za vlády Kerenského. Podľa mojej mienky bolo to do istej
         miery dobre — museli sme ísť s prúdom. A prúd ten bol tak silný, že všetko, čo by sa mu
         bolo postavilo do cesty, bol by smietol so sebou. Členmi tejto organizácie boly rôzne
         živly: národní socialisti, sociálni demokrati, komunisti a boli aj takí, ktorí vlastne
         žiadneho stranícky politického presvedčenia v tom čase nemali, ale zato chceli byť na
         stráži spoločnej národnej veci, nášho odboja.
   </p>
   <p>
    Medzi týchto som patril aj ja a síce na priamu prímluvu niektorých našich predákov. Lebo
         v tých pohnutých časoch práve v takých výboroch varili sa všelijaké prekvapenia, či už
         príjemné, alebo nepríjemné. Na zasadnutia som chodil usilovne, myslím, že ani jedno som
         nevynechal. A že som bol jediný Slovák, dostalo sa mi toho „vyznamenia“, že som bol
         vyvolený za miestopredsedu. Predsedom bol nejaký inž. Pavlovský.
   </p>
   <p>
    Jeden raz pod jeseň 1917, keď Národná Rada, odbočka na Rusi, bola presídlená do Moskvy,
         bol jej predseda dr. Ivan Markovič odcestovaný na dlhší čas — už nepamätám kde, a ustanovil
         svojim námestkom Mateja Miškóciho. Odrazu dostanem mimoriadnu pozvánku na zasadnutie výboru
         „socialistickej“ organizácie na 8. hod. večer, deň presne nepamätám. Prídem do spolkovej
         miestnosti, okolo stola sedeli už viacerí výborníci, ale čo ma zarazilo, že v izbe bola
         úplná tma a na stole blikotala jedna sviečka zahalená do červeného papieru. Avšak hneď som
         sa vzpamätal, pripomenúc si jednu bájku o zbojníkoch, ktorí sa schádzajú v temných
         pivniciach pri červenom svetle, aby svoje hrozné plány mohli so zdarom osnovať. Za chvíľu
         skutočne predseda Pavlovský zahájil schôdzku tým, že prv, než pristúpime k predmetu
         jednania, musí dať každý prítomný člen čestné slovo stisknutím ruky, že celé jednanie
         zostane v najprísnejšej tajnosti a že kto by tajnosť tejto schôdze porušil, bude podľa
         zvyku stávajúceho režimu (boľševického) čo najprísnejšie potrestaný, trebárs aj smrťou.
         Všetci dali slovo.
   </p>
   <p>
    Hneď na to vyzval jednateľa, ak sa nemýlim, nejakého Jarkovského, aby predniesol predmet
         dnešného jednania. S pozornosťou a s úžasom (aspoň ja) sme vypočuli, na čom sa máme
         usniesť. Bola to „maličkosť“ — napadnúť našu Národnú Radu v Moskve pomocou ruských
         (boľševických) vojakov, ovšem so zbraňou v ruke, zhabať všetko, čo tam bude a odovzdať
         „Ispolnitelnému komitétu“, aby sme vraj aj my ukázali, že sme revolucionári a že revolúciu
         vieme robiť! Ďalej pokračoval, že o tomto všetkom Matej Miškóci vie a že to schvaľuje, že
         sa jedná len o prevedenie. Toho Miškóciho som sa chytil ako tonúci vrby. Prvé slovo som si
         vyžiadal ovšem ja a povedal som asi toto: — „Za svojím čestným slovom stojím, jestli budem
         presvedčený o tom, že Matej Miškóci dal k tomuto svoj súhlas, tak ako jednateľ predniesol;
         tajnosť tejto schôdze neporuším, ale účasť na prevedení tohoto návrhu nevezmem, poneváč ja
         som najprv prísahal svojej otčine!“ Slová moje maly účinok myslím aj na samého predsedu. A
         čo ma najviac prekvapilo, aj na tých najzúrivejších českých „komunistov“ — mená ich už
         nepamätám. Jeden robotník vstal ba prehlásil, že sa úplne pripojuje na moju stranu a žiada,
         aby Paulínymu bolo vyhovené.
   </p>
   <p>
    Na otázku predsedovu, či s tým všetci súhlasia, bola odpoveď jednohlasné „áno!“ až na
         jednateľa, ktorý hádam bájkou o Miškócim chcel mňa „ukonejšiť“ alebo spliesť. Bolo
         usnesené, že ráno o ôsmej predseda a ja spoločne navštívime Mateja Miškóciho na jeho byte a
         opýtame sa ho, či o tejto veci vie a či dáva k tomu svoj súhlas. Prevedenie návrhu sa
         odložilo o jeden deň. Bolo 11 hodín večer. Prišiel som domov, ale svedomie ma tak trápilo,
         že som sa sveril bratovi Gustovi a usniesli sme sa, že ihneď vyhľadám Miškóciho, aby som ho
         o veci informoval, aby nebol snáď zaskočený a aby zavčasu mohol dať potrebné dispozície na
         záchranu archívu a majetku našej Národnej Rady.
   </p>
   <p>
    Myslím, že Miškóci už spal. Ale zburcoval som ho a rozpovedal som mu, jaké prekvapenie
         chystajú vlastní bratia Národnej Rade. Pravda, že Miškóci o ničom nevedel. Do rána boly
         porobené opatrenia na záchranu tak majetku ako aj spisov, a ráno v 7.30 na označenom mieste
         som sa sišiel s inž. Pavlovským, na ktorom som videl, že aj v ňom sa zobudilo národné
         svedomie. O ôsmej presne boli sme na byte u Miškóciho. Otázku som dal ja: — „Bratre
         Miškóci, či je pravda, že si vyjednával s jednateľom rabočej socialistickej organizácie o
         tom, aby majetok a archív Národnej Rady bol vydaný boľševikom? A či je pravda, že si dal k
         tomu svoj súhlas?“ — Matej Miškóci prísne sa podíval na Pavlovského s poznámkou, že nielen
         vôbec o veci s nikým nehovoril, ale že toho pána jednateľa ani nepozná! Pavlovský stál tam
         ako obarený a obrátil sa ku mne so slovami: — „Zbavujem nielen vás, ale všetkých daného
         čestného slova!“
   </p>
   <p>
    Ak sa dobre pamätám, na druhý deň ráno vo včasných hodinách — bolo to niekde na Arbate,
         prišli traja vojaci ozbrojení, aby vykonali v miestnostiach Národnej Rady, čo im bolo
         poručené; udivili sa, keď im nikdo nekladol žiadny odpor, ale ešte väčšmi sa udivili, keď v
         kanceláriách nič nenašli! — Od tých čias prestal som chodiť na zasadnutia menovanej
         organizácie tým viac, že nadchodil čas evakuácie Národnej Rady do Omska.
   </p>
   <p>
    I veľká čiastka kolonie československej sa rozhodla opustiť Moskvu a vôbec europské
         Rusko po brestlitevskom mieru. Na pamätnom sjazde vojska, zajatcov a spolkov čs. na Rusi v
         zastúpení svojho mladšieho brata Gustáva bral som aktívnu účasť. Sjazd tento skutočne
         pôsobil na mňa ako prvý parlament našej budúcej oslobodenej vlasti. Tam sa docielilo
         vyrovnania všetkých diferencií u ďalšieho jednotného postupu, po ňomž nasledoval víťazný
         Zborov.
   </p>
   <p>
    Pamätám sa na rázne a odvážne zakročenie Vladimíra Hurbana. Jeho slová padaly ako
         blesky, po ktorých nasledovalo vyjasnenie. Prvýkrát som videl temer nadľudsky urovnávať
         pomery prof. Maxu. Po sjazde niekto mu povedal: — „Poslouchej, viděl jsem již moc tahounů,
         ale takového, jakým ses ty dnes ukázal, jsem ještě neviděl!“ Z Kijeva do Moskvy vo vlaku
         museli sme stáť, na sedenie miesta nebolo, z fronty vojsko ruské už utekalo, jazdenky nikto
         nekontroloval, väčšina iste cestovala bez lístkov. Po sjazde nastala usilovná práca vo
         všetkých spolkoch československých. Usnesená bola dobrovoľná daň, ktorá zaistila finančnú
         oporu celkového nášho hnutia.
   </p>
   <p>
    Ešte si pripomínam, keď po prevrate boľševickom z Petrohradu prišiel do Moskvy pán
         prezident Masaryk (vtedy br. dr. T. G. Masaryk). Z jedného ohňa do druhého. Práve v ten čas
         v Moskve zúrila najbesnejšia kanonáda a guľometný oheň a všetko to bolo sústredené buďto na
         Kreml alebo hotel Metropol, ktorý bol v samom centre mesta. Masaryk ubytoval sa u baťku
         Országa v jednej malej izbičke. Prišiel celý zaprášený, udýmený, unavený a jak zvykle
         málomluvný, zato mysliaci. Videť bolo na ňom veľkú starosť o národ, o samostatnosť, o
         slobodu. Mysleli sme, že po takej unavujúcej ceste si trochu oddýchne. Aké bolo naše
         prekvapenie, keď len čo položil kufrík a umyl si tvár a ruky, sadol ku stolíku a hneď písal
         svoje zápisky. Za pol hodinky na to kázal si objednať dorožku (obyčajný povoz), aby ho
         zaviezol do hotelu Metropol. Dorožkár ho síce vzal, ale len po ulicu Lubianku zvanú, ďalej
         nechcel ísť, že by mu koňa zastrelili. Vtedy vyskočil pán prezident z dorožky a nedbajúc
         paľby, išiel do hotelu peší. Tam ho najprv nechceli vpustiť, ale keď predložil passport,
         vpustili ho. Ubytoval sa, myslím, na prvom poschodí.
   </p>
   <p>
    Boľševici mali za to, že hotel Metropol je špionské hniezdo, a preto si vzali tento
         objekt na mušku svojich pätnástok. Jedného dňa taká pätnástka prevŕtala stenu izby dr. T.
         G. Masaryka, ktorý v tom čase uspokojoval ľudí v podzemných lokáloch. Pravdaže, po takej
         návšteve zbalil svoje veci a presťahoval sa dolu do pivníc. Po tejto udalosti navštívil môj
         brat Gustáv tú izbičku a na pamiatku vzal si od jej dverí kľúč, ktorý je nateraz uložený v
         Turč. Sv. Martine v muzeu čo vzácna pamiatka.
   </p>
   <p>
    Pre nás, ktorí sme po prvýkrát nevoľky navštívili Moskvu za okolností tak vážnych, divne
         pôsobilo to vysnívané Slovanstvo. Úrady, ba ani súkromné obyvateľstvo (tomu vlastne Česi a
         Slováci boli španielskou dedinou) nerobili rozdielu národnostného, ako som už spomenul, a
         najmarkantnejším toho dôkazom boly na príklad vyvesené tabuľky na domoch, kde boly byty k
         prenájmu, tohoto znenia: „Dľa inostrancev, Avstrijcev i Germancev, kvartira nevydajotsja.“
         A len keď sme Rusom vysvetľovali, že sme bratia, že naši súrodáci sa spolu s ruským vojákom
         proti Rakúsku a Germánom bijú na spoločnej fronte, a keď sme ich upozorňovali na zprávy
         ruskej stavky o činnosti našich razviedčíkov a dobrovoľcov, len vtedy začali nás jaksi
         považovať za element lojálny.
   </p>
   <p>
    Začaly sa tiež z času na čas objavovať v ruských časopisoch články o Čechoslovákoch,
         často hodne pochlebné, ale myslím, že redakcie ruských časopisov boly naklonené uverejňovať
         podobné články len pod dojmom činov našej Družiny, našich razviedčíkov. Nebyť nášho
         organizovaného odboja proti bývalému Rakúsko-Uhorsku, nejedna slovenská a česká rodina by
         bola v Rusku vyšla na zmar, stanúc sa obeťou provokácie a zlovôle vtedajšej administrácie
         ruskej.
   </p>
   <p>
    V Moskve som mal príležitosť prvýkrát počuť prednášať dr. T. G. Masaryka (datum presne
         nepamätám). Imponovala nám jeho skromnosť a vecnosť, s akou prednášal. Samé vecné a ciferné
         argumenty. Toľkoto číta náš národ, toľkoto ho bolo odvedené na jatku svetovej vojny,
         toľkoto prešlo (snáď úmyselne) do zajatia, toľkoto sa dobrovoľne chopilo zbrane, aby
         oslobodilo svoj národ a toľkíto sú ešte prihlásení, a tak o školstve, o priemysle, o
         daniach a vôbec o všetkom, čo sa verejného života bývalej monarchie týkalo; so zvláštnym
         zreteľom na národ československý ciferne dokazoval, akej spravedlivosti sme požívali pod
         panovaním Habsburgov. V ten sám večer ujal sa slova aj dr. Ivan Markovič ako Slovák, že je
         pyšný na to, že môže tento manifestačný sjazd v Moskve pozdraviť a zvlášť hlavného
         reprezentanta nášho hnutia proti našim utlačovateľom atď. Po ňom sa ujal slova vtedy tuším
         podplukovník Mamontov. Hovoril lámanou češtinou. Tento nadšenec bol priamo zamilovaný do
         našich chlapcov na fronte. Že ani otec svoje deti nemá tak rád, ako on svojich chlapcov a
         že sa cíti medzi nami ako v kruhu tej najúprimnejšej a najlepšej rodiny.
   </p>
   <p>
    Z tejto schôdze myslím každý si odniesol ten najlepší dojem a nádeju, že naša vec je
         čistá a naša pravda že zvíťaziť musí. Bol som prítomný tiež na jednej schôdzi, kde
         prednášal z Ameriky pribyvší p. Voska. Vysvetľoval nám, ako sa Amerika vážne pripravuje na
         kolbište svetovej vojny, koľko chrlia denne jej ohromné továrne aeroplánov, diel, nábojov,
         automobilov, jak sa dômyselne organizuje spôsob prepravy vojska a všetkého toho, čo s tým
         súvisí — do Europy. Rozprával nám o práci Štefánikovej v Amerike, o jeho ohromných
         úspechoch tak medzi naším ľudom ako aj na vlivných miestach, keď sa jednalo o našu vec;
         ďalej jaké neoceniteľné služby priniesli naši ľudia na poli medzinárodnej výzvednej služby
         atď.
   </p>
   <p>
    Chcel by som aspoň trochu naznačiť, aký dojem urobil na mňa prvý prevrat v Moskve, keď
         padol carizmus. Cítil som akési zvláštne uľahčenie na duši, ako keďby spadla so mňa akási
         zmora, ktorá ma celý život tlačila; cítil som, že pádom carizmu padať budú aj iné tróny,
         padať bude hegemonia, ktorú som tak ukrutne nenávidel už ako malý chlapec. Cítil som, že
         rozhodne v celom svete týmto okamžikom nastáva základná premena a tejto premene som prial z
         celého srdca a duše. Nebol som z presvedčenia prívržencom žiadnej politickej strany, ale
         ako človek cítil som, že slabému mocnejší robí násilnú krivdu.
   </p>
   <p>
    V prvom prevrate som videl, že Osud zasiahol do dejín ľudstva, menovite v Rusku, kde
         toľké miliony otrocky museli slúžiť určitej kaste privilegovaných. Na jednej strane
         prepych, hýrenie, na druhej bieda, hlad. Keď som sa díval na tú živelnú nenávisť ulice
         proti uniformovaným predstaviteľom včerajšej carskej vlády, neprekvapovaly ma excesy, akých
         sa dopúšťal ľud nad nimi.
   </p>
   <p>
    Je pravda, že boli medzi nimi snáď aj nevinní, ale či rieka, keď vystúpi zo svojho
         koryta, k vôli niekoľkým halúzkam zastaví svoj mohutný tok? Nuž videl som, ako transportuje
         ľud v sude od kapusty pána komisára policie, včerajšieho „pána Boha na ulici“, a zase
         strážnik, ktorý včera chodil ako pyšný páv, dnes vpakovaný do vreca, vložený na fúrik,
         opatrený prútenou metlou — paráduje po uliciach Moskvy na posmech jasajúceho množstva.
         Nákladný automobil upravený ako klietka na sliepky naložený je predstaviteľmi carskej vlády
         a plakáty rozvesené na ňom hlásia: „Kupite! Poltynnik adna štuka!“ (Kúpte si! Kus za
         polrubľa!) Nadšenie, jasot, manifestácie, bratrenie, sľubovanie, heslá, rečnenie na každom
         rohu ulice, akási sviatočná náladu u všetkých bez rozdielu, tvorenie všelijakých komitétov,
         príprava nových volieb, vyhlásenie všeobecného hlasovacieho práva!
   </p>
   <p>
    Videl som zrejme začiatky rodiaceho sa nového života, ale nikto by nebol mohol vtedy
         povedať, aký ten život bude. Zvony zvonily na slávu, ľud ešte v cerkvách ďakoval Bohu, že
         všetko tak „blagopolučno“ (šťastne) prešlo, bez krvipreliatia. Sloboda! Väzenia sa
         pootváraly, zlý element bol vpustený medzi dobrý ako nezdravá injekcia. Tam, kde sa včera
         rečnilo v smysle zásad modernej demokracie, dnes už kde-tu vystupovali rečníci príšerného
         výzoru a začali triediť včerajšie demokratické bratrstvo na triedu proletársku a buržujskú.
         Naliepali sa plakáty s výzvou, aby proletariát bol na stráži proti kontrarevolucionárom,
         ktorí by nás chceli opäť väzniť, vešať, na katorgy zasielať a hneď pri tom boly aj obrazové
         plakáty, ktoré názorne zobrazovaly vedľajší text. Chodil som po uliciach a námestiach
         Moskvy celé mesiace a pozoroval a počúval som všelijakých tých zo zeme vyrastených
         rečníkov, ale darmo som hľadal ruskú inteligenciu; tá iste po prehýrených nociach v baroch
         a šantánoch vo dne spinkala snom „spravedlivých!“ Áno, vtedy, keď rôzne komitéty a
         podkomitéty ruského socializmu a komunizmu dňom i nocou húževnate pracovaly, meštiactvo a
         inteligencia (ovšem česť výnimkám) si najspokojnejšie hovely v bohatstve nastrádanom
         válečnou konjunktúrou. Bohatým synkom sa nechcelo ísť na frontu brániť otčinu. Boly groše,
         nuž a kto mal groše, mal protekciu a už sa to akosi dalo od tej fronty vykrútiť.
   </p>
   <p>
    Ale ľud všetko toto videl a vedel, že príde deň zúčtovania, vedeli to aj „vlastenci“ a
         preto mnohí zavčasu opustili svoju „milovanú“ matušku Rassiju, aby si v pohodlíčku mohli
         užívať za hranicami svoje bohatstvá a prípadne aby tam mohli spievať svoje elegie o
         stratenej Otčine, ktorú tak hrdinsky opustili.
   </p>
   <p>
    Mal som príležitosť pozorovať t. zv. týl ruskej armády, tej dobrej, hrdinskej armády.
         Som pevne presvedčený o tom, že keď by ruská armáda bola mala svoju správu v zázemí v
         rukách čestných a vlasteneckých, nikdy by nebolo prišlo k prevratu druhému, prevratu
         boľševickému. Nebolo by prišlo ani k brestlitovskému mieru. Tu som najlepšie mohol porovnať
         názor na Rusko dr. T. G. Masaryka a dr. Kramářa. Názory dr. Kramářa boly zrejme v rozpore
         so skutočnosťou. Kerenského kompromisy nepomohly, to, čo na jednom mieste napravil, na
         druhom sa skazilo, jedným slovom nemohol a nebol ani fyzicky ani duševne vstave ovládať
         celý ten kolos ruský, ktorého základy boly zákernou chorobou napadnuté. Prišlo to, čo bolo
         temer samozrejmé: občianska vojna. Chaos.
   </p>
   <p>
    A v tomto chaose jestvovala československá brigáda, disciplinovaná, nadšená, hrdinská.
         Jestvovala československá organizácia protirakúskeho odboja, ktorá v tom chaose nestratila
         hlavu, ale naopak triezvo uvažovala a jednala. V tom čase (bolo to v 1917) naša Odbočka
         čsl. Národnej Rady bola v Moskve; prišla zvesť, jak naši chlapci porazili Nemcov u
         Bachmača, jak chránili ústup ruských vojsk a jak si tým naše vedenie vojenské získalo nový
         režim boľševickej vlády, keďže našim vojskám povolil voľný odchod na východ. Bolo
         rozhodnuté, že naša Odbočka N. R. má byť prevezená na Sibír, do Omska. A poneváč sme
         vedeli, že po odchode našej Odbočky a československého spolku nemali by sme už v Moskve
         dostatočnej ochrany, rozhodli sme sa s bratom obchod náš likvidovať a preniesť sa tiež do
         Omska.
   </p>
   <p>
    *
   </p>
   <p>
    Začiatkom roku 1918 cestovali sme nielen my, ale veľká väčšina súkromných rodín tak
         slovenských ako aj českých pod ochranou nášho vojska. Kto si čo mohol sobrať so sebou,
         sobral si, a čo nemohol, nechal na pospas udalostiam, ktoré maly nasledovať. Prišli sme do
         Omska ovládaného boľševikmi, lepšie rečeno maďarskými a nemeckými vojenskými zajatci,
         poťažne niekoľkými samozvanými komisármi, ktorí veľmi šikovne vedeli narábať t. zv.
         rekvizíciami. A pravdaže, keď sme tam prišli, nuž aj nám chceli všetko rekvirovať, ale
         preca len mali aký-taký rešpekt pred našou brannou mocou a dali nám pokoj.
   </p>
   <p>
    Chcem tým opäť zdôrazniť, že nebyť našej armády, odhliadnuc od jej vyšších úkolov, bolo
         by to s nami zle dopadlo. Tak, ako to zle dopadlo s mnohými našimi drotárskymi rodinami,
         ktoré neboly organizované, následkom čoho vymykaly sa akosi zpod ochrany československých
         spolkov na Rusi a staly sa obeťou zlovôle kadejakých samozvaných „komisárov“.
   </p>
   <p>
    V Omsku prežívali sme chvíle stálej neistoty, poneváč v tom čase magistrála sibírska
         bola predmetom konfliktu medzi naším vojenským vedením a Moskvou, resp. „Ispolnitelným
         komitétom“ boľševickým. Vystúpenie pod Marianovkou a víťazstvo našich prežívali sme so
         zvláštnym pocitom: s jednej strany cítili sme nevýslovnú radosť a hrdosť z víťazstva našich
         chlapcov, s druhej strany museli sme sa šikovne tváriť, ako náramne ľutujeme incidentu, ku
         ktorému došlo. To sú konečne veci všeobecne už známe, podrobne opísané.
   </p>
   <p>
    Jedno si pripomínam z toho krvavého incidentu: naši, myslím, vzali do „zajatia“ niekoľko
         desiatok boľševických robotníkov ako záruku, keďby chceli boľševici vyplniť hrozbu, že za
         každého padlého rudoarmejca odpravia 10 Čechoslovákov v Omsku. Týmto robotníkom — na silu
         vypraveným do boja proti nám, vysvetlili naši chlapci podstatu celej veci, jedným slovom
         otvorili im oči, obdarili ich cukrom, čajom a kade čím a poslali ich slobodne nazad do
         Omska. To bola pre omských boľševikov, poťažne ich vedenie, veľmi nebezpečná injekcia. Bol
         som prítomný mitingu (verejná schôdzka), na ktorom títo súdruhovia zle-nedobre nadávali na
         boľševicky režim, že boli formálne zavedení, že Čechoslováci sú ľudia dobrí, že oni nič
         zlého pre Rusko nechcú a naopak chránia ho pred nešťastím atď., atď.
   </p>
   <p>
    Tento šikovný ťah našich značne oslabil pozíciu „Ispolkomu“ v Omsku. Neprešli ani myslím
         dva týždne a Omsk bol predmetom nového prevratu — boľševický režim bol svržený. Naši prišli
         do Omsku za ohromného jasotu miestneho obyvateľstvu. Meno Čechoslovák znamenalo veľké
         vyznačenie.
   </p>
   <p>
    V krátkom čase potom prichodili zvesti, že náš drahý Jíří Klecanda onemocnel vo vlaku na
         škvrnitý týf, ktorému podľahol. Ako nám bolo vypravované, do ostatnej chvíle svojho života
         zachoval plnú duchaprítomnosť. Jeho milovaná manželka bola veľmi vzdialená od neho, plniac
         službu sestry ošetrovateľky našich ranených chlapcov od Zborova. Na telegrafickú zprávu
         neuspela už zastať svojho manžela na živu. Bola zdrtená. Br. prof. Maxa a myslím B. Pavlů
         priviedli ju do bytu môjho brata Gustava, kde našla v svojom bezútešnom položení aspoň
         trochu možnosti ukľudnenia. Pohreb Klecandov v Omsku zanechal vo všetkých zúčastnených
         nezapomenuteľný dojem. Ohromné zástupy ľudstva, na čele naša čestná rota, zriedkavý úkaz
         disciplinovanej jednotky bojovej uprostred rozvíreného chaosu občianskej vojny — tiahli
         mestom za zvukov dojímavého Chopinovho smútočného pochodu na hrobitov, kde bol prítomný aj
         hlavný komandant kozákov (meno už nepamätám). Čestná rota nastúpila presne podľa vojenských
         predpisov pred vykopaný hrob, a keď mala byť truhla spustená do hrobu, padlo komando: „K
         pocte zbraň!“ Tri pohyby — sťa by to bol vykonal jeden muž mohutných svalov, srdca a duše.
         Videl som, ako ruskému generálovi vyhrkly slzy. Mne tiež. Druhé komando: „K nohe zbraň!“ To
         isté.
   </p>
   <p>
    V tom predstúpil pred našu rotu starosta mesta Omska. Človek starý, šedivý a asi týmito
         slovami prehovoril: „Bratia Čechoslováci! Chcem k vám prehovoriť, ale cítim akúsi horkosť v
         hrdle a v srdci nesmierny žiaľ, keď vidím, cítim a prežívam Golgotu mojej Otčiny, tej
         veľkej neobjatej Rossii. A v tom mori nešťastí zjavil sa maličký národ československý,
         ktorý sme včera takmer ani neznali, aby nám podal nezištne svoju pomocnú ruku. Či nie je to
         pre nás tá najhroznejšia tragedia, aká sa kedy v dejinách sveta zrodila? Vy kladiete
         svojich veľkých synov s poctou, úctou a žiaľom do hrobu. A u nás?… Dovoľte, aby som sa
         poklonil pred vaším heroizmom, pred vaším ideálom, ktorý vás vedie do šťastnej budúcnosti!“
         V tom kľakol pred našou rotou a pobozkal zem, na ktorej stáli. Viac som nevidel pre slzy.
         Za ním chcel prehovoriť br. Špaček, ale pre plač nemohol. Tak radi mali sme nášho Jíříka!
         Keď sme boli ešte v Moskve, to bola jeho najväčšia radosť, ako on sám hovorieval, keď sa
         mohol s deťmi môjho brata Gustava pobaviť.
   </p>
   <p>
    Moje rozhodnutie vstúpiť do legií išlo so mnou od samého počiatku. A keď dozrel čas, t.
         j. keď už naše vojsko nebolo odkázané na podporu civilných kolonistov, keď už obchod náš
         bol definitívne likvidovaný, keď už nemalo smyslu ani účelu zostávať v súkromí, rozhodol
         som sa, bez ohľadu na svoje útle zdravie, vstúpiť do legií, aby som ďalej mohol pomáhať v
         našom odboji. Urobil som to bez toho, že by ma niekto k tomu premlúval. Urobil som to z
         hlbokého presvedčenia.
   </p>
   <p>
    Na sbornom punkte v Omsku — bolo to 12. septembra 1918 ráno — bolo nás veľa, boli Česi,
         Slováci, Moravania a vedúci odvodovej komisii každého sa pýtal, či vstupuje do legií
         dobrovoľne? Počul som každého jasno a odhodlane odpovedať: „Dobrovoľne!“ Podpísali sme
         akýsi sľub, ani som si už z radosti dobre neprečítal, čo podpisujem. Mne vtedy bolo už
         všetko jedno, čo podpíšem; odhodlaný som bol na všetko. Na druhý deň ráno rozlúčil som sa
         so starým životom a nastúpil som cestu k životu novému.
   </p>
   <p>
    Pocit, aký som mal, keď som prvýkrát vzal na seba rovnošatu legionársku, nevedel by som
         verne opísať. Cítil som akúsi zvláštnu radosť zo života, akúsi istotu o tom, že to, o čom
         som ako chlapec sníval, stáva sa skutkom.
   </p>
   <p>
    Keď som mal totiž osem rokov, hrávali sme sa v mojom rodisku, Slovenskom Pravne, na
         vojnu a ja som sa vždy hlásil do tej party panslávskej, ktorá s pomocou Rusov mala rozbiť
         Uhorsko. A vždy sme Uhorsko porazili! Preto som ani do štátnej školy nechodil, ale do
         evanjelickej.
   </p>
   <p>
    Cítil som akúsi nevypovediteľnú radosť zo všetkého, čo ma obklopovalo. Bol by som
         objímal, bozkával celý svet. Porovnával som tie dva pocity: — keď som obliekal po prvýkrát
         otrockú rovnošatu rakúsko-uhorského soldáta a keď som po prvýkrát vzal na seba rovnošatu
         legionársku. Aký rozdiel! Vtedy som sa cítil byť otrokom, teraz slobodným človekom. S akou
         nenávisťou som vtedy bral na seba handry rakúsko-uhorské, s tým väčšou láskou, úctou, ba
         povedal by som pietou, obliekol som sa do legionárskej rovnošaty. Cítil som, že som
         skutočne vstúpil na cestu vysnívaného nového života.
   </p>
   <p>
    Po krátkom výcviku pridelený som bol k 10. rote doplňovacieho pluku v Omsku, kde okrem
         služby pri sbornom punkte mali sme pod svojím dozorom aj zajatecký tábor vojennoplenných
         (zajatcov); tu boli tiež internované všelijaké živly boľševické, nám nepriateľsky naladené.
         Bola tu v ten čas internovaná aj jedna bohatá šľachtická rodina nemecká. Nepamätám sa, či z
         Rakúska a či z Nemecka. Zdá sa mi, že táto rodina bola v podozrení z vyzvedačstva. Čo sa s
         ňou stalo — neviem.
   </p>
   <p>
    Jeden raz bolo odhalené strašné spiknutie proti našej stráži a správe tohoto
         internačného tábora. Už dlhší čas internovaní boľševici tajným spôsobom dali si dodávať
         rôznym spôsobom ručné granáty a streľnú zbraň a s druhej strany podkopávali si tunel popod
         múry tábora. V tom okamžiku, ak by sa im to bolo podarilo, mali nás prepadnúť, vyvraždiť a
         celý tábor oslobodiť. Jeden zo sprísahancov ich však prezradil, ale naše vedenie robilo,
         ako keby o ničom nevedelo, až jednej noci vstúpila ozbrojená stráž do baráku, v ktorom sa
         to všetko dialo, a skutočne s prácou podkopu boli už tak ďaleko, že stačila im už len jedna
         noc a strašné dielo nad našou strážou by boli vykonali. Pravdaže, prekvapenie pre nich bolo
         ešte strašnejšie; vedeli, čo ich čaká. Dvanásti z nich na druhý deň museli si vykopať
         spoločný hrob, pri ktorom boli našou strážou odstrelení. Pri tejto exekúcii som prítomný
         nebol. Z našej roty bol tam nejaký Mlynárik.
   </p>
   <p>
    Než odídem z Omska, chcem zaznačiť jednu zvláštnosť, ktorá mi stále stojí pred očami.
         Keď sme chodili na cvičenie, chodily za naším vojskom celé húfy psov a akonáhle sme začali
         cvičiť, posadali si svorne do polokruhu okolo nás a trpezlive čakali, kým nebudeme
         masírovať nazad. Raz idem ulicou a asi na 500 krokov odo mňa nejaký Rus bil psa. Pes zbadal
         červeno-bielu lentočku a už bol pri mne. Zvláštny dojem.
   </p>
   <p>
    V každom ruskom meste, pokiaľ občania videli červeno-biele lentočky, t. j. našincov,
         cítili sa bezpečnejšími. Vedeli, že kým sme my v meste, majú pokoj tuk od pravičiarov ako
         aj od ľavičiarov.
   </p>
   <p>
    V Omsku som dlho nebol. Bol som preložený ako starší do Kurganu ku Konskému záložnému
         dvoru. Veliteľom bol kap. Velík. Umiestení sme boli na predmestí, na jednej t. zv.
         „zájimke“ (folvark) — statku nad riekou Tobol. Tu bol založený náš t. zv. št. žrebčinec a
         doplňovacia stanica potrebných koní pre našu armádu. Ja som mal na starosti prijímanie a
         vydávanie furážu (krme) a viesť o tom evidenciu; mimo toho mal som na starosti sklad odevu
         pre naše časti, ktoré prechodiac cez Kurgan zásobily sa odevom a obuvou. Funkciu túto som
         plnil svedomite až do odchodu našich vojsk smerom k Vladivostoku.
   </p>
   <p>
    Pridelené nám bolo k dispozícii 11 veľkostatkov a asi 2000 zajatcov z bývalej
         rakúsko-uhorskej monarchie. Boli to hlavne Maďari, Nemci a niekoľko Bulharov. Zajatci títo
         veľmi svedomite vykonávali práce im sverené. Menovite zajatci pôvodu maďarského, ktorí si
         dokonca osvojili program čsl. legií, s nenávisťou si pripomínajúc tyraniu magnátov nad
         maďarským ľuďom. Nakoľko viem, mali sme niekoľko desiatok Nemcov a Maďarov, ktorí sa
         dobrovoľne hlásili do nášho zahraničného vojska.
   </p>
   <p>
    V Kurgane si pripomínam zo Slovákov: Juraja Mazucha z Očovej, Jána Víbocha-Švába z
         Víglaša, Jozefa Libjaka z Detvy, Emila Gregora (brata Gregora-Tajovského) z Tajova, Jána
         Hrkeľa z Oravy, Ľudovíta Štraucha zo Spišskej Novej Vsi a ešte niekoľkých, ale mená som už
         veru zabudol.
   </p>
   <p>
    Konštatujem, že za celý čas žili sme s bratmi Čechmi svorne a ani raz medzi nami
         neprišlo k žiadnemu incidentu strán otázky československej. Emil Gregor sa ťažko rozhodoval
         vstúpiť do nášho vojska a zle nadával na naše hnutie. Keď som prišiel do Kurganu, už som ho
         tam našiel; bol myslím truhlárom. Po niekoľkých rozmluvách podarilo sa mi v ňom prelomiť
         ten odpor a v konci nahliadol správnosť nášho postupu. Myslím, že sa ponenáhlu prestal
         hnevať aj na svojho brata — nášho Jožka.
   </p>
   <p>
    V Kurgane okolo nášho Konského záložného dvora koncentroval sa prevážne živel
         zemedelský, poneváč celá táto vážna súčiastka našej armády mala ráz viacej hospodársky.
         Zariadili sme tam povestnú zeleninársku záhradu na spôsob západoeuropský a už najviac na
         spôsob český, okolo ktorej pracovali samí na slovo vziatí odborníci a stvorili skutočné
         divy za daných pomerov v sibírskom klimate. Bolo to pre celé okolie hotové divadlo. Kde-kto
         chodil túto záhradu obdivovať. Po našom odchode boľševici si iste pochutnávali na práci
         českých zahradníkov!
   </p>
   <p>
    Ešte sa vrátim k vôli jednej epizode do Omska. Veliteľom tamojšieho zajateckého tábora
         bol Matej Miškóci. Medzi zajatcami bolo veľa Slovákov. Jeden deň bol určený na to, aby sa k
         týmto zajatcom prehovorilo, aby vstúpili do nášho vojska. Za tým účelom povolaná bola
         vojenská hudba a zo slovenských dobrovoľníkov bola sostavená jedna četa. Na jednej strane
         nastúpili zajatci — asi 1000 chlapov — a na druhej my s hudbou. Medzi nami a zajatcami stál
         stolík s papierom, stolička a pisár, ktorý mal hneď dobrovoľníkov zapisovať.
   </p>
   <p>
    Na stôl vyskočil najprv Matej Miškóci a prehovoril k zajatcom ohnivú reč. Poznamenávam,
         že medzi zajatci bolo 75 % Slovákov. Po reči vyzval zajatcov, aby ten, komu je sloboda
         vlasti milšia, ako všetko iné, vystúpil napred. Hrobové ticho. Vyskočil na stôl druhý
         rečník Slovák — nejaký Masaryk a vo svojej od srdca plynúcej reči ukazoval na jednotlivých
         zajatcov, že ich osobne pozná, že sú Slováci, aby shodili masku otroka zo seba a aby sa
         nehanbili za svoju mater, za svoj pôvod, aby sa prihlásili tam, kde v hodine dvanástej
         každý roduverný Slovák bez váhania má byť, do československého vojska. Zase hrobové ticho.
         Po nejakej chvíli veľmi ostýchavo a bojácne vystúpili traja zajatci a to bol celý nábor!
   </p>
   <p>
    Dnes po 11 rokoch našej samostatnosti často mi prichodí tento obraz pred oči a
         porovnávam ho s mnohými tými patriotmi, ktorí by chceli dnes tvrdiť, že Slováci bez Čechov
         by si tiež boli slobodu vydobyli. Kto vie, či z nich niektorý práve nebol v tom mlčiacom
         zástupe zajatcov-otrokov!
   </p>
   <p>
    V Kurgane bol život, pokiaľ sa týka Konského záložného dvora, veľmi rušný. Veď boly
         časy, že sme mali stav koni (a jakých koní!) až 10.000 kusov! To bol skutočne štátny
         žrebčinec. Mal som príležitosť poznať našich bodrých chlapcov, ktorí priamo z fronty
         prichodili zásobovať svoje časti šatstvom, obuvou a koňmi. Z každého žiarila zvláštna
         odhodlanosť, bratskosť, úprimnosť a mimoriadna pohotovosť pomôcť okamžite jeden druhému,
         nech by to bolo čokoľvek. Nikdy som nemyslel na povýšenie a najradšej by som bol zostal len
         radovým dobrovoľcom. Ale že som zastával funkciu šikovateľa, tedy jaksi z nutnosti stal som
         sa desiatnikom. Pripomínam si jednu veselú epizodku z Kurganského Dvora. Starším gazdom pri
         rozdeľovaní každodennej práce zajatcom bol akýsi Jirout, starší dobrovolec niekde od
         Jičína, typický český sedliak. Územčistý, tučný, hrdzavé vlasy i zarastnutý v tvári,
         fajočku porád v ústach, očká malučké, ale zato bystré, v pravej ruke zavše bičík, výraz
         tváre neobyčajne energický, ale ináče dobrák od kosti. Furmani každodenne so zapriahnutým
         vozom museli ráno o siedmej už stáť v jednej linii, či bolo chladno alebo teplo, či pršalo
         alebo slnko svietilo. Pravda — furmani boli Nemci a Maďari.
   </p>
   <p>
    Jirout nevedel iba česky. A že bol už aj vekom starší pan, nuž snažil sa túto háveď
         čímskorej rozprášiť po zájimkách, aby si po tomto „úradnom“ výkone mohol trochu zdriemnuť.
   </p>
   <p>
    Bola treskúca zima. Jirout vyskočí zo svojej „úradnej“ pryčne (drevená spoločná posteľ),
         letí na dvor v krátkom sibírskom kožuchu, v ohromnej papáche a pymách, a už od samých dverí
         so strašným krikom letí a nadáva: „himml herrgott, basomata-ata-teremteremtettefájom, banda
         mizerná, čo tu čumíš!? Neříkal jsem vám, kam který má jet?! Nerozumíte, jak já k vám
         lidským jazykem mluvím?! Ty pojedeš tam, ty tam, ty tam, ty přivezeš slámu, ty dříví, ty
         oves, ty maso, himml herrgott, co čumíte na mne jako na Izraele, vy holomcí, basom azta
         terem teremtette fájom, marš! ať vás už zde nevidím!“ — — obrátil sa milý Jirout a už ho
         nebolo, spokojne si odfúkol až na svojom úradnom mieste — na pryčni. A milí zajatci, Maďari
         a Nemci, poobzerali sa úzkostlive jeden na druhého, potom v tú stranu, odkiaľ znel
         veliteľský hlas, a ako keď by sa chceli samého Pána Boha opýtať, kde ktorý vlastne má ísť,
         pošibali kone a zo dvora sa vzdialili. O dvanástej sa vracajú. Pravdaže prázdní. Jirout sa
         pýta, kde je slama, kde je drevo, kde je mäso, kde je ovos atď. Odpoveď bola jedna: „én nem
         tudom, ich weiss nicht. „Ach himml herrgott, aby vás čert pobral, ja vás dám postřílet!
         Bando mizerná“, a stratil sa opäť na svoje úradné miesto. Ale pozdejšie sa už preca
         porozumeli, lebo zajatci ho ináčej mali radi a my tiež.
   </p>
   <p>
    V Kurgane naši sokoli robili raz verejné sokolské cvičenie. Ruské dôstojníctvo, k nášmu
         prekvapeniu, toto cvičenie priamo ignorovalo. Snáď už vycítili, že my s politikou Kolčaka a
         jeho spoločnosťou nepečieme.
   </p>
   <p>
    „Československý denník“ a „Čechoslovák“ boly úradné orgány tlačové nášho hnutia, ktoré
         sa rozvážaly po celej čiare železničnej, kdekoľvek sa naše vojská nachodily. Každá rota
         dostávala niekoľko výtiskov, ktoré vojaci radi čítali, lebo z nich bolo patrné, na čom sme
         a čoho sa máme držať. Boly ony pojítkom nás všetkých. Mimo toho každý pluk mal svoj
         informačný časopis, ktorý sa zaoberal internými vecami plukovými.
   </p>
   <p>
    Pamätám sa, že jeden raz, ešte v počiatkoch, Čs. denník octnul sa vo finančnej tiesni,
         ktorá bola odstránená hmotným prispením kolonistov, a toľko viem, že Slováci na tejto akcii
         boli čestne zastúpení.
   </p>
   <p>
    Keď r. 1918 v lete cestoval cez Omsk gen. Štefánik, pýtal sa, či medzi miestnymi
         kolonisty sú aj rodiny slovenské. Poukázané mu vraj bolo na Gustava Paulínyho. Gen.
         Štefánik vyslovil prianie, aby mu bol privedený do jeho ešelonu, že by si chcel pohovoriť o
         pomeroch na Slovensku. Štefánik bol vraj celý natešený, keď mu bol Gustav predstavený, ale
         bohužiaľ ani môj brat nemohol generálovu zvedavosť úplne uspokojiť, keďže sa už aj pred
         vojnou zdržiaval v Rusku. Sprevádzal Štefánika až do Vladivostoku. Môj brat často spomína,
         aký pôžitok mal z toho, že mohol s týmto podivuhodným mužom neobyčajne jemných mravov
         hovoriť. „Každé jeho slovo malo veľkú váhu a hlboký smysel“, hovorieva brat. Prišiel rovnať
         vnútorné rozpory a robil to skutočne po vojensky. Jeho rázne zakročenie zjednalo okamžitý
         kľud a poriadok. Tak ako bol jemný v súkromnom rozhovore, tak bol nebojazlivý v konaní
         svojich služebných povinností. Zaujímal sa o činnosť Slovákov v Rusku a tešil sa z toho,
         keď sa dozvedel, že sme sa v pomerne hojnej miere zúčastnili odboja proti našim bývalým
         tyranom.
   </p>
   <p>
    Cesta z Kurganu do Vladivostoku trvala plný mesiac. Na tejto ceste som mal možnosť videť
         aspoň zčiastky tragédiu veľkého Ruska. Ľud ruský nemal už dôvery k žiadnej svojej vláde.
         Jedinú dôveru nepokryte prejavoval k československému armádnemu sboru. Ruský mužík veľmi
         rád pomáhal zásobovať naše vojsko a prosil, aby sme neodchádzali, aby sme ich vzali pod
         ochranu, aby sme v ich zemi zjednali zákonný poriadok, aby mohli spokojne svoje polia
         nielen obrábať, ale aj dorobený chlieb spokojne užiť. Avšak naše heslo: nemiešať sa do
         vnútorných záležitostí Ruska, nedovoľovalo nám žiadosti tejto vyhovieť. S druhej strany mal
         som príležitosť poznať, akú moc sme mali na magistrále sibírskej. Armádny náš sbor tvoril
         akúsi oázu spásy v tom rozvírenom mori sĺz a tragédie ruskej domácej vojny. Videl som vlaky
         smrti, kde boli nahádzaní chorí na chytľavé nemoce, ženy i muži — horšie ako dobytok, tieto
         vlaky chodily po trati a mrtvoly sa vyhadzovaly po ceste tak dlho, kým sa celého nákladu
         nezbavily.
   </p>
   <p>
    Jedenraz náš ešelon, už nepamätám na ktorej stanici, zastal práve naproti takémuto vlaku
         smrti. Z vagónových dvier visely hlavy nemocných, ktorí v smrteľnej agonii lapali ešte
         svieži vzduch otvorenými ústami, s očami vypučenými. Tým už pomoci nebolo. Ale aby sme sa
         prípadne nestali obeťou nákazy, vynašli sme pána „doktora“ aj so „sestrou“ v bufete pri
         dobrom vínku a bez milosti sme im dali termín k odchodu s ich ešelonom, ináč že ich
         postavíme pred vojenský súd. — Odišli.
   </p>
   <p>
    Veru, smutná podívaná. A nevdojak som si povedal: teda takto to vyzerá, keď sa rodí nový
         spoločenský poriadok, keď sa rodí sloboda? Takýmito bolesťami sa musí svíjať ľudstvo, keď
         budúcim generáciám chce zabezpečiť slobodu vlastného presvedčenia? Takto sa rodí sloboda,
         rovnosť, bratstvo, demokracia, sociálna spravedlnosť a všetko to, čo nové heslá hlásajú? —
         Je to jediná cesta správna? Niet iných možností?
   </p>
   <p>
    Myslím, že nebol som ja sám, ktorý si podobné otázky kládol. S poznatkami týmito a
         mnohými inými prišli sme my, legionári československého národa, do oslobodenej vlasti, aby
         sme v kruhu svojho pôsobišťa žili a pracovali i pod dojmom všetkého toho, čo sme zažili,
         skúsili, videli u počuli. Legie boly našim vodcom Masarykovi, Štefánikovi a Benešovi tým
         argumentom, ktorým veľmi účinne mohli dokazovať na fore medzinárodnej diplomacie odhodlanú
         vôľu národa československého, zaplatiť daň krvi za svoju u svojich potomkov slobodu.
   </p>
   <p>
    A keď sme nastúpili slávnu cestu z Vladivostoku okolo polsveta do vlasti, čo za pocity
         sa nás všetkých zmocnily! Tá otcovská priamo starosť o to naše vytúžené dieťa, ktoré sme
         hneď zo začiatku svetovej vojny okrstili na Republiku. „Vieš, brate, doma nemáme kakao,
         kávu, korenie, tuk, remeň atď.“, hovorili sme si a všetky úspory sa venovaly na nakúp tých
         predmetov dennej potreby, o ktorých sme sa dopočuli, že doma vo vlasti chybujú. Karatšu,
         Dzibiuty, Singapore, Portseid, Suez, Terst! Len smrť nám vybije pamiatku týchto slávnych
         okamihov.
   </p>
   <p>
    V Terste už zvážnely naše tváre, zvážnely povinnosťami. Okamžite sme si uvedomili, že
         nás čaká úkol, pracovať pre slobodu vždy väčšiu a väčšiu, ako to náš tatíček Masaryk
         hovorieva. A legionárstvo úkol tento plní svedomite a pri tom vedie úporný a ťažký boj o
         uhájenie každodenného chlebíčka svojich príslušníkov, tých, ktorým bolo toľko sľubované! Je
         čestné zadosťučinenie legionárom, že sa na sľuby neopierali, ale že svojpomocne si pomáhajú
         doma tak, ako si pomáhali za hranicou.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1548" name="ftn.d56e1548">
        7
       </a>
       ]
      </sup>
      <span class="emphasis">
       <em>
        puszczyk
       </em>
      </span>
      — kuvik; podľa ľudovej povery predpovedá
               nešťastie
     </p>
    </div>
    <div class="footnote">
     <p>
      <sup>
       [
       <a class="para" href="#d56e1557" name="ftn.d56e1557">
        8
       </a>
       ]
      </sup>
      hlavný stan
     </p>
    </div>
    <div class="footnote">
     <p>
      <sup>
       [
       <a class="para" href="#d56e1569" name="ftn.d56e1569">
        9
       </a>
       ]
      </sup>
      robotnícka čsl. soc. org.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1709">
       </a>
       Bohdan Pavlů: Slováci v Rusku a náš odboj
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      (Niekoľko spomienok.)
     </em>
    </span>
   </p>
   <p>
   </p>
   <p>
    Komu zo Slovákov v Rusku patrí prvenstvo počinu v našej borbe za slobodu? Ťažko
         odpovedať, lebo tu stojíme pred dilemmou Goethovho Fausta: či bolo na počiatku slovo alebo
         čin?
   </p>
   <p>
    Podľa činu prvými „činiteľmi“ boli by varšavskí Slováci Zachar a Vladimír Hurban. Lebo
         oni hneď po vyhlásení vojny proti Rakúsko-Uhorsku dobrovoľne dali sa k dispozícii ruskému
         vojsku k boju proti Austrii.
   </p>
   <p>
    Jestli vziať do povahy „slovesných“ činiteľov, vtedy zásluha prvého slova v slovenských
         veciach by patrila varšavským Slovákom, sdruženým v „Besede“. Vlastne by sa mohlo povedať
         sdruženým okolo domu bratov Országhovcov, lebo táto veľká vývozná firma bola hniezdom, z
         ktorého sa rojili po celom Rusku slovenskí obchodníci galanterným tovarom so svojimi
         „vengerskými“ a pozdejšie „slavjanskými“ magazinami. Pod vedením Jána Országha staršieho
         pridali sa varšavskí Slováci k protirakúskemu pohybu českých krajanov na Rusi, s nimi
         spoločne sa zúčastnili v prvých mesiacoch vojny porád v Petrohrade a zo svojho stredu v
         septembri 1914 poslali v československej deputácii k cárovi Jožka Országha, kde mal
         príležitosť veľmi obšírne hlave ruského štátu vyložiť slovenskú túžbu spojiť sa s Čechmi v
         jednom slobodnom štáte.
   </p>
   <p>
    Vlastne prvú zásluhu, že otázka slovenskej slobody od prvej chvíle bola nakriatnutá
         smerom československej politickej jednoty, tým smerom, na ktorom jedine mohla zvíťaziť,
         treba pripísať Jurkovi Klecandovi, ktorý v prvých dňoch augustových 1914 sostavil pamätný
         spis, predložený petrohradským Českým spolkom ruskej ministerskej rade. Zásluha tejto
         „dokladnej zápisky“ — — ako sme to v Rusku volali — — neni snáď v tom, že by ruská vláda na
         jej podnet už vtedy bola bývala definitívne sa rozhodla za každú cenu oslobodiť
         československý národ (ruská vláda bola dosť opatrná, aby nedelila kožu medveďa prv, kým ho
         nezastrelí), ale aspoň v tom, že otázka našej národnej slobody bola postavená na denný
         poriadok úkolov svetovej války ako otázka československá, a nie dualisticky ako otázka
         česká a slovenská. Výhoda tejto pozície bola v tom, že o českých právach na slobodu v
         podstate nebolo spornej mienky, najviac ak o oportunite časového riešenia, medzitým, čo pre
         čisto slovenskú samostatnosť a slobodu nebolo pochopenia. Takým činom popri českej mohla sa
         sviezť i slovenská sloboda. Zásluha Klecandova o slovenskú vec je práve v tom, že v prvej
         chvíli vojny, keď program politický nebol ešte ani jasný, a tým menej vypracovaný, vystúpil
         s konkrétnym a odôvodneným programom, založeným výslovne na zásade československej jednoty,
         a že program takto formulovaný stal sa potom článkom viery väčšiny našich krajanov na Rusi.
         Formulácia požiadavku československej samostatnosti dostala sa tak do úradných prejavov
         ruských a prešla do programových prejavov svetovej demokracie.
   </p>
   <p>
    Ale nie všetcia mali v hlave tak jasný plán, ako Jur Klecanda. Videli sme ešte v r. 1918
         i v Čechách významných a národnej veci bezpodmienečne oddaných ľudí, ktorí boli proti
         spoločnému programu československému, lebo sa im zdalo, že slovenské oslobodenie narazí na
         prituhý odpor a nechceli pre príliš veľké požiadavky riskovať všetko. Ani medzi Slovákmi od
         samého počiatku nebolo jasné, čo treba chceť a čo treba konať. Myšlienka československej
         vzájomnosti, oživená sotva dve desaťročia pred vojnou, nevnikla ešte do duše ľudí tak
         hlboko, aby sa mohlo bez všetkého prejsť na myšlienku politickej jednoty československej. I
         takáto veľká myšlienka potrebovala času, aby dozrela. Vlastne bolo naším šťastím, že vojna
         sa pretiahla tak dlho. Myšlienka našej slobody mala tak času dozrieť i medzi nami i medzi
         našimi spojencami. A ruská revolúcia urýchlila všade duchovný prevrat, ktorý obľahčil
         prevrat politický.
   </p>
   <p>
    Poznáme smutné politické pomery na Slovensku pred vojnou. Nebudeme sa teda diviť, že na
         Slovensku myšlienka pokulhávala za vývinom udalostí. Ale či bolo lepšie za morom, kde žilo
         pod slnkom americkej slobody niekoľko stotisíc našich krajanov? Aj oni sa ozvali na
         počiatku vojny, ale prejav ich oficiálnej organizácie, Slovenskej Ligy, opakoval v hrubých
         rysoch skromňučký predválečný program národnej strany, pohybujúci sa v rámcoch slovenskej
         beznádejnosti a bezpomocnosti. V tých časoch, keď milióny ľudí stáli proti sebe v krvavom
         boji, keď zúrila najstrašnejšia vojna, akej svedkom bola história, medzi 14 „wilsonovskými“
         článkami manifestu amerických Slovákov mohli sme na svoje prekvapenie čítať i bod o potrebe
         zlepšenia komunikácie na Slovensku!
   </p>
   <p>
    Čo bolo možno za takých okolností čakať od ruských krajanov, v svojom pomernom hmotnom
         blahobyte naprosto nezvyklých myšlienke politickej svojprávnosti? Nieto divu, že mnohí z
         nich zabŕdli do malicherností a chýb. Behom vojny Milan Rastislav Štefánik, človek
         politicky veľmi kritický, nie raz upozorňoval nás, aby sme sa vyhýbali ako čert svätenej
         vode každej zmienke o možnosti československého rozporu, lebo ináče vraj toho použijú naši
         protivníci v priateľskom tábore, a bolo ich tiež dosť, a škodoradostne odmietnu naše
         požiadavky vôbec. Ale koľko bolo takých jasných hláv, ako hlava Milana Štefánikova? Bol
         vtedy v Rusku tiež prof. Kvačala, ktorý so zavilou zarputilosťou bránil sa myšlienke
         československej jednoty. Boly slovenské hlavy vo Varšave, ktoré tiež hľadaly nepriateľa nie
         na tom fronte, kde ozaj bol. I na jarnom moskovskom sjazde v marci 1915 prihlásil sa k
         slovu žiarlivý smer, ktorý povedľa každého Čecha, chcel mať postaveného „a Slováka“.
         Ačpráve sjazd ochotne prijímal ich návrhy, ich svŕbľavosť bola taká, že budila hodne
         smiechu a nazvali sme ich „aslovákmi“. Po sjazde rozhovory pokračovaly a viedly k založeniu
         separátneho spolku. Kvačala, ktorého medzitým vojna z Jurjeva zahnala do Moskvy, raz
         podniknul cestu až do Samary, keď počul, že tam chcú založiť československú organizáciu,
         len aby odhovoril Slovákov od spoločnej účasti.
   </p>
   <p>
    Verne stáli pri spoločnom programe a postupe petrohradskí Slováci — — bolo ich pod
         vedením Džavíka asi 70 — — a často v kritických chvíľach svojím jednotným vystúpením
         zachraňovali situáciu. Neviem na príklad, ako by sme boli zachránili petrohradský spolok
         začiatkom roku 1917 pred opustením spoločnej svetovej organizácie — Národnej rady
         československej pod vedením prof. Masaryka — — nebyť toho jednotného postupu petrohradských
         Slovákov, ktorý zarazil rozkol i medzi petrohradskými Čechmi, kde kijevská agitácia
         bezohľadne pôsobila, a dovolil nám dotiahnuť to až do vypuknutia revolúcie, ktorá nás
         odrazu uvoľnila.
   </p>
   <p>
    Ale vo Varšave i v Moskve boly mnohé hlavy prihorúce. Keď sme na jar 1915 dostali zprávy
         o rozmanitých rečiach a náladách medzi Slovákmi, doporučil som Sväzu československých
         spolkov na Rusi, aby sa špeciálne zaoberal otázkou budúceho pomeru Čechov a Slovákov. Ak je
         vec nejasná, najlepšie bude postaviť jasný program. Kto bude s programom súhlasiť, pôjde s
         nami. Podobne sme pred vojnou postupovali v Československej jednote v Prahe, keď prišla reč
         na pomer češtiny a slovenčiny a niektorí sa báli o osud jazyka podtatranského.
         Československá jednota vtedy vyhlásila, že podmienku československej jednoty národnej
         nevidí v jednote gramatických foriem, ale v jednote národného ducha. Na porade správy Sväzu
         31. mája 1915 v Petrohrade za prítomnosti slovenského delegáta Jána Országha st. z Varšavy
         bolo prijaté „Prohlášení o pomeru Čechů a Slováků“, mnou navržené, v ktorom správa Sväzu
         vyhlasuje za samozrejmú politickú zásadu, že v budúcom československom štáte (vtedy, v
         carskom Rusku, boli sme ešte pre konstitučné kráľovstvo) vedľa hlavného snemu pre spoločné
         záležitosti bude zriadený zemský snem pre zvláštne záležitosti Slovenska a že politická a
         jazyková samospráva Slovenska bude zaručená základnými zákonmi. Pripomínam, že v tomto
         prehlášení sa hovorí o zemskej samospráve Slovenska a nie o národnej autonomii, čo sme
         považovali za pendant k rakúsko-uhorskému dualizmu a teda za zárodok budúceho rozkolu.
         Regnum in se ipso divisum dilabitur, čítal som pozdejšie na Michalskej bráne v Bratislave.
   </p>
   <p>
    Po „Prohlášení“ mutné vody na čas utichly, ale na trvalo pokoja nedaly. Odlišný pohyb
         našiel svoje stredisko v Moskve. V čelo sa mu postavilo niekoľko činiteľov z
         panslavistických kruhov ruských i neruských. Ich panslavizmus bol ovšem s panrusizmom viac
         než rodní bratia. Pozoroval som činnosť niektorých z týchto ľudí už pred vojnou i za vojny,
         a nemôžem sa zbaviť dojmu, že boli medzi nim provokatéri. Natoľko ich účinkovanie odpovedá
         bežným metodám agentov-provokatérov, ktorí určitú myšlienku radi preháňajú, aby ju tak
         priviedli ad absurdum. Ostatne i teraz medzi maďaronskými autonomistami koľko je podobnej
         tendencie! Takýmto ľuďom podarilo sa získať medzi Slovákmi niekoľkých, ktorí boli ochotní
         pracovať za „prilúčenie Slovenska k Rusku.“
   </p>
   <p>
    Nie že by sme boli bývali proti Rusom; ale nám sa myšlienka slovenskej gubernie veľmi
         nepozdávala. Kto poznal metody ruskej administrácie, nemohol si žiadať, už v záujme dobrého
         slovanského nažívania, aby toto pokušenie uvedené bolo do slovenskej zeme. A to sme ešte
         nemysleli na veľký prevrat a rozvrat, ktorý potom prišiel! Vhod nám padlo, že sme mohli
         použiť dobrých účinkov ruskej revolúcie, ale „zhltnúť ju i s chlpami“, toho by náš národný
         žalúdok nezniesol.
   </p>
   <p>
    Medzi ruskými protektormi za takýchto okolností založeného „Slovensko-ruského spolku
         pamäti Štúra“ boli ľudia, ktorí sa dívali na otázku oslobodenia československého národa pod
         zorným úhlom bulharského nevďaku a na verejnom shromaždení vyhlasovali, že by boli prvými
         dobrovoľníkmi v boji proti tomu, keby sa mala uskutočniť samostatnosť nášho národa pomimo
         rámca Veľkej Rossie. So slovenskej strany duchovným vodcom tejto spoločnosti bol spomínaný
         už prof. Kvačala, tajomníkom spolku bol Dušan Makovický mladší. Memorandá a zakročenia
         tohoto spolku a jeho spojencov, zjavné i tajné, narobily nám v Rusku dosť nepríjemností. Ku
         koncu cárskeho režimu vláda bola by ochotne sa zadrapila za čokoľvek, len aby naše
         československé hnutie, ktoré medzitým navidomoči rástlo, odsotila na vedľajšiu koľaj, po
         prípade v samom hnutí vyvolala rozkol.
   </p>
   <p>
    S českej strany takým „nevidomým baranom“ mal byť poslanec Dürich s jeho konkurenčnou
         Národnou radou, ktorá mala podliehať len ministerstvu vnútra a tak zo zahraničnej
         československej otázky urobiť otázku vnútorného poriadku ruského, zo slovenskej strany
         spolok Štúra. Priznám sa, že mi nebolo v duši veselo, keď raz vyjednával som s jedným ináče
         blahoprajným dôstojníkom hlavného štábu a ten mi zrazu ukázal na slovo „česko-slovenský“ a
         povedal: „Veď ešte nevedno, či to patrí dohromady, či každé osve!“ Bývajú také chvíle, že i
         veľké veci držia sa len na slabej nitke. Vtedy koncom 1916 a začiatkom roku 1917 málo nám
         chýbalo, že naša svetová organizácia pod vedením Masarykovým nebola rozčesnutá a že v Rusku
         nám nevyrástol rozkol český a slovenský. Že sa nakoniec nič osudného a ostudného nestalo,
         veru nezáležalo od vtedajšej ruskej vlády, ktorá sa chystala na väčšie veci, než na
         opustenie československej samostatnosti. Ale treba priznať väčšine našich krajanov, že
         rozkolné snahy nenašly medzi nimi priaznivých podmienok. Sám spolok Štúra stával sa ešte za
         starého režimu vše menej významným podnikom a po revolúcii vôbec „usnul tíško“.
   </p>
   <p>
    Medzitým pribúdalo kádru spoľahlivých pracovníkov a bojovníkov slovenských. Koncom r.
         1915 podarilo sa nám dostať povolenie, aby Ivan Markovič mohol prísť do ústrednej
         organizácie do Petrohradu, po ňom r. 1916 prichodili noví a noví spolupracovníci zo
         zajatia. Spomínam z mnohých len Joža Gregora Tajovského, Janka Jesenského a Jána Jančeka. V
         1916 r. poslala americká Slovenská Liga do Ruska G. Košíka, ktorý tam vykonal v celku
         záslužnú prácu. Ten istý rok z fronty do Petrohradu prišiel i Vladimír Hurban a prihlásil
         sa k spoločnej práci. K jeho iniciatívnej činnosti patrí na príklad založenie „Slovenských
         Hlasov“ v októbri 1916, kam sa mu podarilo získať jeden z najzaujímavejších
         autobiografických príspevkov Masarykových, jeho spomienky na osobné styky so Slovenskom.
   </p>
   <p>
    Tiež v radoch legionárskych pribúdalo slovenských dobrovoľníkov. Česká družina — —
         základ ruských legií — — od r. 1916 bola pomenovaná „československý strelecký pluk“ a v
         roku 1917, keď sa formovala druhá divízia československého vojska na Rusi, utvoril sa 7.
         tatranský pluk, do ktorého boli shromažďovaní hlavne slovenskí dobrovoľníci. Pozdejšie v r.
         1918 na Sibírii boly utvorené dva tábory pre národnú výchovu slovenských zajatcov, v Omsku
         a v Irkutsku, zkadiaľ prišlo mnoho slovenských dobrovoľníkov do čs. vojska. Prirodzene, ani
         tuná nechýbala stinná stránka. Neuvedomelosť našich ľudí bola veľká a organizačné
         schopnosti malé. Ešte i v r. 1919 niektorí zo zajatcov nechceli veriť, že je na Slovensku
         sloboda a že jestvuje Československá republika. Maďarská otrava prenikla hlboko. Ešte i z
         toho vidno, že oslobodenie Slovenska prišlo v posledný čas, aby neprišlo neskoro.
   </p>
   <p>
    Za války dva razy bol v Rusku Milan Rastislav Štefánik. Prvý raz prišiel v r. 1916 a
         ostal tam až do prvých dní revolúcie v marci roku 1917. Jeho poslaním bolo dojednať s
         ruskou vládou prepustenie väčšieho počtu československých dobrovoľníkov na utvorenie
         československej armády vo Francii. Toto poslanie skončil s úspechom teoretickým. Dostal
         súhlas, ale prakticky starý režim naprosto nám nepodával ruky, naopak valil prekážku za
         prekážkou do cesty. Ešte do tvrdšieho dreva zaťal Štefánik, keď sa zamiešal do vnútorných
         sporov našich krajanov a pokúsil sa o dohodu. V prvej chvíli docielil vlastne veľmi pekného
         úspechu, keď sjednotil všetkých „rozkydaných“ Čechoslovákov v Kijeve 29. augusta 1916 a keď
         mu podpísali „Zápis o zásadách československé akce“, v ktorom náš program bol takto šťastne
         formulovaný: „Češi a Slováci, jsouce si vědomi, že jsou úzce spjati navzájem jak životními
         zájmy, tak i kulturou a jmenovitě krevními svazky, přejí si vyvinouti se v
    <span class="emphasis">
     <em>
      jednotný, politicky nedílný a svobodný národ
     </em>
    </span>
    .“ Zápis tento
         podpísali zástupcovia jednotlivých smerov medzi krajanmi na Rusi, i zástupca americkej
         Slovenskej Ligy, Gustáv Košík. Štefánik býval pyšný na tento „zápis“, lebo v ňom prvý raz
         oficiálne orgány nášho zahraničného hnutia svorne sa vyslovily za politicky jednotný
         československý národ. Ale nielen americký zástupca Slovenskej ligy mal ťažkosti pre svoj
         podpis zápisu, ktorý nestál na stanovisku danej mu „úpravy“ vo federatívnom štátnom celku.
         Niektorí z českých predákov, ktorí „zápis“ podpísali, odopreli ďalej zápisu sa pridržiavať.
         Urobil tak na príklad posl. Dürich, ktorému síce zápis dával čestné vodcovské postavenie v
         hnutí na Rusi, ale ktorý sa dal nahovoriť, že zápis omedzuje jeho práva. A tak rozbroj,
         ktorý mal byť zakončený kijevským zápisom, zjavil sa znova. Zápis stal sa len zaujímavým,
         dokumentom dobrej snahy. Štefánik potom odišiel na čas do Rumunska a vrátil sa krátko pred
         revolúciou. V posledných týždňoch mal ešte príležitosť postaviť sa proti Dürichovmu
         odštepenstvu a dať podnet k jeho vylúčeniu z Národnej rady.
   </p>
   <p>
    Počiatkom novembra roku 1918 vrátil sa Štefánik znova do Ruska. Teraz prišiel cez
         Ameriku na Sibír, kam dorazil práve v čase, keď v Prahe bola vyhlásená republika a keď
         Slovensko začínalo sa oslobodzovať. A zase našiel pomery — — naše vnútorné i vonkajšie
         ruské — — v stave viac ako kritickom. Naše legie, unavené úspechami veľkej anabázy,
         roztrpčené dlhým pobytom na Sibírí, znechutené vnútornými rozpormi a nezriadenosťou ruského
         prostredia, volaly po rýchlom návrate do oslobodenej vlasti. Štefánik bystrým zrakom
         prehliadol situáciu, našu i ruskú, a keď videl beznádejnosť celkového položenia, vydal
         príkazy, aby sa naše vojsko stiahlo na „tylovú“ líniu pri železnici a do tých čias chránilo
         poriadok vo vnútornej Sibíri, kým sa nepodarí zabezpečiť návrat domov. A poneváč videl
         vnútorný rozklad v našom vojsku a zbadal jeho príčiny, vydal nariadenia, ktoré potom v
         mnohamesačnej úpornej práci jeho povereníkom umožnily úkol zase priviesť vojsko do poriadku
         a vrátiť sa do vlasti ako celok. Tieto opatrenia Štefánikove zachránily naše sibírske legie
         od rozkladu a od hanby, ktoré by boly po slávnych úspechoch prvého obdobia sibírskej
         anabázy vrhly ťažký tieň nielen na sibírske vojsko, ale na celý národ. Zo Sibíri odchodil
         gen. Štefánik chorý; o pár mesiacov vrátil sa do vlasti — mŕtvy.
   </p>
   <p>
    Podľa prirodzenej povahy veci slovenská účasť na odbojnom hnutí v Rusku nezodpovedela
         číselným pomerom jednotlivých složiek československého národa, ale bola nad pomery početná
         a v každom prípade takého rázu, že v celkovej činnosti československého živlu v Rusku hrala
         veľmi čestnú úlohu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1766">
       </a>
       Ján Rapoš
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Moja činná predválečná voj. služba bola síce veľmi krátka, ale zato neznesiteľná a
         príkra. Aktívnu voj. službu nastúpil som u 2. roty 72. peš. pluku v Bratislave v roku 1913,
         t. j. v dobe známej inkvizície slov. vojakov (Hlavatý ect.) za prejavy sympatie voči
         Srbsku. Hneď pri nastúpení činnej voj. služby zanesený som bol do čiernej knihy a nebolo
         dňa, že by som nebol mal prehliadku voj. kufru, a keď nič iného sa nenašlo, stačilo jedno
         číslo Slov. týždenníka, aby podozrenie bolo odôvodnené a ja aby som bol všemožne týraný
         práporčíkom Groidlom, ktorý pre mňa mal tie najhrubšie práce v rote.
   </p>
   <p>
    Neočakávaná smrť môjho otca vykúpila ma z týchto voj. útrap, bo po 2mesačnom voj.
         výcviku podarilo sa mojej matke mňa vyreklamovať ako udržovateľa rodiny. Mobilizácia v roku
         1914 zastihla ma v Kovačici (Banát S. H. S.), kde som bol ako účtovník zamestnaný v banke.
         Odtiaľ som sa pohnul 27. VII. 1914 a 1. augusta 1914 hlásil som sa v Bratislave u pôvodného
         kmeňového telesa (2. rota 72. peš. pluku), kde ma zase so zvláštnou pozornosťou privítal
         vyše spomenutý práporčík Groidl hrubými nadávkami. Prosil som ho, aby mi dal aspoň jeden
         deň dovolenej, aby som mohol navštíviť svoju ťažko nemocnú matku v Modre, s ktorou som sa
         celý rok nevidel.
   </p>
   <p>
    Nepomohla moja prosba a preto vzdialil som sa samovoľne na jednu noc do Modry. Akonáhle
         som sa ráno k pluku vrátil, prišla pre mňa stráž a po krátkom raporte dostal som sa do
         basy, z ktorej bol som pridelený do prvej marškompanie; táto odchádzala 8. augusta 1914 na
         ruské bojište. Na moje nešťastie dotyčný práporčík Groidl išiel zároveň so mnou. Náš. voj.
         nákladný vlak išiel smerom Žilina — Rzeszow, odkiaľ sme potom pochodovali peši do Sokolowa,
         kde bol 1 deň oddych. Nasledujúce dni sa pochodovalo ďalej cez Bilgoraj, Frampol, Krásnik
         smerom k Lublínu.
   </p>
   <p>
    Pochod tento v piesočnom mori bol hrozne namáhavý a vojsko od vysílenia a hladu padalo.
         Poľné kuchyne v tom známom piesku nestačily za nami napredovať. Dňa 21. augusta mali sme
         pri obci Frampol prvú potýčku s kozákmi, ktorých sme salvami rozprášili a 6 kozákov zajali.
         Bolo mi úzko a tklivo pri pohľade na prvých zajatých kozákov a cítil som hrozné výčitky
         svedomia. V ten istý deň začalo činnosť i naše ľahké delostrelectvo a videl som prvé ruské
         aeroplány krúžiť nad našimi zákopami. Neďaleko Krasniku mali sme viac menších bojov a 28.
         až 29. augusta 1914 mali sme silný nástup s bodákovým útokom na ruské zákopy, po ktorom som
         bol jak duševne, tak i telesne zrútený. Pri tomto útoku padnul medzi inými aj môj úhlavný
         nepriateľ práp. Groidl, ktorý ako sa pozdejšie vyšetrilo, padnul nie od ruskej, ale od
         našej guľky. Válečná korisť pri tomto útoku bola značná (400 Rusov, 3 strojové pušky a 2
         delá).
   </p>
   <p>
    Do 3. septembra pokračovalo sa v menších bojoch a nebolo nič významnejšieho. 3.
         septembra ruský granát zasypal ma v zákope a jedine môjmu krajanovi Frant. Peškovi z Modry
         môžem ďakovať, že ma zachránil pri živote. Čím ďalej, tým väčší hlad sme trpeli, niekedy až
         3 dni nemohla sa kuchyňa k zákopom našim priblížiť; tíšili sme hlad zeleninou a nezrelým
         ovocím, ktoré sa dalo v poli sosbierať. V obvode Krasnika vyplienilo naše vojsko celé obce
         a utkvel mi v pamäti obraz, kde domáce obyvateľstvo po desiatkach bolo odstreľované pre
         údajné nadržiavanie ruskému vojsku.
   </p>
   <p>
    Dňa 5. septembra 1914 nastupovali proti nám Rusovia (po páde Lwowa) a naša 2. rota mala
         za úkol chrániť ústup nášho delostrelectva. Pri tomto ústupe 5. IX. bol som ranený ruskou
         guľkou do ľavej nohy (pod kolenom). V blízkosti ležala spústa mrtvých a ranených z našich
         radov. Bol som v rozpakoch, čo robiť, a po neúspechoch rakúskeho vojska napadlo mi, že bude
         lepšie zostať na našej strane; počítal som s tým, že kým sa vyliečim, bude koniec vojny, bo
         nástup Rusov zdal sa v tom čase nezadržateľný a v duchu predstavoval som si už, ako diktujú
         Rusi vo Viedni mier. Tieto myšlienky viedly ma k tomu, že celú noc plazil som sa ranený (na
         bruchu) neďalekým lesíkom, v ktorom nad ránom našla ma rak. hliadka. A zase to bol môj
         krajan z Modry Hyl, ktorý ma tu úplne vysileného našiel a na chrbáte odniesol na rakúske
         obväzište.
   </p>
   <p>
    Ošetril ma pluk. lekár dr. Sladký a odpravil ďalej do pol. špitála v Zakrzewu. Ležalo tu
         asi 2000 ranených, odkiaľ nás na povozoch dopravovali do Janowa a odtiaľ ďalej úzkokoľajnou
         poľnou dráhou do Nizkowa, kde som ležal celé dva dni na peróne, lebo do sanitných vlakov
         nastupovali vojaci ľahšie ranení a ostatné ťažšie prípady ponechané boly samy na seba. Dňa
         11. septembra naložil ma jeden priateľ do sanitného vlaku, ktorý nás unášal smerom Krakow,
         Bohumín, Přerov, Pardubice, Kolín, Praha, Plzeň do nemocnice v Dobřanoch a 17. septembra
         premiestili ma zase do nemocnice v Horšovom Týne. Opatera a strava bola tu výborná, ale
         hrúzy válečné ešte i vo sne ma stále prenasledovaly.
   </p>
   <p>
    Koncom mes. októbra prepustený som bol z nemocnice a komandovaný k svojmu pluku do
         Bratislavy. Chodil som po kasárni o palici, ale plukovný lekár mi neveril a uznal ma
         schopným k ďalšej válečnej službe, ačkoľvek som v kasárni videl po kanceláriách mladíčkov,
         ktorí vojnu ešte ani neokúsili. Dňa 8. decembra napriek tomu, že som s ranenou nohou nebol
         ešte v úplnom poriadku, bol som zadelený znovu do pochod. práporu, ktorý práve odchádzal
         zase na ruské bojište. Transport tento dopravený bol do stanice Olkuš, odkiaľ sme asi 16 km
         pochodovali do rakúskych zákopov, kde som našiel v celej rote už len 3 známych vojakov.
   </p>
   <p>
    Zákopy boly plné hmyzu. V obstreľovanom území medzi zákopami ruskými a rakúskymi ležala
         spústa mrtvôl, ktoré nebolo možné odstrániť skorej, až Rusi ustúpili zpäť do zákopov. Na
         Štedrý večer prepravovali sme sa mostom cez rieku Vislovku a v blízkosti prekvapil ma ruský
         šrapnel, ktorý na šťastie neexplodoval. Prvé Vianoce trávil som s mojou rotou v stodole,
         ktorá síce strechu mala odstrelenú, rešp. spálenú, ale preca len bol tu príjemný oddych,
         trochu za vetrom. Druhý sviatok vianočný mali sme bodákový útok na ruské zákopy, ale
         spokojný som bol, že som nemal ani pri tomto útoku život ruského vojaka na svedomí. Rusovia
         pri tomto bodákovom útoku ustúpili a bolo spústa zajatých.
   </p>
   <p>
    Dlho a túžobne očakávaná príležitosť, dostať sa do ruského zajatia, splnila sa mi
         konečne až 29. decembra roku 1914 nasledovne: Vyslaný som hol po prvý raz na patrolu a k
         tomu bol som určený jej veliteľom. Mal som 6 mužov a v noci mlčky viedol som patrolu smerom
         k ruským zákopom, z ktorých holo počuť už jasný ruský rozhovor. Bolo ticho, len sem-tam
         ozýval sa ojedinelý výstrel. Kamarátov mojich zmocnil sa hrozný strach a chceli bežať zpäť,
         ale vtom celé okolie osvietil reflektor a všetci sme si bez povelu ľahli na zem a utajili
         dych, čakajúc, čo bude s nami ďalej. Môjmu priateľovi, ktorý už vedel o mojom úmysle,
         spomenul som, že idem sám ešte bližšie k ruským zákopom, a prikázal som mu, aby ma všetci
         čakali na mieste, kde sme sa rozišli.
   </p>
   <p>
    Plazil som sa vpred asi 200 krokov a bez najmenšej nehody dostal som sa až do ruského
         zákopu, kde nastala panika. Vedel som srbsky a podarilo sa mi dorozumeť sa s ruským
         dôstojníkom, ktorý hneď poslal so mnou stráž pre ostatných mojich kamarátov, a v tichosti
         bez výstreľu priviedli sme ich do ruských zákopov. Padol mi ťažký kameň so srdca a bol som
         prekvapený, ako nás naši nepriatelia vľúdne prijali a pohostili. O malú chvíľu viedol nás
         sám ruský dôstojník so strážou k štábu ruského pluku, kde nás veliteľ pluku po dôkladnom
         vypočutí poriadne pohostil u mne naložil do vrecák cukru a konzervy na cestu.
   </p>
   <p>
    Skoro nad ránom viedli nás dvaja kozáci ďalej k štábu divízie u potom k štábu korpusu,
         kde už bolo sosbieraných mnoho rakúskych zajatých. Pochodovali sme za vedenia kozákov
         plných 10 dní cez Czenstochow, Lublín, Novú Alexandriu. Cesta bola namáhavá, zima krutá,
         obuv a odev chatrné. Na stanici v Novej Alexandrii naložili nás do nákladného vlaku (do
         každej teplušky 40 — 50 mužov) a vlak uháňal s nami smerom Brest Litovský, Tula, Moskva,
         kde nás všetkých vysadili do ohromného koncentračného lágru. V Moskve triedili nás podľa
         národností. Transport Čechov, Slovákov a Poliakov bol z Moskvy dirigovaný do Veneva (Tulská
         gubernia) dňa 17. januára 1915. Medzi týmito bol som aj ja. Čoskoro oboznámil som sa s
         pridelenou k nám ruskou strážou, ktorá si ma obľúbila snáď preto, že som sa vedel pomerne
         najlepšie s nimi dohovoriť a okrem toho čítal som im zprávy z ruských novín (okrem dvoch
         strážnikov boli všetci negramotní).
   </p>
   <p>
    Dňa 15. apríla 1915 celý náš zajatecký láger premiestený bol do Kaširy (Tulská gub.),
         kde si ruskí mužíci z našich radov vyberali schopné sily pre poľnohospodárske práce.
         Poneváč som sa hospodárstvu málo, ba takmer nič nerozumel, vrátili ma zpäť do kasárne vo
         Veneve, spolu s ostatnou nepotrebnou, rešp. nie súcou partiou zajatcov. Sem dostal som od
         sestry z Ameriky prvú, hoci skromnú zásielku peňazí a potom sa mi už lepšie žilo, kým
         trvaly peniaze. Živobytie tu bolo veľmi lacné; na príklad 1 funt čierneho chleba za 3 kop.,
         1 funt bieleho chleba 5 kop., 1 funt cukru 10 kop., 1 funt mäsa 15 kop., ? funtu machorky 4
         kop. atď. Strava podávaná zajatcom bola mizerná, na jedného zajatca dávalo sa zpočiatku
         mesačne 3 funty chleba, 2 funty cukru, 1 funt mydla a 1 funtu čaju a pri tom ostatný
         jedálny lístok zaplňovala čierna kaša a polievka z haringových hláv. Dňa 4. júla 1915
         poslali nás do Roslavu (Smolenská gub.) a tu podobne ako v Kašire mužíci prišli si nás
         vyberať na poľné práce.
   </p>
   <p>
    Zase som zostal až na koniec, a poneváč bol nedostatok pracovných síl, poslednú partiu
         asi 50 zajatcov sobral istý veľkostatkár Trizno. Ako sa pozdejšie ukázalo, jeho chovanie
         úplne sa stotožňovalo s jeho menom. Trýzniť vedel nielen nás, ale aj u neho pracujúcich
         mužíkov a všetci boli u neho otroci v pravom slova smysle. Pracovalo sa u neho najmenej 14
         hodín denne na poli a to mu všetko ešte nestačilo a nikdy nebol spokojný. Nevedel ma pri
         poľných prácach upotrebiť a zo zlosti pridelil ma do kováčskej dielne, kde ma majster sám
         vzal pod svoju ochranu, takže som bol u neho za vetrom. Nielen vo všedné dni, ale aj v
         nedeľu muselo sa v poli pracovať, a keď sa niektorí vzopreli a nechceli pracovať, privolaní
         žandári s nahajkami zjednali poriadok a poslušnosť.
   </p>
   <p>
    Dostávali sme okrem biednej stravy 1 rubeľ a 50 kop. mesačne. Hrozná podívaná bola, ako
         trýznil náš zamestnávateľ aj ruských mužíkov, ktorí u neho pracovali, i doposiaľ pripomínam
         si toto ich otroctvo. Po skončení poľných prác dňa 6. októbra 1915 postal nás náš
         zamestnávateľ zpäť do kasárne v Roslave, odkiaľ vysielali nás po meste po domoch drevo
         píliť za 25 kop. denne, čo nám na živobytie úplne stačilo. Mojím partnerom bol tu istý
         Pražan Raška. Varili sme si sami.
   </p>
   <p>
    Dňa 27. novembra 1915 poslali nás do kasárne v Jefremove, odkiaľ zase 25. januára 1916
         poslali nás k dispozícii do štátnych lesov v Razneží na chutor Strojek (Niž. Novgorodská
         gub.) Zo stanice Niž. Novgorod pochodovali sme 8 dní peši do lesov v blízkosti malej
         dedinky Raznežie. Prednostom tohoto úradu št. lesov bol istý Wolfgang, pôvodom a smýšľaním
         Nemec, ktorý ma zpočiatku vzal k sebe do kancelárie; tam som mal príležitosť bližšie
         nahliadnuť, že je vlastne exponentom Germánie a neobával sa svoje germanofilské
         presvedčenie dávať i na javo. Snáď z obavy skoro sa ma zbavil a poslal ma na ďalšie, ešte
         odľahlejšie lesníctvo michajlovské, kde som bol od sveta úplne odrezaný; poštu sme tam
         dostávali — i to nie pravidelne — raz do mesiaca. Tam som bol pridelený k istému p.
         Uspenskému, s ktorým som veľmi dobre vychádzal ako aj ostatní zajatci, ktorí i keď museli v
         lesoch veľmi ťažko pracovať, dostali u neho aspoň poriadne zaopatrenie. Tento náš
         predstavený ale čoskoro bol preložený a na jeho miesto prišiel nejaký Poliak, za ktorého sa
         osud náš stále zhoršoval, lebo bol k nám veľmi rabiátny.
   </p>
   <p>
    Následkom vnútorných nepokojov a neporiadkov v zimnom období 1917 — 1918 zastavil ruský
         erár provoz lesného materiálu v št. lesoch, takže i domáce obyvateľstvo stratilo prameň
         živobytia, a prepustil aj všetkých zajatcov. Poslal nás do najbližšej voj. kasárne v
         Lískove (kam sme pochodovali 14 dní), ale tamojší vojenský náčelník následkom nepokojov a
         hlavne nedostatku potrebných produktov nechcel nás prijať a upravil nás, aby sme si hľadali
         prácu a živobytie v meste sami. Až v tomto meste otváraly sa nám oči a dozvedeli sme sa, čo
         sa vlastne v Rusku deje. Z radov našich zajatcov niektorí z núdze a hladu hlásili sa do
         rudej gardy, a tu sme sa dozvedeli, že jestvujú čsl. legie. Nedozvedeli sme sa ale nič
         bližšieho a nebolo ani, na koho sa o radu obrátiť.
   </p>
   <p>
    S bratom Bryknarom, Turynom a Rezkom rozhodli sme sa za každú cenu dostať sa do našich
         legií a preto obrátili sme sa na miestneho okresného náčelníka, aby nám vystavil potrebné
         dokumenty. Tento ale nevedel si s nami rady a na naše naliehanie vystavil nám sprievodný
         list na guber. komisariát v Nižnom Novgorode, kde ale tiež nedostalo sa nám potrebnej
         pomoci; bolo zrejmé, že guber. komisár neni priateľsky naklonený našim legiám. Doporučoval
         nám, aby sme zostali u neho a prihlásili sa do rudej gardy, sľubujúc nám pri tom rôzne
         výhody. Keď ale po dlhom preťahovaní nemohol nás takto získať, na naše naliehanie konečne
         vystavil nám povolenie, že sa môžeme na naše vlastné výlohy pustiť na cestu smerom do
         Omska. Nebolo iného spojenia ako parníkom po Volge, ktorá ale bola ešte zamrznutá; preto
         museli sme čakať v Nižnom Novgorode, až ľady na Volge prejdú.
   </p>
   <p>
    Dňa 6. mája 1918 dostali sme sa po Volge až do Samary a odtiaľ už ďalej vlakom do Omska.
         V Čeljabinsku k našej veľkej radosti stretli sme ešelon našich legií, ktoré sa práve z
         Ukrajiny sťahovaly smerom na Sibír. Dňa 20. mája 1918 dorazili sme do Omska, kde sme sa
         ihneď prihlásili do nášho t. zv. sborného punktu. Tu dostali sme potrebnú výstroj a
         výzbroj, ktorá bola chatrná; zbraní sme vôbec nemali. Cvičili sme preto najviac sokolské
         cvičenia za vedenia práporčíka Čermáka. O dva týždne po našom príchode do Omska vznikol
         konflikt medzi našimi a boľševikmi v Čeljabinsku, kde naši odzbrojili rudú gardu a obsadili
         mesto Čeljabinsk.
   </p>
   <p>
    Akonáhle sa dostala táto zpráva do Omska, ozbrojená posádka rudej gardy obkľúčila náš
         tábor v Omsku a vyhlásila nás za internovaných. Nemali sme žiadnych zbraní a museli sme sa
         podrobiť silnej rudej miestnej posádke, ktorá mstila sa na nás surovým spôsobom. Situácia
         táto trvala 12 dní; až po bitke nášho 6. hanáckeho pluku u Marianovky, kde bola rudá garda
         rozprášená v divoký útek, prišlo naše vykúpenie v Omsku. Skoro ráno po bitve u Marianovky
         dorazila do Omska patrola pozostávajúca z kozákov a našich. O ich príchode mali sme už v
         noci tajné zprávy, a akonáhle sa táto patrola objavila pri našom tábore, všetci sme sa
         vyhrnuli pri hromovom hurrá z tábora, zaujali sme v meste všetky sklady zbraní a munície a
         tak po uši ozbrojení robili sme celý deň v meste poriadky a prenasledovali sme zbytky rudej
         posádky, ktorá prchala z Omska. Zajali sme a internovali najviac Maďarov, príslušníkov
         rudej gardy.
   </p>
   <p>
    V ten istý deň večer bolo nás vyslaných 50 zvláštnym vlakom do Marianovky, aby sme
         naviazali spojenie s naším 6. plukom, ktorý o udalostiach v Omsku nemal ešte tušenia. Videl
         som v Marianovke príšerný obraz po bitke z minulého dňa.
   </p>
   <p>
    Hneď po našom príchode do Marianovky vrátili sme sa zpäť do Omska s časťou 6. pluku. Od
         tohoto času bol náš záložný pochodový prápor v Omsku už dostatočne ozbrojený a konal
         posádkovú službu v meste. Pri tom strážili sme nielen všetky zajatecké tábory, ale aj
         muničné sklady a pod. Bolo nás pomerne málo na túto rozsiahlu službu, ale konali sme ju s
         nadšením. Vojská našich legií postupne napredovaly smerom na východ.
   </p>
   <p>
    Časť nášho záložného práporu, s ňou aj moji priatelia Rezek a Turyna, komandovaná bola k
         I. divízii na doplnenie (volžská fronta); v tom istom čase br. Bryknar, môj úprimný
         priateľ, bol komandovaný z Omska ako emisár na nábor dobrovoľcov do Táry. Zo starej partie
         zostal som v Omsku sám s br. Durindom. Dostali sme ako inštruktori za úkol výcvik
         dobrovoľcov, ktorí sa postupne k nám prihlasovali. Pozdejšie pridelený som bol k br.
         Miškócimu za vychovávateľa zajateckých táborov v Omsku. Čechov a Slovákov sústredili sme do
         jedného tábora a týmto sme robili pravidelné prednášky, recitácie a pod.; okrem toho robili
         sme s nimi cvičenia (sokolské). Viedli sme riadnu evidenciu o všetkých zajatcoch a
         vyšetrovali sme ich matričné dáta. Dlho nám nedôverovali u mali zrejmý strach z toho, že po
         návrate do vlasti budú zase od Maďarov stíhaní. Na rozkaz gen. Gajdu pripravoval sa v
         Irkutsku výchovný tábor pre Slovákov, kde sa pozdejšie koncentrovali všetci zajatí Slováci
         z celej Sibírie. Tiež omský láger mal byť priemiestený do Irkutska, ale zajatci
         demonštratívne odopreli poslušnosť a naša stráž musela násilne zakročovať a poriadok robiť
         so zbraňou.
   </p>
   <p>
    Dňa 17. septembra 1918 bol som vyslaný ako kurýr do Irkutska, majúc so sebou 50.000.—
         rubľov na potrebné zariadenie výchov. tábora. Na druhý deň po mojom odchode z Omska
         vypravený bol celý zajatecký láger (Slovákov) do vlaku k odjazdu do Irkutska v sprievode
         príslušnej stráže našich legionárov. Väčšina inštruktorov bola do Irkutska potom
         prikomandovaná od 7. tatranského pluku (12. rota). Do Irkutska dorazil som 22. septembra
         1918 a peniaze som odovzdal kap. Daxnerovi, ktorý bol určený veliteľom výchov. táboru. O
         niekoľko dní zase kap. Daxner vyslal ma z Irkutska na nákup potrebného proviantu do
         Charbina (Mandžúria), odkiaľ som sa vrátil v nákladnom vlaku s nakúpeným tovarom asi za
         mesiac. V tom čase bolo v Mandžúrii úžasne lacno a tak čulý obchodný ruch, aký bol v
         Charbine, nikdy som predtým nevidel. Po mojom návrate z Charbina menoval ma kap. Daxner
         správcom pluk. kancelárie (výchov. tábora) a spoločne s hospodárom poručíkom Hájkom
         obstarávali sme zásobovanie celého tábora, ktorý v tom čase počítal na 2000 duší. Naša
         kancelária bola umiestená v meste oproti divadlu a výchovný tábor bol na Hviezdočke.
         Pozdejším veliteľom tábora bol major Gerik a kap. Daxner bol jeho pomocníkom, práporčík
         Štefanovič adjutantom; na miesto tohoto neskoršie bol komandovaný práporčík Daniel Izák a
         tento zase pozdejšie vymenený bol práporčíkom Gacekom. Väčšina našich zajatcov sa
         prihlásila postupne do nášho vojska dobrovoľne a s ostatnými koncom decembra 1918 prevedená
         bola násilná mobilizácia. Koncom roku 1918 mal byť tábor Slovákov v Irkutsku na rozkaz gen.
         Štefánika zaradený do 12. strel. pluku. Za týmto účelom pridelený bol k nám plukovník
         Doubek, ktorý bol ale nenávidený a nedôverovalo sa mu. Bratia sa vzopreli a veliteľ tábora
         major Gerik musel ho so strážou odviesť k štábu korpusu a to hlavne preto, že prišiel medzi
         nás bez potrebných dokumentov. Pre tento zákrok major Gérik bol od nás odvolaný a velenie
         táboru prevzal zase kap. Daxner.
   </p>
   <p>
    Dňa 28. VI. 1919 výchov. tábor včlenený bol ku 12. streleckému pluku a behom 8 dní
         previedli sme celú likvidáciu. V tom čase náš 12. strel. pluk konal službu v Krasnojarsku
         (posádková služba) a časť pluku bola poslaná na východ až po Kaňsk (ochrana magistrály).
         Náš ešelon so štábom 12. strel. pluku, pri ktorom som bol správcom pluk. kancelárie v
         hodnosti rotmajstra, bol umiestený v tepluškách na stanici Klukvennaja. Boli sme tu
         viackrát napadnutí rudými tlupami, ktoré usilovaly o zničenie železničnej dráhy, čím nám
         chceli hladký priechod na východ znemožniť. Bandy útočníkov skrývaly sa v hlbokých lesoch
         tajgy. Po odchode gen. Gajdu zo služieb Kolčakovskej sibírskej armády prišiel rozvrat v
         kolčakovskom vojsku a boľševici mohli voľnejšie za nami postupovať po sibírskej trati.
   </p>
   <p>
    Dňa 9. I. 1920 složila zbraň poľská dobrovoľná divízia, ktorá bola ariergardom
         spojeneckých vojsk. V našom ešelone zachránilo sa na 500 srbských dobrovoľcov, ktorí boli v
         poľskej divízii osamotení. Dňa 10. I. 1920 pohol sa náš vlak smerom na východ do stanice
         Klukvennej. Bol tu nedostatok rušňov. Za nami postupoval 2. jazd. pluk.
   </p>
   <p>
    Kolčakovská armáda prchala v neporiadku smerom na východ a tiež veľké množstvo civilného
         obyvateľstva ruského hľadalo záchranu v našich tepluškách. Sám som vzal k nám do teplušky
         pod svoju ochranu jedného staručkého ruského generála, ktorého prenasledovala rudá garda.
         Úžasný bol pohľad na prchajúcu ruskú inteligenciu. Postupovali sme na východ a pripomínam
         len niektoré význačnejšie srážky s rudými, ktoré mal 12. strel. pluk 25. I. 1920 u Nižného
         Udinska a kritickú srážku 31. I. 1920 u Mingatuju.
   </p>
   <p>
    Dňa 9. III. 1920 bol som tiež na stráži mostu Kytoj, kde sme odrazili útok rudých na
         tento most vedený, a okrem toho bolo viac menších potýčok s rudými. Na stanici Chajlar 10.
         IV. narazili sme už na japonské vojská a spomínam, ako sa naši bráškovia s Japoncami
         privítali (zauškovali); bol z toho hneď vážny konflikt. Japonci mali v úmysle odobrať nám
         náš obrnený vlak Orlík, ale sa im to nepodarilo. Náš ešalon, ktorí stál na stanici, začali
         Japonci obstreľovať z guľometov, ale spor bol onedlho zlikvidovaný. Do Vladivostoku dostali
         sme sa 9. VI. 1920, a boli sme umiestení v kasárni na Valoch. Dňa 6. VII. mal nás pluk
         slávnosť prevzatia nového práporu.
   </p>
   <p>
    Dňa 21. júla 1920 nalodený bol náš pluk k odjazdu do vlasti na lodi „Logan“. Akonáhle sa
         naša loď pohla z vladivostockého zálivu, narazila na malý ostrov Askola. Z Vladivostoku
         privolaná loď „Strelok“ pomohla nám z melčiny, pričom ovšem väčšina nášho nákladu musela
         byť z lodi vyložená. Loď naša bola síce poškodená, ale po menšej oprave pokračovalo sa 23.
         VII. v ďalšej plavbe.
   </p>
   <p>
    Na lodi, ktorá mala 3653 tun. tonáže (stroje o 3500 kon. síl), nás bolo 1990 vojakov.
         Dňa 25. VII. neďaleko Korey mali sme silný tajfun a dostal som poprvé morskú nemoc. Tiež
         30. VII. bolo more veľmi búrlivé. Dňa 3. VIII. pristála naša loď v Singapoore, kde sme si
         prezreli všetky zvláštnosti mesta a okolia, kostoly, nádhernú botanickú záhradu, muzeum
         Raffles. Zvláštnu pozornosť vzbudili u nás rikšovia, známky starého otroctva. V každom
         prístave nahrnulo sa k lodi množstvo predavačov a dobrovoľní potápači hľadali a chytali v
         mori malé strieborné mince, ktoré sme tam vhodili. Dňa 7. VIII. 1920 konal sa fotbalový
         zápas jedenástky nášho pluku v Singapoore s malajským mužstvom Darul-Talum, výsledok bol
         1:1, ač naši boli v presile. Dňa 9. VIII. pohla sa naša loď na ďalšiu cestu a more bolo až
         po Colombo stále búrlivé. Dňa 15. VIII. pristála naša loď v Colombu a na druhý deň išli sme
         si prezreť mesto, chrám Budhy atď.; policia chodí s obuškami bosá. V Colombe stála práve
         loď Crook, ktorej kapitánom bol Frant. Březina. Dňa 18. VIII. pohla sa loď s nami z
         Colomba, zastavila v Adenu a 1. IX. 1920 dorazila do prístavu Suez; 2. IX. sme boli
         preplavení Suezským kanálom do Port-Saidu a dňa 12. IX. vyloďovali sme v Terste. Dojímavý
         bol náš príchod na územie oslobodenej vlasti. Dňa 20. septembra 1920 demobilizoval som u
         12. pluku v Komárne a nastúpil som hneď službu v Slovenskej banke, kde pracujem až
         doposiaľ.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1839">
       </a>
       Jozef Roháček
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bolo to asi štrnásť dní pred sarajevským atentátom, keď pán farár českobratskej cirkvi v
         Javorníku na súsednej Morave poslal k nám na Starú Turú maľučké pozvánky, ktoré p. Ján
         Drobný, ev. farár v St. Turej, rozposlal po jednotlivých známych. Pozvánka znela, že pri
         Javorníku na kopečku, odkiaľ kedysi nebohý Hurban v roku 1848 tiahol so svojimi
         dobrovoľníkmi oslobodiť Slovensko, zadrží sa zhromaždenie jako porada k slávnostiam
         Husovým, ktoré maly byť usporiadané r. 1915 v Prahe pri odhalení jeho pomníka. Ja a moji
         dvaja bratranci Janko Paulovič, dobrovoľník I. slov. pluku po prevrate, a Gustav Paulovič,
         legionár 7. tatranského pluku, dnes kapitán čs. armády, pripravili sme sa na nedeľu. Každý
         kúpil pol kila klbásy, krajac chleba a dohodli sme sa s pánom farárom J. Drobným a ev.
         učiteľom Jozefom Paulovičom, že aj oni prijdú za nami po ceste, ktorú my budeme označovať
         kúskami papieru, zavesenými na stromy pri ceste.
   </p>
   <p>
    A už hybaj hore našou Topoleckou, hore Ježovou prez naše hory na šance, na hranice
         Moravy, rovno dole do Lhotky, ztade krížom dolinami na označené miesto. Moravania nás
         privítali. Bolo nás zo Starej Turej do 50. Spievala sa pieseň „Kdož jste boží bojovníci“ a
         rečnil farár českobratskej cirkvi. Medzi iným riekol, že prijde doba, kedy národ
         československý, oddelený teraz hranicami, bude osvobodený. Po shromaždení vracali sme sa do
         zlatého domova v zamyslení nad tým, čo sme počuli. „Ej“ — reku — „to nepôjde kostolným
         poriadkom.“ Páni Ján Drobný a Jozef Paulovič neprišli. S podobným zjavom nerozhodnosti sme
         sa stretali i v Rusku. Známy udavač, podnotár na St. Turej Š., udal nás jako vlastizradcov
         a Janko bol by na to bezmála vo vojne doplatil jako politicky podozrelý.
   </p>
   <p>
    26. júla 1914 bol narukoval Janko a 31. júla večer o 10. hod. čítali sme už plakát o
         všeobecnej mobilizácii. Chodím hore, dole bez šíráka, moja sestra ide s plačom oproti mne:
         „No, už je to tu, čo len budeme robiť s oteckom?“ „No, neboj sa, sestra moja, ja necítim
         nič zlého a my musíme tak robiť, aby sme Rusom pomáhali. Doba je tu. Alebo z nás čosi bude,
         alebo zahyneme pod maďarským jarmom.“
   </p>
   <p>
    Prvého augusta, v deň odchodu, som usporiadoval veci a pomáhal, čo sa ešte dalo.
         Zapriahol som našu Lysanu a Stračenu, doviezol som ešte so 75ročným otcom dva razy žita a
         moja sestra Maria mi upiekla buchtu. Našiel som v komore kratší žihľavový mech, vstrčil
         doňho buchtu, kefu, viks, košeľu, gate, uterák a išiel som na námestie, kde sa schádzali
         všetci rukujúci. Išla ma odprevadiť sestra a dcérka od druhej sestry Darinka. Otec ma čakal
         už na námestí, lebo mal tiež úrad — bol obecným pomocníkom.
   </p>
   <p>
    Sestre som hovoril cestou, že prejdem k Rusom, ale že to budem hľadeť spraviť tak, aby
         doma z toho nemali následkov. Ak by sa mi to podarilo a ja by som bol vyhlásený za
         dezertéra, nech sa ma zrieknu, aby na nich nedorážali.
   </p>
   <p>
    Odišli sme k vlaku do Nového Mesta n. Váhom. Všade bolo plno ľudu. Vsadneme na vlak a
         prijdeme do Trenčína. Tam bolo všetko plné, ani miestečka nikde. Aj park bol obsadený
         spústou ľudí. Vpadneme do jednej krčmy. Tam mi padol do náručia František Jahn, neskoršie
         legionár 7. tatr. pluku zo St. Turej, a šepká mi do ucha, že za 4 týždne budú Rusi v
         Trenčíne. Poneváč už bola takmer polnoc, chcelo sa nám spať. Ale siedmi z nás sme sa
         vybrali do poľa do jačmenných krížov, porozväzovali sme snopy a ľahli spať. Ráno bol
         Trenčín na nohách. Dostavil som sa do kasárne 15. honv. pluku. Tam nám nahádzali do celtne
         (stanové plátno) vojanské handry, spústu všelijakých remienkov a pukačku. Hneď sme sa
         obliekli u hybaj do Viskupíc, kde sme sa umiestili v jednej stodole a cvičili. Bol som
         pridelený k ôsmej kompánii. Mali sme jedného mladého poručíka, ktorý mal tisíc chutí do tej
         vojny. Často sa nás pýtal, čo sme. „No“ — reku — „Slováci.“ „Nie“ — vraví on — „vy ste Uhri
         a musíte byť dobrí Uhri, aby sme Rusov dobre vybili. Lebo jak by Rusi nabili nás, bude zle.
         Ináče za šesť týždňov budeme až na Volhe a všetko vypálime. V našom území nesmiete zle
         robiť obyvateľstvu, ale kadenáhle vtrhneme do Ruska, tam bude slobodno všetko robiť.“
   </p>
   <p>
    14. augusta sme sa pohli cez Trenčín na nádražie. Na uliciach stáli úradníci vypentlení
         maďarskými trikolorami a s rukami hore kričali „éljen“ vojne. Večer sme sa pohli vlakom k
         Žiline. Bol som vo vagóne aj s Adamom Zemanovičom z Lubiny (leg. 7. tatr. pl.). Na druhý
         deň sme zastali na jednej veľkej stanici v Haliči. Poliaci nám kričali „éljen“, tak divno
         to padlo a červený kríž nám podával čaj. Ja som vystúpil z vagóna a rovno som vpadol do
         klbka Poliakov. „Čo kričíte éljen“ — hovorím — „veď sme my Slováci.“ A že kde bývame. „V
         Uhorsku? Tedy ste preca len Vengri. Vy budete dobre bojovať, ale Čechov sa bojíme, tí budú
         držať s Rusmi.“
   </p>
   <p>
    O deň neskoršie sme vysadli a pochodovali sme na Janóv, kde bol počiatok našich bojov až
         po Lublin a Krasnik. Stal som sa známym po celej kompanii, že som vedel sohnať niečo pod
         zuby aj vodu najsť. Keď náš pluk bol počiatkom septembra v línii a kuchyne sa k nám nemohly
         alebo nechcely dostať, išiel som asi s 10 vojakmi pre chleba. Trafili sme na kopu
         pliesnivého chleba, poskladaného tu boh vie kým, a vzali sme ho so sebou. Všetci sme sa ho
         najedli, ale skoro všetci dostali sme od toho červienku, a ja veľmi silnú.
   </p>
   <p>
    Na druhý deň vyprázdnili sme pozíciu a náš faktický veliteľ kapitán Kovács, ktorý ľúbil
         rum, a keď sa napil, kričal, až ho bolo počuť na kilometer, spravil s nami v noci „výpad“
         do Ruska, že vraj prepadneme kozákov. Ale pod ránom sme sa vrátili na prázdno. Kapitán
         teremtetoval, až sa zem triasla a reval na nás „disznók, marhák“,
    <sup>
     [
     <a class="footnote" href="#ftn.d56e1865" name="d56e1865">
      10
     </a>
     ]
    </sup>
    ja vám ukážem. Mal som silné bolenie, červienka bola tu. Hlásim sa na marodku.
         Felák ma poslal ku kostolíku, kde preväzovali ranených. Hlásim sa u vchodu, ale stojaci tam
         oficier ma odohnal: „Kopnem ťa, ak sa nestratíš.“ Išiel som zpäť a tu som zo skupiny
         dôstojníkov počul o páde Ľvova a o nástupe Rusov na Przemyšl. Na ich tvárach bolo vidno, že
         je s Rakúskom zle.
   </p>
   <p>
    Ukryl som sa, vytiahol mapu a usúdil som, že pod Lublínom dlho nebudeme. Rozhodol som
         sa, že nazad nepôjdem. V noci som stál na stráži s istým Potočkom. Bola strašná tma a ja
         som ho navádzal, aby sme prešli k Rusom. On nebol od toho, ale sa akosi bál. Dozvedel som
         sa pozdejšie, že jeden Potoček bol legionárom; len neviem, či je to on, lebo na Brezovej je
         viac takýchto mien.
   </p>
   <p>
    Deviateho septembra Rakúsko od Lublína utekalo a náš pluk ustupujúc položil sa na
         kopečku nad neznámou mne dedinou
    <sup>
     [
     <a class="footnote" href="#ftn.d56e1873" name="d56e1873">
      11
     </a>
     ]
    </sup>
    v zemiakoch do linie.
   </p>
   <p>
    Adam Zemanovič z Lubiny hovorí: „Tu si navaríme zemiakov, len voda keby bola.“ Nabídol
         som sa felákovi, že dojdem dole do dediny pre vodu, ale s puškou, lebo tam môžu byť Rusi.
         Zdrapil som plátené vedro a pušku a hnal som si to dole. Spravím asi 50 krokov, s protivnej
         strany letí asi tucet granátov. Pozrem sa hore a päťnásti honvédi tam tí v nohy. Putujem
         dolu a vidím, jako si to rakúska armáda ženie. Útek trval asi dve hodiny.
   </p>
   <p>
    Konečne sa našiel jakýsi dústojník, nás „ulejvákov“ sebral do kopy a poručil nám, aby
         sme išli vyťahovať v blate zapadnutých šesť muničných vozov. Kričal na nás, my sme tisli
         vozy, ale myslím, že viac dozadu ako dopredu.
   </p>
   <p>
    Voľakto zvolal, že sú tu Rusi. Milý pán oficier vsadol na koňa a ten tam; aj ostatní
         poutínali remene, vsadli na kone a hybaj preč. My „ulejváci“ sme jeden druhému nehovorili
         ani slova a každý sa pobral, kde chcel. Ja som zapadol do malej chalúpky. Gazdiná práve
         ťahala chlieb z peci. Tam som dočkal ešte asi hodinu, až konečne došiel ruský vojak, ktorý
         ma pekne po kamarátsky privítal a zaviedol ma do ruského štábu, kde sa mňa dajaký vyšší
         dôstojník pýtal, prečo som sa dal zajať. „No“ — reku — „jako Slovák a Slovan nemám za čo
         bojovať proti Rusku. Veď my Slováci ledva čakáme, že nás Rusi oslobodia od maďarského
         jarma.“ On zas, či som pravoslavný. Ja zas vravím, že som Slovák. On pokrútil hlavou a
         pýtal sa, ktoré časti rakúskej armády tu boly. Vypovedal som mu, čo som vedel. Nalial mi
         kalíšok rumu, vraj austrijského, ja som ho vypil a odišiel som.
   </p>
   <p>
    Vonku som poprosil ruského vojaka, aby ma zaviedol na Červený kríž, kde mi dali rycinový
         olej a zadelili ma medzi ranených. Prišli poľskí chlopi s vozíky o jednom koni. Vsadli sme
         na ne štyria a štyria a uberali sme sa cez bojište k Lublínu. Videli sme mnoho mrtvých
         vojakov i koní, všade kaluže sadlej krvi a strašný zápach, takže sme si rukávami zakrývali
         nos a ústa. Do Lublína sme došli 11. septembra o 4. hodine ráno. Umiestili nás v jednom
         kine, kde som sa sišiel so saniťákom Michalom Roháčkom zo St. Turej (neskôr legionár 7.
         pluku tatr.). Bol zajatý v Tomašove a mal so sebou celú nošu prádla. Nosil mi odkiaľsi čaj,
         jednu šálku za 5 kopejek, lebo so mnou už bolo ozaj zle.
   </p>
   <p>
    15. septembra sme sadali na vlak smerom na východ a ja som sa roznemohol. V Minsku mňa
         dali do civilného špitála, veľmi pekného a čistého. V jednej palate (izbe) nás bolo 11,
         každý inej národnosti. Vedľa mňa ležal ranený Čech, ktorý mal okrem toho aj červienku. Bola
         to smutná izba. Každý deň niekoho vynášali mrtvého a behom 14 dní zomreli všetci. Ostali
         sme len dvaja — ja a onen Čech. A stále nosili nových chorých, postele boly vždy obsadené.
   </p>
   <p>
    Keď niekto umieral, rozžali u neho dve sviečky a prišiel kňaz vyspovedať ho. Od razu sa
         objavily dve sviečky aj na stole môjho kamaráta Čecha, ktorý sa však nedal spovedať. Kňaz
         sa s ním škriepil, ale márne. Na druhý deň prišiel zasa iný kňaz aj ku mne, aby som sa
         vyspovedal, že som zabíjal Rusov. Ja som mu povedal, že to nedržím za potrebné. On sa na
         mňa osopil, že v Boha neverím, ale ja som mu vravel, že v Boha verím, ale nie v jeho. Kňaz
         vybehol von, pleskol dvermi, ale my dvaja sme to mali prehraté u našich sestričiek, ktoré
         nás dosiaľ opatrovaly, za nás sa modlily, na krky nám medailonky vešaly, ale od tých dôb sa
         na nás ani len neobzrely.
   </p>
   <p>
    My sme sa hlásili na transport ďalej do Ruska a o pár dní sme dostali svoje montúry i
         baganče. Keď sme sa obliekli, nemohli sme ani na nohách stáť, každého z nás viedol saniťák
         na nádražie. Najťažšie nám bolo prejsť cez železný most ponad traťou pri nádraží v Minsku.
   </p>
   <p>
    V čakárni sme uľahli každý do postele a čakali sme sanitný vlak z fronty. Mal som britvu
         na holenie a chcel som ju predať, aby som mal dajaký ten groš. Ponúkol som ju jednému
         ruskému vojakovi. Ten mi dal rubeľ, ale britvu mi nechal. Bol to dôstojník. V tom prišiel
         vlak a s ním sme sa viezli do Moskvy. Ľahli sme si s priateľom Čechom vedľa seba a pozerali
         sme sa oknom. Ruská chova bola dobrá. Ako sme išli na sever, vždy bolo viac a viac sňahu.
         Do Moskvy sme došli tretieho novembra. Na nádraží boli moskevskí Slováci i Česi. Jeden
         Slovák, odkiaľsi z Trenčianskej, vpichol mi do vačku tri ruble a jedna staršia pani, Češka,
         vzala mňa pod pažou a viedla ma do električky. Cestou mi kúpila čokoládu. Došli sme
         električkou po dlhej dobe do akejsi školy, kde sme aj zostali. Boli sme ubytovaní v prvom
         poschodí, odkiaľ bol pekný výhľad na námestie. Ráno nám doniesli moskevskí Slováci a Česi
         šatstvo, prádlo, cigarety, koláče a peniaze.
   </p>
   <p>
    Bolo nám tu veľmi dobre, ale o pár dní nás dali zas do vlaku a 15. novembra boli sme v
         Rjazani, kde sme zostali až do 15. januára. Učil som sa v posteli pilne rusky. Boli tam so
         mnou v izbe Česi a Moravania. Slovákov bolo málo, lebo tí sa hlásili zväčša za Maďarov.
   </p>
   <p>
    Z Riazane išli sme do Rževa v Tverskej gubernii, kde sme obsadili celé kasárne na brehu
         Voľhy a zariadili sa po domácky. Keď sme mali v poriadku svoje rohože, poličky a iné,
         zriadili českí učitelia Pařízek a Holub spevokol. Učili nás spievať všetky slovanské
         piesne, čo nám spríjemnilo náš osud. Oslavovali sme patrične aj pád Przemyšlu.
   </p>
   <p>
    Veliteľ nášho tábora bol ruský poručík, ktorý bol i so svojou paňou náš úprimný priateľ.
         Často k nám chodil večer na naše spevné produkcie a nosil nám dary. I veliteľ mesta,
         plukovník, bol nám prajný a dovolil nám i chodiť do mesta po skupinách; keď toho však naši
         chlapci zneužívali, bolo nám to zas zakázané. Večer chodilo sa ovšem na zálety. O 9. hod.
         bývala provierka. Kto prišiel neskoro, bol trestaný. Avšak naši chlapci si to vymysleli
         ináč. Naša kasáreň stála na svahu k Volhe, takže bolo ľahké vyskočiť z ulice na strechu
         našej kuchyne, širokým komínom do veľkej peci a ztade už pomohol dobrák ruský konvoj
         (strážca) von do kasárne. Celá naša posádka čítala 110 mužov, z ktorých bolo 8 Slovákov, 5
         Poliakov, 8 Srbov, 10 Rumunov a ostatní Česi.
   </p>
   <p>
    Keď sa blížilo jaro, oznámil nám náš veliteľ, že sa Slovania môžu hlásiť na prácu.
         Prihlásilo sa nás osemdesiat. Veliteľ mesta sa prišiel s nami rozlúčiť a bolo vidno, že z
         nás má radosť. Dal nám vagóny tretej triedy a viedol nás v slávnostnom sprievode mestom pri
         zvuku piesne „Čtvrtého července“. Na nádraží sme zaspievali „Kde domov můj“ a „Nad Tatrou
         sa blýska“ a jachali sme do Poltavy, kam sme došli počiatkom apríla 1915. Jaké prekvapenie!
         V Rževe bola zima a sňahu po samú strechu a tu stromy v plnom kvete, slnko príjemne hrialo.
         Na nádraží nás zaviedli do jedáľne Červeného kríža za stoly bielo prikryté, s taniermi a
         príborami. Dostali sme dobrý obed.
   </p>
   <p>
    Predseda zemskej úpravy nás privítal jako prvých zajatcov v Poltave a pýtal sa, koľko je
         medzi nami Rusínov. Vstalo ich niekoľko. A koľko Poliakov? Zas sa ich zdvihlo pár. A koľko
         Čechov? Na nohy povstala celá masa, ale tvár predsedova sa zamračila a na Slovákov sa už
         ani nepýtal. Dal nám otázku, či chceme pracovať, a keď sme všetci prisvedčili, odobral sa
         od nás a po obede došli ruskí konvoji, ktorí nás zaviedli do prázdneho dreveného skladišťa
         pri rieke Vorskve. Tam sme prenocovali a ráno o 8. hodine nás zaviedli na zemskú úpravu,
         kde nás čakali zamestnávatelia.
   </p>
   <p>
    Každý sa hlásil podľa svojho povolania. Ja som sa ušiel jako mlynár židovi Ajznštajnovi
         do dediny Kozlovština, asi 20 vierst od Poltavy. So mnou išli: Václav Raus zo sev. Čiech,
         Čenek Břenek, Jozef Fic, Jozef Mazurek, Jaroslav Kadlec z Hanej, Václav Vacek od Pardubíc,
         Bohumil Zochman z Mnichova Hradišťa a Artúr Reiter z Mor. Ostravy. Pozdejšie sme boli
         všetci v legiách až na Rausa, ktorý bol radikálny socialista a antimilitarista, a Reitra,
         ktorý bol Nemec — nacionál. Slovákov, okrem mňa, v našej skupine nebolo.
   </p>
   <p>
    Večer sme došli do dediny, kde bol mlyn na dve stolice válcové a jeden kameň a veľké
         hospodárstvo (ekonomia). Prišli si nás obzreť chlapci z dediny a dávali nám cigarety. I
         dievčence si nás obzeraly. Keď sme sa ustrojili na druhý deň, zaujali sme každý svoje
         miesto okrem Zochmana, ktorý chodil po parku so zvoncom a odháňal vrany s topoľov, lebo
         veľmi škriekaly a žid bol nervózny a nemohol to zniesť.
   </p>
   <p>
    Ja som zremontoval mlyn, čo sa veľmi páčilo mužíkom. Že vraj meliem charašó a že takého
         mlynára ešte nemali. Dávali mi aj na čaj (sprepitné), takže som daktorý deň sobral 4 — 6
         rubľov. Bolo mi dobre, ale vo mlyne bol zamestnaný žid, veľký obdivovateľ Nemcov, s ktorým
         som sa porád škriepil, až konečne sa pobral preč. Bol som tomu rád. Pribral som si
         Zochmana, priučil som ho mlynárstvu a zas bolo dobre.
   </p>
   <p>
    Strava bola zlá. Zvlášť som nemohol navyknúť na poltavské halúšky nemastné, veľké jako
         priehrštie, a na kandúr, to jest voda a v nej pláva trocha pšena. Prilepšovali sme si sami,
         áno žili sme zväčša za svoje, lebo žid bol veľký lakomec a kartár. Kúpili sme si aj
         harmoniku a Mazurek nám vyhrával. Ale aj zajatcov pribúdalo do našej ekonomie, takže nás
         bolo koncom roku už 24. Sostavili sme si malý orchester, čítali sme ruské noviny a trápili
         sme sa, že to s tou vojnou neide dajako z miesta. Na okolí boli po chútoroch naši chlapci
         Slováci a Česi, ktorí k nám chodievali jako do Mekky, a my sme ich oduševňovali a
         posmeľovali, že prijde aj naša doba.
   </p>
   <p>
    Na vianoce 1915 ustrojili sme si pekný vianočný stromček, ovešaný cukrovím, pri ktorom
         náš orchester vyhrával. Mužíci sa pozerali na stromček jako na zázrak a chodili k nám cez
         celé sviatky jako procesiou. Doniesli nám koláče, vajcia a mäso. Aj milenka nášho
         zamestnávateľa Anna Vasiljevna prišla medzi nás, ktorá našu kožu veru viac ráz zachránila
         pred policiou.
   </p>
   <p>
    Mali sme aj iné priateľstvo na chútore neďaleko mlyna. Bol to mužík Alexander
         Alexandrovič Zub, ktorý mal 30 desjatín polí, 20 kusov rožného statku a peknú dcéru
         Jelisavetu Alexandrovnu. Poznal tiež voľačo z našej československej historie o Husovi a
         Bielej Hore a prial nám, aby sme sa oslobodili. Volal nás občas na poľovku a častejšie nás
         zval i na hostinu. Niekedy si pre nás prišiel s trojkou. Raz sa pýtal mňa a Zochmana, ktorý
         z nás si vezme jeho dcéru za ženu. Nevedeli sme ani hneď, ako mu odpovedať, a povedali sme,
         že na to môžeme mysleť až po vojne.
   </p>
   <p>
    Pri rieke Vorskve sú švédske mohyly z dôb, kedy záporožskí kozáci porazili Švédov. Bol
         som si to obzreť dva razy i v lese ten ozrutný dub kniežaťa Kočubeja, odkiaľ cár Alexander
         velel záporožským kozákom. Mali sme tiež učeného priateľa dra Kirila Kiriloviča, ktorý žil
         asi tri versty od nás na svojom statku, mal nás rád, hostieval nás i knihy nám požičiaval.
         S Václavom Vackom stavali dokonca aeroplán.
   </p>
   <p>
    Rok 1916 priniesol nám Brusilovovu ofenzívu, zprávy o ktorej sme len tak hltali. Za to
         nás roztrpčovaly spory našich krajanov v Rusku. Čítali sme petrohradského Čechoslováka a z
         Francie dostávali sme Československú Samostatnosť. Čakali sme netrpezlivo sľúbené
         oslobodenie zajatcov. Už sme boli lepšie poobliekaní a naša organizácia mala s okolím 35
         členov. Ja som bol jej vedúcim.
   </p>
   <p>
    Boli sme proti Dürichovej politike a stáli sme verne pri Masarykovi. Vianoce 1916 boly
         jako minulé a takmer všetci Čechoslováci z okolia prišli k nám. Každý slobodný mal už
         známosť a tak bolo aj dosť dievčat.
   </p>
   <p>
    Prešla zima a s marcom nadišla i ruská revolúcia. Hneď sa nám o veľa ľahšie dýchalo, ale
         mali sme tiež obavu, či rusky národ bude vedeť pochopiť jej pravý význam. K starej vláde
         nemali sme nijakej dôvery, ale teraz naše nádeje rástly. Prvého mája bola veľká
         manifestácia celého šíreho okolia. Boli sme pozvaní aj my a hudba naša viedla sprievod.
         Jozef Fic niesol náš bieločervený prápor. Rudých práporov bolo ako maku. Rečnil aj deputát
         poslednej dumy Kovalevskij a bolo vidno, že to s tou slobodou pôjde nejako divno.
   </p>
   <p>
    V júni 1917 mal k nám prísť emisár nášho vojska. Vybrali sme sa všetci Česi a Slováci do
         Vasiljevskej Volosti a prišli aj niektorí Poliaci, ktorí nás nazývali zradcami Rakúska.
         Emisár však neprišiel.
   </p>
   <p>
    Koncom júla vystrojili sme prvú skupinu dobrovoľcov — Břeněk, Fic, Mazurek, Kadlec — a
         pozdejšie odchádzali bratia z chútoru po jednom. Posielali sme im machorku (ruský
         najlacnejší cigaretový tabák) a čakali sme vianočné sviatky, že prídu bratia k nám na
         návštevu, že ich uhostíme a potom pôjdeme s nimi aj my všetci.
   </p>
   <p>
    Ale októbrová revolúcia obrátila všetky naše rozpočty a zasiahla aj do nášho mlyna.
         Prišiel delegát od sovietu v Poltave a prevzal mlyn, ktorého majiteľ hneď sadol na trojku a
         zmizol, aby sa nikdy nevrátil. Ja som sa podpísal ako vedúci mlyna. Komitét z Poltavy robil
         si, čo chcel. Keď sa zachcelo mäsa, napísala sa zápiska, že je treba zabiť sviňu, soviet
         zápisku odobril a mali sme mäsa do vôle. Na vianoce ozaj došli bratia z Berezian od 7.
         pluku k nám na celý týždeň. Napiekli sme koláčov i mäsa, zabávali sme sa, ako sme vedeli,
         ale trápila nás starosť, ako sa to všetko skončí. Naši bratia nám dali pokyn, aby sme s
         nimi ešte nechodili, lebo ruská fronta je rozváľaná, zemliaci (vojaci ruskí) opúšťajú
         frontu, vracajúc sa húfne domov, a tak bude vraj pre nás najlepšie, keď sa pripojíme k
         československému vojsku, až bude ustupovať na Don alebo inde. Do mlyna prišli potom
         frontovíci (ruskí vojaci z fronty) a vyhlásili, že si mlyn povedú sami a my že môžeme ísť,
         kde chceme. Odovzdali sme im všetko, ale za dva dni boli hotoví, lebo zabudli vypustiť v
         strojárni vodu z cylindru, ktorý sa mrazom roztrhol. V Rusku vtedy nebolo možné dostať
         tieto veci za žiadne peniaze. Rozlúčili sme sa s krásnym parkom i dedinou, kde sme
         prežívali za tri roky chvíle radostné i smutné a do ktorej sa už nikdy nevrátime. Nabrali
         sme chleba, koláčov a tiahli sme k Poltave. Na nádraží sme vstúpili do prvého
         československého zapasného (záložného) pluku a v Charkove sa pripojil zbytok organizácie
         taganrožskej. Jachali sme k Samare a cestou sme prerábali okná, dvere, pryčny, nápisy na
         vozňoch. Do Samary sme došli práve k voľbe na sjazd. Pri voľbách som bol kandidovaný aj ja,
         ale dr. Němec, neskoršie zástupca Československej Národnej Rady v Japonsku, dostal väčšinu
         a bol zvolený delegátom on.
   </p>
   <p>
    Náš transport bol pomenovaný tretí transport nových dobrovoľníkov. Cestou som bol
         vyvolený za člena súdu, ktorého predsedom bol právnik. Nemali sme však dokopy čo robiť. Len
         kedysi v Sibíri ukradol jeden náš brat poleno dreva, za čo sme mu namerali dve hodiny basy.
   </p>
   <p>
    V Čite bolo hniezdo českých komunistov, ktorí nás provokovali, že nás ďalej nepustia, a
         veliteľ rudej armády zabajkalskej mal k nám revolučnú reč. Ale naši rečníci tak mu
         odpovedali, že bol celkom porazený. Českí komunisti odtiahli a my sme si išli do svojich
         teplušiek pri speve marseillaisy. Veliteľ rudej armády nám prial šťastlivú cestu. Iných
         ťažkostí sme na amurskej a usurijskej dráhe nemali. Asi v polovici mája 1918 sme došli do
         Vladivostoka. Zatiahli nás okolo arsenálu až skoro k Hnilému uhlu. Bratia od 5. a 8. pluku
         nás privítali a boli sme ubytovaní v blízkosti kasárne 5. pluku.
   </p>
   <p>
    Okolo tiekol malý potôčik, kde sme sa umývali a šaty prali. Bol z nás zriadený štvrtý
         prápor 5. pluku. Ja so Zochmanom boli sme v 3. rote a začali sme cvičiť. Vedľa nás bola
         prvá rota a hudba, ktorá hrala každý deň. Keď prišla časť siedmeho pluku, chcel som tam
         najsť svojich známych, ale našiel som len brata Jozefa Pavlíčka zo St. Turej, od ktorého
         som kúpil za 5 rubľov stanový diel (celtnu) na letné „rajtky“ (jazdecké nohavice).
   </p>
   <p>
    Onedlho ma zavolal brat kapitán Kadeřábek, aby som išiel k strýčkovi z Ameriky, že vraj
         viem anglicky. Vyhováral som sa, ale konečne som preca išiel. Strýčko z Ameriky bol z
         Chicaga a býval v malej kasárni pri forte generála Zineviča, kde bol ubytovaný aj brat
         generál Klecanda. Keď som sa so strýčkom soznámil, začali sme hneď zriaďovať pre bratov
         hríšte fotbalové, tennisové a obnovili sme tiež bývalé kasino ruskej generality. Spravili
         sme aj kolkáreň, holičskú oficinu, čajovnu a školu. Strýčko začal učiť našich chlapcov
         anglicky.
   </p>
   <p>
    Otvorenie čajovne bolo spojené s celou slávnosťou. Hudba vyhrávala, ja som s inými
         bratmi varil a predával čaj. Napiekli sme ale z 30 kilo múky kobližiek (fanky), ktoré boly
         za krátko rozpredané. Prišiel i veliteľ nášho vojska na východe generál Ditterichs, ktorý
         mi po anglickom privítaní strýčkovom vtiskol do ruky „sorokovku“ (sorok = 40, sorokovka =
         štyricaťrubľovka). Rozdelil som sa statočne s bratmi, ktorí mi pomáhali.
   </p>
   <p>
    Bol som aj fajka — nosil som menáž strýčkovi a bratovi Klecandovi. Spávali sme všetci po
         vojansky — na pryčnách a pod šinelom (plášťom). Len strýčko mal pokrovec. Čas bežal a
         všetci sme cítili, že sa niečo chystá, v čom budeme aj my mať svoju úlohu.
   </p>
   <p>
    Bol som pridelený k 12. rote a 29. júla sme brali Vladivostok. Náš prápor obsadil večer
         nádražie a rekvirovali sa zbrane. V noci sme sa pohli vlakom na Nikolsk Usurijsk. Pred nami
         5., 7. u 8. pluk hnaly nepriateľa. Nad Nikolsk Usurijskom vstúpili sme i my do boja, v
         ktorom padlo mnoho bratov 5. pluku. Náš prápor obsadil po bitve uzol medzi mandžurskou a
         usurijskou dráhou. Boli sme v jednej dedine, keď padľa Mučnaja a Spasskoje. Tam pri dedine
         padol Slovák strelec 5. pluku, br. Kapitán z Liptova.
   </p>
   <p>
    Potom sme asi dvaciati obsadili stanicu Jevgenijevku, asi 20 vierst smerom k
         Chabarovsku, kde sme zamenili jako zástava rotu 8. pluku. Nepriateľ tlačil na nás od Imanu
         na rieke Usuri. Bolo nás málo, terén neprehľadný, trpeli sme mnoho od komárov. Chodili sme
         tak na zmenu asi 14 dní. Potom sme sa posunuli o verstu blíže a obsadili sme pílu. Ráno
         došla japonská kavaleria. Dôstojník sa s nami nemohol dorozumeť, až so mnou trochu po
         anglicky. Ukazoval na naše lentočky, že si ich aj boľševici môžu ľahko našiť. V lese mi
         ukázal okopy, v ktorých stály asi dva prápory a poslal ma nazpäť. Keď som došiel nazpäť,
         bol tam už br. práporčík Kulhavý, aby sme sa vrátili k ešelonu.
   </p>
   <p>
    Do dnes neviem, čo ten japonský dôstojník chcel. Strýčko už mal čajovňu v jednom vagóne,
         kde boly stoly, stolice a gramofon, kdežto v druhom vagóne boly zásoby, zákusky, trafika,
         cuker a iné potrebné veci. Strýčko si ma zas vyžiadal ku pomoci. Okrášlili sme čajovňu
         spojeneckými zástavami a rôznymi obrazy. Kávu a čaj som predával za 5 kopejek pohár.
         Jazdili sme po trati sem a tam, hádzali sme našim niekedy aj zdarma, keď stáli na stráži
         pri moste a inde. Kde sme zastali, tam sme predávali. Bola to celá miešanina národov, čo sa
         kupila okolo našich vagónov: naši, Japonci, kozáci, Američania, Francúzi, Angličania,
         Siamania. Každý platil svojimi peniazmi a chcel dostať drobné zas v svojich peniazoch.
   </p>
   <p>
    Strýčko mňa mal velice rád a dal mi dobré americké prádlo a topánky. V Imane bol
         zakopaný 27. pluk americký z Filipín, u ktorého slúžilo tiež niekoľko Čechov a Slovákov.
         Slúžili na Filipinách už dva roky a mali moc peňazí. Keď sme k nim prišli, nemohli sme sa
         od nich dostať, všetko nám vyjedli. Išli sme nakúpiť nové zásoby do Chabarovska, ale na
         spiatočnej ceste nám zas všetko odkúpili. Prišla aj jedna pani Češka kúpiť čokoládu.
         Civilom sme nepredávali, ale jej sme predali. Pozvala ma na obed. Mala peknú reštauráciu.
         Jej muž bol Rus, ona bola pôvodne harfenistka, ale bola hrdá na svoj pôvod.
   </p>
   <p>
    Mňa vždy len mrzelo, že sa nevraciame k našim. Konečne som strýčka nahovoril a vrátili
         sme sa do Spasského. Naši bratia už hrešili, kde sa tak dlho s čajovňou túlam a zlostil sa
         aj nový veliteľ nášho práporu br. kap. Blažek. O niekoľko dní som odišiel k rote. Strýčko
         mi dal 350 rubľov a iné dary.
   </p>
   <p>
    O nedlho poslali mňa ešte s jedným bratom Slovákom od Trenčína, meno ktorého som
         zabudol, ku štábu atamana Kalmykova do Chabarovska, aby sme odtiaľ doviedli všetkých
         zajatých Čechov a Slovákov. Dostali sme preukaz, peniaze, vsadli na vlak a hybaj do
         Chabarovska. Hlásili sme sa u štábu atamanova, podali sme žiadosť adjutantovi, ale ten nám
         povedal, že nepustia od svojho otrjadu (vojenskej časti) ani jedného Čechoslováka, lebo
         vedia veľmi dobre vyzvedať, tak že kozáci sú nič proti nim. Poslal nás na Krasnuju Riečku
         do vojenského gorodu (tábora), aby sme si ztade vzali všetkých krajanov.
   </p>
   <p>
    Išli sme cez vyrúbaný les, lebo môj druh poznal tamojšie lágry z doby svojho pobytu v
         nich. Hlásili sme sa u veliteľa, plukovníka ruského, ale on nechcel o Čechoslovákoch nič
         vedeť a že nám nedovolí nikoho z tábora brať.
   </p>
   <p>
    Až keď sme sa telefonicky spojili s Chabarovskom a prišiel príslušný pokyn, povedal nám,
         aby sme si robili, čo chceme a viac sme ho nevideli.
   </p>
   <p>
    Na druhý deň vydali sme po celom tábore rozkaz, aby sa všetci Česi a Slováci sišli v
         jednej budove. Bolo tam mnoho dôstojníkov, mužstva málo. Došlo asi 200 oficierov Čechov a
         Slovákov, ale ani jeden nechcel s nami ísť. Jeden starší pán, tuším major Slovák, Ostrovský
         alebo Ostrolucký, statkár, vyhováral sa, že je Slovák, ale že sú tu mladší, nech tí idú.
         Jeden poručík Slovák na nás zrovna hubu ukrivil preto, že ho Česi nechceli kdesi v banke
         spraviť úradníkom. Nechceli sme odísť len tak a sobrali sme 7 prihlásených z radov mužstva:
         troch Čechov, troch Slovákov a jedného Žida z Liptovského Sv. Mikuláša. Sami sme odišli do
         Jevgenijevky a nových dobrovoľcov sme poslali do Vladivostoku.
   </p>
   <p>
    Náš prápor prešiel do Nikolsk Usurijska. Čakali sme generála Štefánika, a keď vyberali k
         čestnej jeho stráži, hlásil som sa aj ja. Poslali nás do Vladivostoku. Keď Štefánik
         prišiel, ukázalo sa, že nás neni treba, a vrátili sme sa k svojmu práporu. Tam nás zastihlo
         príjemné prekvapenie. Japonský mikado (cisár) poslal nám do daru každému 100 cigaretlí a
         tri fľaše piva. Potom sme sa chystali znova na frontu a síce na Urál.
   </p>
   <p>
    Odišli sme hneď za vlakom, na ktorom odjachal generál Štefánik. Asi 20. decembra
         dorazili sme do Kamyšlova, kde sme upisovali na revolučnú půžičku. Upísali sme s bratom
         Zochmanom po 1000 frankoch. Byvši pridelení jako prvý prápor pod velením br. kap. Vlka k
         12. pluku, odišli sme do Jekaterinburgu, odkiaľ sme tiahli na frontu smerom ku Kunguru. Na
         59. razjezde prišiel rozkaz Štefánikov, aby sme sa vrátili. Naše vojsko malo byť
         reorganizované. Keď nám cestou lokomotiva vypovedala službu, vydali sme sa s bratom Vlkom
         asi verstu od trati, kde bolo naskladané drevo. Nabrali sme každý dve-tri polená — br. Vlk
         a br. Kulhavý vždy tri — a na troje obrátenie mali sme dreva na celú cestu.
   </p>
   <p>
    V tajge sme zastihli Angličanov, ku ktorým som sa prihovoril. Jeden z nich, lekár,
         zavolal mňa na čaj do ich teplušky a hovorili sme o Sibíri.
   </p>
   <p>
    Povedal: „Československý národ môže byť hrdý na svojich synov, ale Rusov neprivedete k
         rozumu.“ Rozlúčili sme sa, lebo náš ešelon sa už pohol.
   </p>
   <p>
    Na západ od Krasnojarska sme manévrovali po razjazdoch, lebo tam prebehali od severu na
         juh boľševické tlupy. Konečne nás usadili v Krasnojarsku, kde som sa sišiel s bratom Jánom
         Bunom zo Starej Turej. Strýčko z Ameriky tam ustrojil YMCU a kadenáhle ma ovoňal, už
         požiadal br. plukovníka Palackého, aby mňa prepustil. Tak som zas nastúpil k nemu, predával
         som kvas a 2% pivo a zákusky. Vybral som si zo zajatcov sedem Nemcov pekárov; tí piekli a
         ja som predával. Nikdy nič nezostalo, všetko sa hneď minulo.
   </p>
   <p>
    V YMCE hrávala denne hudba, prednášalo a spievalo sa. O niekoľko dní došiel z Irkutska
         tábor Slovákov a jeden z nich prevzal YMCU do vlastnej režie. Ja som sa vrátil k rote.
         Robili sme službu v krasnojarskej tjurme (väzení), ale ja som ochorel tak, že súc okrem
         toho starší, bol som naznačený na prehliadku za účelom evakuácie do vlasti.
   </p>
   <p>
    Bol som zapísaný pre najbližší transport; spolu s bratom Zochmanom pohli sme 10. júľa po
         dojemnej rozlúčke s bratmi na východ. Všade, kde boly naše časti, opakovalo sa vítanie a
         lúčenie. Za Čitou sme prechádzali pomimo semjonovcov. Tí na nás podivne pokukovali a
         manévrovali bronevikom okolo nášho ešelonu. My sme sa však neukázali, držiac ovšem vintovky
         (pušky) pohotove. V jednej semjonovskej tepluške hrali Nemci asi na tri hudobné nástroje
         „Wacht am Rhein“. Do Vladivostoku sme došli bez úrazu počiatkom augusta. „Smjelčak“ nás
         previedol na Ruský ostrov, kde nás privítal br. šikovateľ Franc Jahn zo Starej Turej. Keď
         sme sa usadili, chodieval ma br. Jahn budiť skoro ráno, aby som s ním išiel na more na ryby
         a pri tom ma ponúkal nikolajevskou (vodkou), aby sme to zapili. Ja som však mal ryby radš
         pečené na pekáči ako živé v mori a len nerád som išiel.
   </p>
   <p>
    Hodne sme sa kúpavali a opiekali na piesku, lebo jasenné dni sú vo Vladivostoku teplé.
         Brat Jahn odišiel s loďou Hefronom, ale v Japonskom mori utrpeli haváriu a museli tri
         mesiace zostať v Japonsku.
   </p>
   <p>
    My sme nakladali múku, mäso a všetko, čo sme potrebovali na tak dlhú cestu, a nezabudli
         sme ani na svoje kufierky. 10. októbra sme vypluli s 9. transportom na lodi Karachi Maru z
         Vladivostoku. Bolo nám u srdca za tým Ruskom všelijako. Rozlúčil sa s nami br. generál
         Čeček.
   </p>
   <p>
    Na druhý deň napadol nás v Japonskom mori tajfún, ktorý nás zahnal do zálivu na Koreji.
         Potom už to išlo veselo do Singapooru v Zadnej Indii.
   </p>
   <p>
    Teplo bolo vždy väčšie a väčšie, tak že sme sa konečne vyzliekli do naha. V Singapoore
         sme stáli štyri dni. Ja som bol tlmačom bratov, ktorí chceli nakúpiť rôzne veci domov jako
         vanilku, korenie, kávu, konzervované mlieko, rum a čaj. Kúpili sme 20 mechov kávy, 2 bedny
         rumu, korenia, ceylonského čaju a mlieka. Jeden Rus, zamestnaný tam na plantážach, ponúkol
         sa nám, že nám ukáže najkrajšiu botanickú záhradu sveta. Najali sme auto a obzreli sme si
         všetko. Stálo to ozaj za to.
   </p>
   <p>
    Loď už mala čo chvíľa ísť ďalej, ale náš nákup, ktorý nám mali dodať židovskí obchodníci
         na loď, akosi neišiel. Bratia na mňa mrmľali, že som to zle dojednal, ja som behal sem i
         tam, až konečne, keď už sa mala loď pohnúť, prihrčaly dva autiaky s objednanými vecami.
         Ledva sme ich stihli nalodiť. Židovský obchodník sa vymlúval, že sa chcel vyhnúť plateniu
         cla a preto došiel s tovarom tak neskoro. Keď sme na druhý deň chceli kávu podeliť, začali
         niektorí bratia ukazovať na mechy, jaké že to z nich lezú potvory. Otvorili sme mechy a
         všetka káva bola zmuškovaná. To bol pravý dôvod, prečo nám žid dodal tovar tak neskoro.
         Rozumie sa, že všetok hnev bratov padol na mňa a na bratov, ktorí so mnou nakupovali.
         Zaliezli sme do nášho oddelenia a niekoľko dní sme sa ani neukázali. Ja a Zochman sme potom
         na palube tú kávu sušili a mušky vyháňali. Mnohí bratia nahádzali svoj diel kávy do mora,
         ale iní ju doniesli domov a bola veru dobrá, lebo doma kávy nebolo.
   </p>
   <p>
    Nuž a potom už to išlo cez indický oceán k Adenu a Rudým morom cez Suez a Stredozemské
         more do Terstu. V Stredozemskom mori sme zas už obliekli šinele. V Terstu nás hostili
         talianski vojaci vínom a niektorí bratia si tu dobre potiahli. Ja a Zochman kúpili sme si
         každý dve fľaše domov. Brat konzul Šeba nás chytro vystrojil na ďalšiu cestu. Keď sme
         nastupovali do vlaku, brat Zochman padol a zlomil si rebro.
   </p>
   <p>
    Vlak nás unášal cez Rakúsko do Prahy, kam sme došli 3. decembra 1919. Celá Praha nás
         vítala. Ubytovaní sme boli v Štefánikovej kasárni. Bolo nás asi 30 Slovákov. Piateho sme už
         išli na Slovensko. Keď som prišiel do Bratislavy, chodil som po perone a pozorujúc národ,
         povedal som si v duchu: „Toto je tedy ten národ, za ktorý sme bojovali? Ešte mnoho vody
         ujde Dunajom dolu, nežli z neho bude to, čo má byť.“
   </p>
   <p>
    V Novom Meste nad Váhom stretol som sa s bratom kapitánom italskej légie Gustavom
         Koštialom. Tam som dal svoje sibírske zaväzadlá na turanskú poštu a sám som išiel peši v
         svojich japonkách cez Bzince a Ľubinu domov. Všade na mňa ľudia pozerali, čo že to ide za
         vojaka. Na Palčekovom nad St. Turou som stretol cigáňov, ktorí mi veľmi úctive salutovali.
         Pred otcovským domom stál sestrin syn, vojak prvého slovenského pluku dobrovoľníkov Jozef
         Slezák, jako by ma už čakal. Otvorím dvere rodného domu a hja — za stolom sedí už hodne
         ostarelý otec a sestra Maria. Padli sme si do náručia a radosti nebolo konca kraja.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1865" name="ftn.d56e1865">
        10
       </a>
       ]
      </sup>
      svine, voly
     </p>
    </div>
    <div class="footnote">
     <p>
      <sup>
       [
       <a class="para" href="#d56e1873" name="ftn.d56e1873">
        11
       </a>
       ]
      </sup>
      dedina Podczysle, juž. od Jozefowa
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1996">
       </a>
       Ján Sýkora
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Narodil som sa v Čremošnom (bývalej turčianskej župe) 28. januára 1888, a jako 13-ročný
         chlapec odcestoval som v januári 1902 do Ruska. Posledná moja návšteva vo vlasti bola v
         roku 1913, takže horko-ťažko sa mi podarilo dostať s pomocou dr. Emila Stodolu, tehdajšieho
         pravotára v Budapešti, povolenie do Ruska; mohol som odcestovať 9. decembra s pasom, ktorý
         vystavil turčiansky župan, pravda proti svojej vôli, ale na vyššie nariadenie. Vojna ma
         tedy zastihla už v Rusku, a poneváč už v auguste 1914 bola nie veľká skupina Čechov a
         Slovákov, ktorá organizovala dobrovoľníkov (tam žijúcich krajanov) ku vstupu do ruskej
         armády, prihlásil som sa aj ja do „Českej družiny“ ešte v októbri 1914. Ale pre vzdialenosť
         Rževa (v Tverskej gubernii), kde som vtedy býval, mohol som vstúpiť do armády až v auguste
         1915. Zadelený som bol 8. augusta 1915 do ruského 26. peš. pluku a 16. roty českej na
         výcvik v Kremenčugu, v Poltavskej gubernii. Po dvojmesačnom výcviku bol som poslaný s
         pochodovou rotou na západnú frontu k Českej družine, štáb ktorej sa v tom čase nachádzal 7
         vierst západne od mesta Slucka vo folvarku Ivaň, a ktorej stav bol vtedy nie celých 800
         mužov.
   </p>
   <p>
    Prišedši do štábu družiny, bol som zadelený v záujme služby do 6. roty, ale následkom
         nedostatku kancelárskych síl v štábe bol som preložený na rozkaz veliteľa pluku, plukovníka
         Trojanova, ako dobrý znalec ruskej reči v slove a písme do kancelárie štábu ako výpomocná
         sila. Nakoľko som sa ale v práci veľmi osvedčil, už k Vianociam 1915 bol som zadelený do
         štatútu a povýšený zo streľca na mladšieho pisára a začiatkom mája roku 1916 už na
         staršieho pisára. Dňom 1. januára 1916 bola družina premenená na československý pluk, ale
         začiatkom mája tohože roku boly utvorené z československého pluku 1. a 2. československý
         pluk a československá brigáda. V jeseni r. 1916 vyrástol i 3. československý pluk a tieto 3
         pluky boly postupne pomenované: 1. „Jána Husa“, 2. „Juraja Poděbradského“ a 3. „Jána
         Žižku“. Keďže brigáda mala už plný stav, tri pluky, dostala rozkaz, aby sa všetky tri pluky
         z celej fronty stiahly na jeden úsek a to do Jezernej ku Zborovu, kde dostaly svoje pozície
         k spoločnému nástupu na nepriateľa, čo malo dodať zboľševizovanej a v rozpade sa
         nachodiacej ruskej armáde bojovnej nálady.
   </p>
   <p>
    18. — 20. júna bolo všetko na svojich miestach dobre vyzbrojené, tak delostrelectvo ako
         aj kavaleria a pechota, takže víťazstvo sme považovali za isté a tešili sme sa, že v
         najbližšom čase budeme medzi svojimi v oslobodenej vlasti; ale túhy naše splnené neboly,
         lebo ruská armáda sklamala, o čom sa podrobnejšie už na iných miestach písalo.
   </p>
   <p>
    Pred samým nástupom bol som s inými dobrovoľci z I., II. a III. pluku, dohromady asi
         40-60 mužov, vojenským odborom v Kijeve odvolaný z fronty a odvezený do Kijeva v právomoc
         náborovej komisie, lebo na vojenskom revolučnom sjazde v apríli 1917 v Kijeve zvolený som
         bol i ja za emisára. Každému emisárovi bol pridelený určitý rajon pre nábor dobrovoľníkov
         medzi zajatci.
   </p>
   <p>
    Na sjazde v Kijeve, ako je známe, bola oficielne vypovedaná válka Rakúsko-Uhorsku a
         obsah tohoto prejavu bol v letákoch shadzovaný s aeroplánov na nepriateľské fronty.
   </p>
   <p>
    V druhej polovici júna odcestovali sme tedy asi osemnásti z Kijeva do Odesy, kde sme
         mali dostať v štábe vojenského okruhu ďalšie písomné povolenie náboru dobrovoľníkov, ktoré
         nám všetkým behom 2 dní bolo vystavené. Ja som dostal rajon mesta Ananiev a jeho okolie,
         kde som učinkoval na nábore dobrovoľníkov od júna do konca augusta. Musím poznamenať, že
         veliteľ a adjutant môjho pluku zakročili u brigádneho veliteľa a v náborovej komisii, aby
         mňa ako dobrého a nepostrádateľného pisára ponechali u pluku, že radšej pustia z kancelárie
         ostatných 50 pisárov, len aby mňa mali pri ruke; mal som totižto celý pluk v evidencii a
         podanie rozličných výkazov o stave pluku štábu západnej armády bolo mojou prácou, takže
         spisy tak adjutant ako aj veliteľ pluku podpisovali s najväčšou istotou, nepochybujúc o
         správnom vyhotovení, čo dokázali i tým, že ani v jednom prípade neskúšali spisy, či sa
         nevyskytne niekedy omyl, čo bolo vylúčené. Žiaden spis mnou vyhotovený nebol pluku nikdy
         vrátený ani k doplneniu ani k oprave a pre túto moju presnú a svedomitú prácu bol som veľmi
         obľúbený u adjutanta i veliteľa pluku, čo dokazuje, že pri povýšení v poddôstojníckych
         hodnostiach a pri vyznamenaní v štábe pluku bol som na prvom mieste.
   </p>
   <p>
    Ako som už uviedol, bolo mi pridelené pre nábor dobrovoľníkov mesto Ananiev a jeho
         okolie na brehu Čierneho mora, kde som pracoval vyše dvoch mesiacov sám s dobrým výsledkom,
         takže za túto dobu podarilo sa mi získať asi 140 Čechov a asi 15 — 16 Slovákov, ktorých som
         po skupinách a jednotlive do záložných plukov odosielal.
   </p>
   <p>
    Po návrate z tejto cesty išiel som k svojmu pluku zpäť už v septembri. Pluk som našiel
         po zborovských bojoch značne menší (u Zborova sme mali veľké straty) na odpočinku v
         Berezanoch pri stanici Polonnoje. Keď som však došiel k pluku, žiadal som si trojtýždňovú
         dovolenú, ktorú som aj dostal; ztrávil som ju v Rževe, v Tverskej gubernii, u svojich
         krajanov Turčanov. Po ulpynutí dovolenej viedla moja zpiatočná cesta cez Kijev a tu som si
         zašiel k náborovej komisii, kde ma už čakaly vyhotovené dokumenty na novú cestu pre nábor
         dobrovoľníkov, tentokrát za Ural do miest Kamyšlova a Šadrinska a ich okolia. Pre spisy na
         povolenie náboru muselo sa ísť do Kazane k štábu kazaňského vojenského okruhu. Poneváč
         dostal som vyšeuvedený rajon a brat dr. Hojo mesto Ufu a jej okolie, vybrali sme sa na túto
         cestu z Kijeva dvaja; išli sme len do Kazane 5 dní. Pre ohromný nával vojenských i
         civilných cestujúcich museli sme nasadať v Kijeve do vlaku oknami, čo sa tam dialo po celý
         čas vojny.
   </p>
   <p>
    Z Kijeva sme odrazili asi 25. októbra 1917 pred večerom, ale po 2dennom cestovaní, keď
         sme neboli vpustení do Moskvy pre tamojšie nepokoje, známe ako októbrová revolúcia
         (boľševický prevrat), boli sme nútení na jednej križovatke sosadnúť, obísť Moskvu s južnej
         strany na 150 — 400 kilometrov cez Kalugu, Tulu, Orel a Penzu a tak sa dostať do Kazane. V
         Kazani po 4dennom odpočinku sme obdržali u vojenského okruhu spisy a cestovali sme na svoje
         pôsobištia. Brata dr. Hoju som cestou opustil v Ufe a ja som cestoval cez Zlatoust,
         Čeljabinsk a Jekaterinburg do Kamyšlova. Ako v Kamyšlove, tak aj v Šadrinsku žiadal som o
         podporu vojenského náčelníka a sovietské úrady, ktoré mi skutočne veľmi išly v ústrety. Ale
         nábor tu bol pre mňa neobyčajne ťažký, pretože už vtedy ruskej fronty nebolo a z nemeckých
         a rakúskych zajatcov kto chcel, išiel na vlastnú päsť domov, najviac cez Petrohrad; nejednu
         výtku som musel odrážať, keď mi bolo pripomínané, že však už niet vojny ani žiadnej fronty
         a že len nás niekoľko dobrodruhov zaumienilo si válčiť. Veľaráz som bol vo veľmi
         nebezpečnej situácii, zvlášť so strany zajatcov maďarskej a rumunskej národnosti.
   </p>
   <p>
    Pri tom všetkom, keď som predniesol v Šadrinsku na schôdzi, o čo sa jedná, našiel som
         veľké porozumenie u dôverníkov tunajšej organizácie: Jozefa Fialu, profesora obch. akademie
         v Prahe, a Rudolfa Smažíka, bankového úradníka, t. č. riaditeľa Ústrednej záložne čs. legií
         v Prahe. Tento posledný na môj preslov prvý dal odpoveď a poznamenal, že skutočne prišla
         doba pre náš národ najpríhodnejšia k oslobodeniu, a hneď sa mi aj aj do vojska prihlásil.
         Za ním nasledovali potom ďalšie prihlášky a tak v Šadrinsku a Kamyšlove sa mi podarilo
         nabrať behom novembra a decembra roku 1917 90 — 100 dobrovoľníkov Čechov a asi 8 — 10
         Slovákov — spolu asi 110 mužov.
   </p>
   <p>
    Dňa 8. januára 1918 dal som zavolať šadrinskú aj kamyšlovskú skupinu, pripravenú už v
         právomoci vojenských náčeľníkov do našich záložných plukov. Šadrinskú skupinu poslal som
         vopred, vysvetlivši jej, ako sa má chovať cestou a zvlášť pri prejazde jekaterinburskou
         stanicou, lebo stanica a mesto bolo veľmi zboľševizované, a u sovietov boli väčšinou Nemci
         a Maďari, ktorí nášmu hnutiu všemožne prekážali.
   </p>
   <p>
    Ale duch dobrovoľníkov bol nezlomný a tak obidve skupiny Jekaterinburgom šťastne prešly.
         Pri zastávke v Jekaterinburgu zakázal som vôbec na stanicu vychádzať, a keď preca nejaký
         sovietsky „revizor“ sa pýtal, kam títo ľudia idú, odpovedal som, že do Permi na prácu; keď
         sme prišli do Permi, tu zas že idú do Vjatky a tak ďalej, až do Moskvy. Keď sme prešli
         najnebezpečnejšie stanice, octnuli sme sa v Moskve bez akejkoľvek prekážky. Tu som svojich
         bratov nechal vo vlaku a ja som si zašiel do odbočky Národnej rady vyžiadať si bližšie
         inštrukcie o našom hnutí, lebo od októbra 1917 až do polovice januára 1918 bol som
         informovaný len čiastočne z časopisov.
   </p>
   <p>
    Pri návšteve Národnej rady prvý raz som sa stretol s jej členom bratom Matejom Miškócim.
         Po vymenení niekoľkých krátkych názorov a obdržaní inštrukcií bežal som na nádražie a
         cestovali sme k vojsku do Žitomíra, kde vtedy bol prvý pluk a záložný pluk. Do pluku
         podarilo sa nám prísť po 3týždňovej ceste až koncom januára, lebo sme prechádzali na
         niekoľkých miestach ukrajinské boľševické fronty. Po príchode do Kijeva, kam som išiel len
         sám, bez dobrovoľníkov, odovzdať svoje hlásenie a referencie o stave vecí, referent
         náborovej komisie brat dr. Fišer bol veľmi prekvapený mojím príchodom v takú dobu, keď
         živej duše na ulici nebolo.
   </p>
   <p>
    Keď som prechádzal mestom, bolo úžasne bombardované, takže delostrelecké náboje búraly
         domy, stromy a všetko, čo bolo v ceste. Po uliciach sa válaly pobité kone, psi atď. Ja som
         sa však aj za takejto situácie dostal šťastne do vojenského odboru, kam práve vletela oknom
         do kancelárie guľa, ale na šťastie nikomu neublížila. Za svoju prácu pri nábore
         dobrovoľníkov som dostal vrelé uznanie. Obecenstvo mesta Kijeva ukrývalo sa cez 3 dni v
         domových chodbách, pivniciach a iných viac-menej bezpečných miestach. Po odovzdaní
         referencií ihneď som sa vracal na stanicu, ktorá vtedy vzdialená bola od Kijeva 20 vierst;
         do samého Kijeva nebol vpúšťaný žiaden vlak pre šialenú streľbu.
   </p>
   <p>
    Prišedši koncom januára k svojmu pluku do Žitomíra, bol som povýšený zo staršieho na
         plukovného pisára. Do tejto doby bol som vyznamenaný 2 striebornými a 1 zlatou medailou „za
         userdie“. Pluk sa práve pripravoval na odchod z Ukrajiny na východ za Dnepr, lebo, ako
         ruské vojsko opúšťalo frontu, tak Nemci systematicky postupovali do Ruska a nášmu vojsku
         nepozastávalo nič iné, ako vyhýbať sa nepriateľovi.
   </p>
   <p>
    Vtedy prestalo byť naše vojsko súčiastkou ruskej armády, ale pridružilo sa k spojeneckej
         armáde. A tak 11. februára 1918, keď vlak s nemeckým vojskom dorazil na stanicu Žitomír,
         opúšťal náš pluk toto mesto hradskou do Kijeva (140 verst). Sovjety v Žitomíri nás síce
         nechcely pustiť ozbrojených cez mesto, žiadajúc vydanie zbraní, ale sme to kategoricky
         odmietli, no a proti nám, ozbrojeným po uši, netrúfala si tamojšia posádka vystúpiť, lebo v
         meste by toto vystúpenie boli veľmi pocítili; takto sa ani najmenšia príhoda nestala.
   </p>
   <p>
    Pri prechode železnice, asi 400 — 600 metrov v blízkosti stanice stály naše guľomety na
         stráži, kým naše vojsko neprešlo, a tu si ani nemecký oddiel netrúfal strieľať a cestu nám
         prekaziť. Ale na druhý deň, keď náš pluk už bol asi 40 vierst od Žitomíra, zašly nám do
         chrbta 3 obrnené nemecké automobily a začaly po našom vojsku strieľať. Náš pluk, nič zlého
         netušiac, cestu uvoľnil, lebo autá išly pod ukrajinskou vlajkou, dávajúc nám znamenie; len
         v kritickej chvíli sme sa spamätali, že ide o nepriateľa a v okamihu padli naši 4 bratia,
         ktorých sme tam potom vedľa cesty i pochovali. Autá sa obrátily a utiekly, ale nie na
         sucho; nemohli sme však zistiť, koľko mrtvých mali.
   </p>
   <p>
    Ďalšiu cestu do Kijeva sme prekonali bez prekážok, ale keď sme prechádzali v Kijeve po
         moste cez Dnepr, Nemci už zas hľadeli nám prekážať pri prechode. Tu sa im to ale
         nevyplatilo, lebo až na malú časť padli všetci.
   </p>
   <p>
    Naším odchodom cez Dnepr ostal západ bez nášho vojska a náš cieľ bol teraz čím skorej
         napred. Po niekoľkodennej ceste šťastne sme sa dostali do Prilúk (zase 140 vierst) a po
         dvojdennom odpočinku zrekvirovali sme vlaky osobné aj nákladné a cestovali sme cez Bachmač
         na východ ďalej; ale ani Bachmač nebol pre nás veľmi bezpečný. Tu nám zabezpečil priechod
         5. pluk II. divízie, keď Nemci silou-mocou chceli nás odrezať, a po veľkých bojoch 5. pluku
         s Nemcami ostal Bachmač v našich rukách.
   </p>
   <p>
    To bol posledný pokus nemeckého vojska prekážať nám, lebo keď sa naše vojsko sústredilo
         a mali sme všetky nebezpečné body za sebou — trate na okolí hlavnej dráhy ku Kursku a
         Voroneži bok tiež v našich rukách — Nemci ustúpili, vediac, že by museli priniesť ohromné
         obete, aby nás mohli zdolať. Počínajúc Kurskom na západe a končiac Vladivostokom na východe
         bola trať v rukách našej I. a II. divízie a pánmi situácie sme boli my na 8
         tisíckilometrovej diaľke. Od februára do mája odpočívalo vojsko rozložené po staniciach. Po
         dobu odpočinku sa vyjednávalo so sovjetmi, ktoré nás chcely odzbrojiť a dať nás do
         zajateckých lágrov, v prípade neposlušnosti použiť radikálneho spôsobu — odstrieľať nás.
         Koncom mája roku 1918 preca nás napadli boľševici na tejto dlhej železničnej dráhe na
         niekoľkých miestach, chtiac znemožniť náš odchod do Francúzska. Začaly sa boje, v ktorých
         sme takmer vždy zvíťazili.
   </p>
   <p>
    Ja som bol ešte vždy u štábu I. pluku, a keď náš štábny vlak bol prepadnutý boľševikmi v
         Zlatouste, na čo sme my neboli pripravení, lebo nám v Penze odobrali zbrane, mohli sme sa
         brániť len holými rukami. Tu sme mali asi 540 mužov zo štábneho vlaku a niekoľko pušiek u
         strážneho oddielu, ktorý bol ponechaný sovjetmi v Penze. Pri srážke bolo zranených a
         zabitých 13 našich, boľševici stratili podľa výpovedí 140 mužov. Poneváč k západu a východu
         sme boli vzdialení od našich častí na 300 — 700 vierst a boľševici nám hrozili úplným
         zničením, opustili sme 28. mája dopol. o 11. hod. stanicu Tunduš, 20 vierst západne od
         Zlatousta, smerom na východ k Čeljabinsku cez Ural peši, ponechavši všetko boľševikom, čo
         patrilo pluku a nám samým, a len chlieb, cukor, konzervy, čaj a tabak sme si vzali so
         sebou. Veľmi ma trápilo, že ja ako pluk. pisár, majúc kľúče od kancelárskych skriní,
         nemohol som so sebou vziať ani „Zlatú knihu“, darovanú I. pluku profesorom Masarykom; tiež
         mi bolo veľmi ľúto opustiť náš vzácny archív, ktorý pre našu historiu mohol byť veľmi
         cenný, lebo tu u I. pluku sa nachádzala kolíska nášho revolučného hnutia.
   </p>
   <p>
    So žiaľom obzerajúc sa po vlaku, opúšťal som sverený poklad, zanechávajúc ho v pospas
         nemilosrdnému osudu. Takto pustili sme sa do vrchov Uralu, opustivši ranených bratov vo
         vlaku; pochod náš nebol najlepší, lebo nám znemožňovala prechod na niekoľko metrov
         rozvodnená uralská rieka. Ale naša vytrvalosť a odvaha nám dopomohla, že sme našli
         prístupnejšie miesta ku prechodu; urobili sme reťaz, držiac sa za ruky, a prebrodili sme
         dravú horskú rieku bez akejkoľvek obete.
   </p>
   <p>
    Táto cesta s veľkými prekážkami bola príliš dlhá; 5 dní sme putovali po bažinách a
         kopcoch nášho záchrancu Uralu. Na piaty deň po veľkej únave sme sa dostali do závodu Miass,
         kde nás s jasotom privítali obyvatelia tohoto mesta; boli sme mimo nebezpečia, lebo na
         stanici boly naše stráže 3. pluku z Čeljabinska. Tu sme ostali posádkou jeden mesiac, za
         ktorú dobu sme si dosť dobre oddýchli; vyhľadovelí sa zotavili, lebo tu bolo ešte potravín
         toľko, ako pred vojnou v každom meste Ruska. Cítili sme sa tu po toľkom utrpení ozaj dobre.
         Zvlášť dobrá bola naša kuchyňa. Pečiva pšeničného, šuniek, mäsa a klobás bolo celé hromady,
         na trhu vyzeralo to tak, ako keby v Rusku ani vojny nebolo.
   </p>
   <p>
    O mesiac sme opustili Miassy a išli sme naproti našim práporom, ktoré ostaly v Penze a
         ktoré behom tohoto mesiaca usilovaly sa dostať na východ. Stretnutie bolo šťastné, radosti
         nebolo konca-kraja, keď sme aj neboli už všetci pohromade, lebo mnoho bratov v bojoch
         padlo. Vrátivši sa do Ufy, ktorú sme pred mesiacom opustili, našli sme tu našich ranených
         bratov, ktorí ostali nami opustení na stanici Tunduš; radosť zo shľadania bola zase
         ohromná.
   </p>
   <p>
    Takto spojený štáb s prápormi tiahol na západ zaujať mestá, jedno za druhým, až do
         Kazane. Ja som už do Kazane so štábom I. pluku nedošiel; bol som povolaný do štábu korpusa
         a opustivši svoj pluk v druhej polovici augusta, odcestoval som zo Simbirska do Čeljabinska
         v právomoc majora Kosinu, náčelníka operačného oddelenia.
   </p>
   <p>
    Toto operačné oddelenie sa práve utvorilo a pozostávalo z dvoch osôb, náčelníka a
         pisára, ale behom krátkeho času toto oddelenie veľmi vzrástlo a kancelársky personál so dňa
         na deň doplňovali, lebo agenda sa tiež čím ďalej tým viac rozširovala. V operačnom oddelení
         som bol niečo vyše roka (asi 14 mesiacov); po presťahovaní sa štábu z Čeljabinska do Omska
         a ďalej do Irkutska bolo patrné, že sa pohybujeme k východu, a následkom toho premýšľali
         sme o vlasti.
   </p>
   <p>
    Keď sme dostali asi 30. októbra 1918 rádiotelegrafickú zprávu, že je naša vlasť už
         prehlásená za Republiku Československú, bolo radostí bez konca.
   </p>
   <p>
    Asi v júli — auguste došla z vlasti delegácia, medzi ktorou sa nachádzal Slovák z vlasti
         inž. Zdeno Krivoš a z Ameriky Jožo Žiak-Marušiak; tí nám doviezli prvé zprávy z vlasti a
         veľa korešpondencie pre vojsko. Ja som márne čakal zprávu, nedostal som nič. Útecha bola
         ale tá, že došlá delegácia nás vyslobodí z ťažkej a dlhotrvajúcej situácie a že čoskoro
         pôjdeme domov, lebo brat generál Štefánik, keď došiel do Čeljabinska v novembri 1918, ako
         náš minister vojny, krátko po vyhlásení našej samostatnosti a keď som u neho bol ako
         delegát od operačného oddelenia, pripomenul nám, že nie na východ, ale na západ je naša
         jediná cesta do vlasti. Pravda, behom niekoľkých mesiacov po jeho odchode zo Sibírie, sa
         situácia na fronte zmenila a všetci sme boli už len toho presvedčenia, že môžeme ísť do
         vlasti len cez Vladivostok a morom. Na západ sa už nedalo pomýšľať, lebo boľševici sa silne
         vojensky zorganizovali a my by sme tam boli mohli všetci kosti složiť.
   </p>
   <p>
    Pomaly sme sa pripravovali k odchodu a každý čakal, aby aj naňho prišiel rad. Ja som
         mohol z Vladivostoku odplávať až 7. marca 1920, tedy voľačo skôr ako štáb, lebo vďaka
         delegátovi Žiakovi-Marušiakovi bol som na jeho žiadosť a na rozkaz generála Syrového
         pridelený k nemu ako pomocná sila ku kancelárskym prácam a rozličným poradám; s ním som
         cestoval po magistrále niekoľko dní do miest, kde boli naši vojaci-Slováci. Žiak-Marušiak
         mal splnomocnenie od americkej „Slovenskej Ligy“ priviesť niekoľkých našich legionárov
         Slovákov do Ameriky; žiadal som ho, aby aj mňa vzal s ostatnými, lebo v Chicagu žil môj
         brat, ktorého som od roku 1902 nevidel; mojej žiadosti bolo vyhovené a medzi 12 Slovákmi
         som bol i ja.
   </p>
   <p>
    Boli to nasledovní bratia: major Miloš Gavora, kpt. Otomar Houdek, ndp. Jozef Kustra,
         Jozef Kujan, Pavel Topolský, poručík Španiel, Matej Miškóci, šikovateľ Chylo, desiatnik
         Ľudovít Tomáška, Juro Tvarožek, streľci Ján Korman, Juraj Torník, Michal Pallo a ja. Michal
         Pallo nám cestou z Irkutska ťažko ochorel a zomrel vo Vladivostoku, kde sme ho na tamojšom
         čs. hrobitove, na morskom brehu, pochovali. Poručík Španiel ako 13. člen výpravy bol Čech a
         bol ako tlmočník anglickej reči. A tak sme obdržali pasy od splnomocnenca našej vlády vo
         Vladivostoku a 7. marca sme sa nalodili na japonskú loď „Kocu-Maru“, na ktorej bolo okrem
         lodného personálu 20 cestujúcich: nás 13 a 7 Japoncov a Korejcov.
   </p>
   <p>
    Za 40 hodín preplávali sme japonské more a pristali sme 9. marca ku brehu Japonska v
         prístave Nanao, v malom to mestečku pre nás tak neobyčajnej krajiny. Ako sme my boli
         zvedaví na všetko, čo bolo okolo nás, tak nie menej boli zvedaví na nás Japonci, zvlášť
         deti, ktoré v celých zástupoch nás sprevádzaly, až kým sme nenasadli do vlaku, ktorý nás
         viezol smerom k Tokiu. Krajina robila na nás skutočne neobyčajný dojem, a radi sme boli
         všetci, že sme to mohli všetko videť a zažiť.
   </p>
   <p>
    Na druhý deň, 10. marca k večeru, došli sme rýchlovlakom do prístavného mesta Jokohamy,
         predmestia Tokia, kde sme sa ubytovali v japonskom hoteli; museli sme sa pri vchode vyzuť z
         čižiem a len v papučiach po chodbách chodiť, do izby už len v ponožkách. Táto ceremonia nám
         nebola veľmi vhod a preto sme do hotelu chodili len spať. Zato ale boli sme tu ubytovaní až
         do 20. marca, kedy sme nasadali na loď do Ameriky. Za týchto 10 dní, čo sme boli v
         Japonsku, sme si aspoň zväčša poobzerali Jokohamu a zvlášť hlavné mesto Tokio. Všetko nám
         bolo neobyčajne milé a prívetivé v tomto kraji „vychádzajúceho slnka“.
   </p>
   <p>
    Na našej lodi „Empress of Russia“ bol úplný komfort a ohromné priestranstvo, lenže
         niektorí z nás nemali sme také pohodlie ako na lodi „Kocu-Maru“, lebo tu sme sa museli
         stlačiť na policiach ako na magistrále v tepluškách jeden vedľa druhého, kdežto na
         „Kocu-Maru“ mali sme spoločné kabíny a „houpali“ sme sa výborne.
   </p>
   <p>
    Tichým oceánom sme plávali 11 dní veľmi pohodlne; počas cesty nemali sme búrky, hladina
         mora bola úplne hladká, a tak sme sa šťastne vylodili posledného marca vo Vancouveri
         (Kanada). Ako Japonsko svojou malebnosťou, tak Amerika prekvapila nás mrakodrapmi a celým
         svojím rázom. V ten istý večer sme si ešte obzreli Vancouver, nasadli do zvláštneho vlaku a
         cestovali sme ako novou Sibiriou cez snehové vrchy a doliny smerom k Chicagu, kam sme
         dorazili na 3. deň. Toho istého dňa čakalo na nás v Chicagu už od 7. hodiny ráno tisíce
         našich ľudí z mesta a jeho okolia, ale náš vlak došiel až o 10. hod. večer a len trpezliví
         sa ho dočkali. Akonáhle vlak zastavil, v ten moment som zazrel a poznal svojho brata, s
         ktorým bola žena a 5-ročná dcéruška, ktoré som ešte nepoznal; už cez okno sme sa
         pozdravovali. Po výstupe z vlaku a po 19-ročnom stretnutí zalialy sa nám oči slzami
         radosti, takže sme dlho nemohli prehovoriť. Premohli sme pohnutie a nasledovala otázka za
         otázkou.
   </p>
   <p>
    V Chicagu, v strede tohto veľmesta, boly pre nás všetkých pripravené byty v hoteli
         „Morisson“ na 20. poschodí. Každý z nás mal tu zo svojich blízkych niekoho, kto chcel nás u
         seba ubytovať, ale k vôli poriadku zostali sme v hoteli. Výnimku urobili so mnou a cez
         celých 16 dní nášho pobytu v Chicagu býval som u svojho brata. Za celý ten čas naši
         krajania každý večer usporiadali na našu počesť večierky, zábavy, divadlá, kde sme sa s
         úprimným pocitom deň ako deň do 4. — 6. hod. ráno zabávali. Prezreli sme si každý deň inú
         čiastku mesta a niekoľko tovární rozličného druhu, do ktorých nás rozvážali v automobiloch
         naši krajania. Po 16 dňoch sme odcestovali z Chicaga do Clevelandu, kde sme boli našimi
         rodákmi tiež nadšene privítaní a ubytovaní v hoteli „Vinton“. Po 3 dňoch odcestovali sme do
         Pittsbourghu, kde sme za zdržali asi 5 dní; tiež okolité mestá sme ponavštevovali. Z
         Pittsbourghu sme odcestovali do Buffalo, kde sme si dôkladne prezreli Niagarský vodopád.
         Tento zázrak prírody urobil na nás ohromný dojem. Z Buffalo sme navštívili New-York, čo bol
         vrchol všetkého. Tu sme ztrávili tiež 16 dní. Každý deň sme sa zabávali s našimi rodákmi až
         do bieleho rána. Touto dobou sme tiež ponavštevovali okolité mestá ako Yonkers, Newark a
         iné. Z programu sme museli vynechať Washington, lebo 11. mája naša loď „Leopoldina“, bývalá
         nemecká loď, zajatá počas vojny Francúzmi, vyplávala do Europy.
   </p>
   <p>
    Po 10-dennej plavbe sme šťastne a bez nehody dorazili do le Havru, kde sme hneď po
         colnej prehliadke sadli do vlaku, a večer o 11. hodine sme sa octli v Paríži. V tomto
         svetovom meste sme si obzreli významnejšie miesta, hlavne Eiffelovu vežu až po vrchol,
         odkiaľ je pekný rozhľad na mesto. Po dvoch dňoch sme niekoľkí prvým zvláštnym vlakom
         odcestovali do Prahy. (Všetci sme nemohli naraz cestovať pre nedostatok miesta vo vlaku).
         Po dvojdennom cestovaní došli sme na naše oslobodené územie. Keď sme prišli na našu pôdu,
         slzy ma zalialy radosťou a chcel som všetko nadšením bozkávať, či stromy, či vôbec čo mi
         prišlo do cesty. Veď je to naša vlasť. Či je to ozaj skutočnosť? Dojem neopísateľný! V
         Prahe sme si počkali na ostatných bratov, ktorí z Paríža o dva dni za nami prišli. Po našom
         hlásení a vybavení rozličných vojenských záležitostí, zvlášť vyúčtovania s vojenskou
         správou a medzi sebou, mali sme sa ísť predstaviť do ministerstva pre Slovensko v
         Bratislave, ale od toho bolo upustené a jachali sme každý k svojim najbližším. Ja som
         cestoval cez Bratislavu do Štubnianskych Teplíc, a nie už Stubnyafürdő, kde ma po niekoľko
         dní pri každom vlaku očakávala moja drahá 70-ročná matka; 31. mája sa naše túžby splnily —
         dočkala ma. Pravda v legionárskej rovnošate ma nepoznala, len keď som sa k nej priblížil a
         ju oslovil. Radosť bola veľmi veľká.
   </p>
   <p>
    Otca som živého nenašiel, zomrel v júni r. 1919, teda 11 mesiacov pred mojím príchodom;
         až posiaľ ma bolí, že sme sa nemohli videť v oslobodenej vlasti. Ale že zomrel, dočkavši sa
         slobody, smieril som sa s osudom; veď aj moja práca prispela k oslobodeniu nášho národa
         zpod maďarského jarma, v ktorom aj on bol nie jeden rok šikanovaný ako učiteľ-Slovák. To
         šikanovanie je odplatené.
   </p>
   <p>
    Demobilizoval som v septembri r. 1930, ale v tej istej hodnosti ako keď som opúšťal
         Žitomír s I. plukom 11. februára 1917, tiež s tými istými vyznamenaniami, okrem tých, ktoré
         mi boly dané vo vlasti. Som spokojný s tým, že vlasť je slobodná a to je môj najväčší
         poklad — zadosťučinenie. — Ja som vďačnosťou nikomu nie viazaný.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2084">
       </a>
       Alexander Šimko
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Svetová vojna vytrhla i mňa, ako miliony iných občanov z rozličných štátov, z pilnej
         práce okolo hospodárstva. Do zbrane som hol zavolaný ako záložník a nastúpil som dňa 2.
         augusta 1914 ku 14. pluku poľného delostrelectva v bývalom Prešporku. Na ruskú frontu
         doviezli nás okolo 20. augusta 1914 a už 23. bol som v boji proti Rusom, neskoršie spolu s
         plukom zúčastnil som sa bojov u Krasnika, Janova, Lublina, Ivangorodu na ruskej pôde a tiež
         u Tarnova, Rzeszowa na pôde rakúskej.
   </p>
   <p>
    Dňa 1. novembra 1914 bol som šrapnelom ranený na ruke a okrem toho granátom zasypaný, v
         ktorom stave sobrali ma Rusi do zajatia. Liečili ma mimo iné aj v Moskve a v Rjazani,
         odkiaľ ma na polo vyliečeného dňa 19. marca 1915 prepustili do zajateckého tábora.
         Ošetrovanie v nemocnici bolo pomerne slušné ako aj jednanie so zajatcami.
   </p>
   <p>
    Život zajatecký trávil som ako invalid s počiatku v mestečku Mologa a neskoršie v
         Samarkande, kde bol zajatecký tábor počítajúci niekoľko desiatok tisíc. V tomto meste žil
         ešte v dobe predvojnovej Slovák menom Matej Berger z Liptova, majiteľ veľkej továrne na
         kože, a ako som počul, zamestnával vo svojom závode aj Slovákov zajatcov. Zo Samarkandu,
         mesta pomerne veľkého, dostal som sa do mesta Chodžentu, v kraji teplom, až horúcom, avšak
         úrodnom, obývanom takmer výlučne azijským národom „Sarti“. O tomto národe nám bolo
         povedané, že sú to potomkovia starých Židov, ktorí padli svojho času do moci Turkov a
         museli prijať „islam“. Tento zaujímavý, nábožensky založený národ bol roku 1916 Ruskom
         mobilizovaný; Sartov sa užívalo v zázemí na rôzne práce.
   </p>
   <p>
    Z Chodžentu zaviezli nás neskoršie do blízkeho Taškentu, kde sa sústreďovaly všetky
         národy bojujúce v radoch centrálnych mocností, avšak jednotlivé národy boly rozdelené v
         jednotlivých barakoch úplne samostatne. Mizerná, nedostatočná, pri tom jednostranná strava
         spôsobila rôzne epidemické choroby ako tyfus, scorbut (cynga) a iné, následkom ktorých viac
         ako polovica osadenstva zomrela. — Pamätám sa, že tuná zomieralo denne až 50 ľudí. Jednanie
         s umierajúcimi a mrtvými nedá sa opísať. Nie je preto div, že všetci, ktorí sme zostali
         ešte na žive, starali sme sa o to, ako čím skorej preč do bezpečia, kde by si človek aspoň
         život uhájil.
   </p>
   <p>
    V Taškente a tiež v Chodžente bola koncom roku 1915 utvorená zo zajatcov Slovákov a
         Čechov organizácia dobrovoľcov, chcejúcich činne zasiahnuť do boja proti centrálnym
         mocnostiam. V Taškente to dopracovali naši dobrovoľci už v roku 1915 tak ďaleko, že mali
         dobre nacvičenú vlastnú hudbu a prevádzali aj sokolský telocvik, takže po 2-krát
         usporiadali veľké sokolské slávnosti, ktoré sa nad očakávanie znamenite vydarily.
   </p>
   <p>
    Táto organizácia bola neskoršie kádrom robotníkov-dobrovoľcov zamestnaných v muničnom
         závode v Taganrogu na Čiernom mori. V Chodžente nás navštívil aj emisár, vyslaný odbočkou
         čs. Národnej rady z Petrohradu, ktorý prevádzal nábor dobrovoľcov hlavne medzi zajatcami a
         tiež medzi našimi kolonistmi. Poneváč nábor dobrovoľcov do vojska bol ruskými úradmi
         všemožne hatený a znemožňovaný, usilovali sme sa všetci z tohoto chorobami a smrťou
         navštevovaného kraju čím skorej sa vzdialiť. Po skupinách sa nám však preca podarilo,
         hlavne zásluhou riaditeľa muničného závodu v Taganrogu, dostať sa do Taganrogu.
   </p>
   <p>
    Podelení sme boli podľa odborov jednotlivých remesiel a každý podľa svojich odborných
         vedomostí vykonával sverenú mu prácu. Tento priemyseľný závod, zariadený výlučne na výrobu
         delostreleckých nábojov, menoval sa „Rusko-baltický závod“, v ktorom mimo nás, čs.
         dobrovoľcov, pracovali aj Rusi. Ubytovaní sme boli po väčšine spoločne v murovaných,
         moderne zariadených budovách, vybavených aj ústredným kúrením a niektorí bývali aj v meste.
   </p>
   <p>
    Mzda za prácu bola vyplácaná čiatočne za deň, čiatočne za kus (akord). Zo mzdy odvádzali
         sme dobrovoľne 10 proc. v prospech nášho vojska. Kultúrna a organizačná činnosť medzi nami
         bola veľmi čulá. Poriadaly sa poučné prednášky a tiež divadelné predstavenia, v ktorých
         dámske úlohy hraly čiastočne tam bývajúce Češky, čiastočne vypomáhalo sa aj mužskými
         silami, preoblečenými do dámskych šiat. Tieto naše predstavenia bývaly hojne navštevované i
         ruským obecenstvom a maly jak hmotný, tak aj morálny úspech.
   </p>
   <p>
    Po vykonanej práci boli sme voľní a v občianskom obleku, v ktorom sme sa cítili úplne
         slobodní, chodili sme na vychádzky do mesta, kde sme robili, čo sa nám chcelo. Najpozdejším
         organizátorom celého nášho života v Taganrogu bol brat inžinier Hromádka a tiež brat Robl,
         autor divadelnej hry „Zvony“. Na ostatných čelných funkcionárov našej organizácie už sa
         nepamätám. Vždy budem mať v dobrej pamäti riaditeľa Taganrogského závodu br. inž. Hromádku,
         ktorého budeme všetci s vďačnosťou a láskou spomínať za jeho otcovské jednanie s nami.
         Taganrogské Češky ušily a krásne vyzdobily pre tamojších dobrovoľcov, odchodiacich do
         vojska, nádherný prápor, ktorý bol neskoršie práporom 8. sliezského p. pluku.
   </p>
   <p>
    Celá organizácia medzi časom, t. j. v roku 1917 a začiatkom roku 1918 v menších-väčších
         skupinách odišla k vojsku, do zbrane až na niekoľkých jednotlivcov. Dobrovoľci z Taganrogu
         tvorili vlastne jadro 8. sliezskeho pluku.
   </p>
   <p>
    V dobe, keď odchádzalo všetko čs. vojsko z Ukrajiny na východ, do Vladivostoku, aby tam
         bolo nalodené na cestu do Francie, bol som pridelený k tej skupine, ktoré sa dostala až do
         Vladivostoku. S naším práporom 8. pluku bolo tam niekoľko rôt 7. pluku a tiež niekoľko rôt
         5. pluku. Tu prežili sme urputné boje s boľševikmi, ktorých bolo okolo 10.000. Medzi nimi
         bolo veľmi mnoho Maďarov a Nemcov. Bojové operácie boľševikov viedol nemecký generál
         šľachtic von Taube. Boje u Nikolska Ussurijského boly veľmi kruté a vyžiadali si veľkých
         krvavých obetí na oboch stranách. Výdatnú pomoc v bojoch na tejto východnej fronte poskytli
         nám Japonci, bez ktorých boli by sme do jedného vykrvácali. Boly chvíle, že sme boli so
         všetkých strán obkolesení a brodili sme sa až po pás v nezdravých močiaroch. Po likvidácii
         bojov na východe vrátili sme sa za ostatným vojskom až na pohorie Ural, kde celý armádny
         sbor zápasil s niekoľkonásobnou, dobre zásobenou a disciplinovanou presilou. Po čas týchto
         bojov sme sa aj dočkali zprávy, že ríša Rakúsko-Uhorská sa rozpadla a že náš národ doma
         svrhnul otrocké putá Habsburgovcov, že je utvorený samostatný Československý štát. Slovami
         nie je možno opísať tú ohromnú radosť v radoch nášho vojska, ktorú zpráva o oslobodení
         národa doma vyvolala.
   </p>
   <p>
    Okolo Vianoc roku 1918 navštívil naše vojsko na Sibíri prvý minister vojny v
         Československej republike brat generál Milan R. Štefánik a prišiel so svojím sprievodom až
         do Jekaterinburgu, kde nášmu vedeniu dával úpravy pre najbližšiu budúcnosť. Medzi iným
         nariadil, aby všetci invalidi a vojaci starší 42 rokov boli evakuovaní do vlasti
         najbližšími transportmi.
   </p>
   <p>
    Po svojom odchode od nás zastavil sa brat gen. Štefánik v Japonsku, kde vyjednával s
         tamojšími diplomatmi o nájom lodí, potrebných na dopravu všetkého čs. vojska do vlasti.
         Nato vo februári sme aj počuli, že prvú skupinu invalidov odviezla anglická loď „Roma“.
   </p>
   <p>
    Četa, v ktorej som slúžil, bola po ukončení bojov na Urale pridelená do Krivoščenkova
         (predmestie Novonikolajevska), kde tvorila stráž intendantstva II. divízie. V tej dobe
         vyslaní sme boli aj do Anžerských dolov na potlačenie povstania, avšak naše zakročenie sa
         ukončilo bez krveprelievania. To bolo na jar roku 1919. Na niekoľkonásobné prosby dostal
         som sa do Novonikolajevska na invalidskú komisiu, ktorá ma aj uznala za invalida. Bol som
         tiež s našou četou pridelený do Krasnojarska, kde sme konali stráž vo väznici pre
         obyčajných zločincov a tiež pre politických previnilcov. To však trvalo len niekoľko dní. V
         tomto čase prihodila sa mi zaznamenania hodná príhoda.
   </p>
   <p>
    V obci Tatarskaja Birma boli sme ubytovaní niekoľko dní. Jedného dňa počul som zo
         susedného domu krik, nariekanie a stonanie človeka. Z obavy, že sa tam deje niečo
         trestuhodného, vošiel som spolu s jedným bráškom do toho domu, aby sme videli, čo sa tam
         deje. Boli sme nemilo prekvapení. V izbe na zemi ležala úplne nahá ženská, Tatarka. Nad ňou
         stál jej muž držiaci v jednej ruke otvorený korán (sväté písmo mohamedánov) a v druhej ruke
         remienkovú nahajku, ktorou manželku bil po celom tele. Medzi časom z koránu čítal a znovu
         bil v bolestiach sa svíjajúcu svoju ženu. Keď sme sa ho pýtali po príčine, prečo ženu tak
         kruto bije, odpovedal nám, že ju v smysle predpisov koránu tresce. Na druhý deň boli sme
         volaní k nášmu predstavenému a bolo nám vytknuté, prečo sme do toho domu šli, keďže vstup
         do tatarského domu je inovercovi prísne zakázaný.
   </p>
   <p>
    Ako invalid bol som poslaný do Vladivostoku za účelom odcestovania do vlasti. Na loď,
         ktorá nás mala dopraviť do Terstu, čakal som asi mesiac a bol som ubytovaný na Ruskom
         ostrove. Službu som nekonal a tak som mal čas a príležitosť podrobne si pozreť toto
         zaujímavé, koniec sibírskej magistrály tvoriace mesto. Hlavnú čiastku obyvateľstva tvorili
         Rusi; bývalo tam však aj značné procento Číňanov, Japoncov, Korejcov. Mimo to boly tam aj
         vojenské štáby cudzích mocností, na pr. Francúzi, Angličania, Amerikáni, Japonci, Číňania,
         ba aj Juhoslovania, Poliaci a Rumuni. Válečné lodi Japonska, Anglie a Ameriky maly dodať
         významu tam sa zdržujúcim spojeneckým vojskám. V tomto prístavnom meste, jehož pevnosti
         boly boľševickým režímom takmer zruinované, naloďovali sa osobné transporty nášho vojska a
         rôzny tovar. Tiež sa tam vyloďovalo mnoho válečného materiálu, dovážaného ešte po čas bojov
         proti centrálnym mocnostiam, hlavne z Japonska a z Ameriky. Videl som skladať hotové
         súpravy diel, železných mostných konštrukcií atď.
   </p>
   <p>
    Konečne, dňa 25. novembra 1919, nalodili niekoľko sto nás a niekoľko žien, manželiek
         našich bráškov; tiež na naložilo veľké množstvo rôzneho tovaru. Loď niesla meno „Scottland
         Maru“ a patrila japonskej paroplavebnej spoločnosti. Cestou zastavili sme sa v meste Karas,
         kde sme priberali pitnú vodu. Po plavbe trvajúcej 2 týždne dopluli sme Žltým morom do
         Singapooru, mesta na samom južnom cípe zadnej Indie. Klimatické i zdravotné pomery, v
         ktorých sme žili v Rusku, teraz cestou po mori, vyvolaly v našom ústrojí určité zmeny.
         Kdežto vo Vladivostoku sme už nosili zimné plášte, prijdúc do Žltého mora, museli sme
         takmer všetok odev odhodiť od prílišnej horúčavy. Príliš horlivým oslňovaním spôsobili si
         niektorí bráškovia veľké pľuzgiere na celom tele. Cez Indický oceán doplavili sme sa do
         mesta Džibuty (na Arabskom brehu) a po Červenom mori do Port Saidu. Ztadiaľto okolo
         Gréckych ostrovov nastúpili sme poslednú etapu morskej cesty do Terstu. Vlak vyslaný
         československou vládou do Terstu dopravil nás cez územie italské a rakúske až do hlavného
         mesta nášho štátu do Prahy, na ktorú sme sa všetci už tak dávno detinsky tešili. Tam sme sa
         obzreli po meste, aby sme si utvorili každý svoj názor na našu „Zlatú Prahu“. Rozišli sme
         sa do všetkých kútov Republiky, aby sme sa snáď nikdy spolu viac nesišli. Do Modry prišiel
         som dňa 15. januára 1920, kde už ma moja rodinka túžobne očakávala.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2128">
       </a>
       Jozef Šimko
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vypuknutie svetovej vojny po udalostiach sarajevských v roku 1914 mňa nijako
         neprekvapilo. Ako úradník administrácie Slovenského deníka v Budapešti bol som dobre
         informovaný. Hneď po vyhlásení čiastočnej mobilizácie odišiel na vojnu dr. Milan Hodža,
         súčasne s ním nebohý Dušan Porubský a tiež Anton Štefánek, redaktori „Slovenského deníka“.
         Správa spoločnosti „Slovenský deník“, nemajúc po ruke v Pešti nikoho, kto by prevzal
         zodpovednosť za politickú čiastku Slovenského deníka a Slovenského týždeníka, požiadala
         mňa, aby som zodpovednosť prijal ja, čo som aj po krátkom rozmýšľaní urobil.
   </p>
   <p>
    Menované časopisy vtedy redigoval Milan Lichard, šéfadministrátor oboch časopisov, ktorý
         však podľa tlačového zákona z roku 1912 zodpovednosť za redakciu prevziať nesmel, lebo ešte
         neuplynuly 3 roky od vypršania jeho posledného trestu.
   </p>
   <p>
    Koncom augusta 1914 bol som telefonicky volaný k štátnemu fiškusovi ako zodpovedný
         redaktor, abych vysvetlil pôvod jedného článku uverejneného v deníku, ktorý článok v
         úradných časopisoch nikde uverejnený nebol. Po krátkom vysvetlení bol som poukázaný na šéfa
         tlačovej kancelárie pri ministerstve honvédov na hrade budínskom. Po ruke som mal kartáčové
         otisky časopisu a pôvodný článok.
   </p>
   <p>
    Keď som spozoroval, že minister Hazay slovensky nerozumie, povedal som mu obsah článku
         po svojej vôli, a po vyhrážke, aby som druhýkrát pred neho neprišiel, lebo že ma obesí,
         bolo vydanie časopisu povolené. Asi za 4 dni bolo vydávanie Slovenského deníka úplne
         zastavené bez toho, že by bol dal fiškus k tomuto zákazu dajaké vysvetlenie.
   </p>
   <p>
    V tej dobe bol areštovaný dr. Ján Jesenský a mnoho iných popredných pracovníkov
         slovenských. Koncom mesiaca septembra 1914 prišiel do Pešti teraz už nebohý dr. Matúš Dula
         ako predseda Slovenskej národnej strany a vyjednával s ministrom Tiszom o povolenie vydávať
         Slovenský deník. V dôvodoch dr. Dula uviedol, že zastavenie časopisu pobúrilo slovenskú
         verejnosť a že tá sa uspokojí len vtedy, keď vydávanie časopisu bude znovu povolené.
         Žiadosti tejto bolo vyhovené.
   </p>
   <p>
    Medzitým vrátil sa z Trenčína prepustený Dušan Porubský a písal do obnoveného Slov.
         deníka, pri čom zodpovednosť zostala na mojich ramenách. Dr. Anton Štefánek posielal
         redakčné články z Brna, kde bol u svojho švagra Skorkovského dobre ukrytý.
   </p>
   <p>
    V mesiaci októbri 1914 na naliehanie domácich opustil som Budapešť, zodpovednosť
         redakčnú za časopisy som si však ponechal až do ďalšieho rozhodnutia.
   </p>
   <p>
    V novembri 1914 som bol odvedený. Vojenskú službu nastúpil som 15. januára 1915 u 13.
         honv. peš. pluku v Bratislave. Tu soznámil som sa s br. Juliom Palkovičom, bankovným
         úradníkom, ktorý bol neskoršie vojakom u 7. tatranského pluku rus. legií. Keď som mal s
         menovaným odísť na frontu, požiadal som písomne redakciu Slov. deníka a tiež Týždeníka, aby
         moje meno ako zodpovedného redaktora vynechali; moje meno bolo uvádzané ešte aj vtedy, keď
         som už nosil červenú 13 na čiapke, t. j. až do 17. marca 1915.
   </p>
   <p>
    Skutočné válečné ťaženie nastúpil som v užockom priesmyku na ruskom fronte, práve v deň,
         keď Rusi vzali Przemyšl. Frontových skúseností mnoho nemám, lebo som tam pobudol len 4
         týždne. Pamätám sa však, že dňa 18. apríla 1915 stál celý náš pluk za jedným českým plukom
         v zálohe pre prípad, keby Česi utiekli alebo keby sa poddali. Vtedy som videl na vlastné
         oči, koľko Čechov tam popadalo mrtvých. Dňa 19. apríla pri nočnom útoku na ruské pozície
         bol som ťažko ranený a spolu s celým práporom vojska zajatý. Viezli ma cez Rawu Ruskú,
         Sokal, Žitomír, Berdičev do Kijeva, kde som bol začiatkom mája 1915 operovaný. V tejto
         nemocnici soznámil som sa s jedným starodružiníkom, ktorý tam bol na liečení a tiež s
         lekárom dr. Gollom, úprimným Čechom. Po týždňovom pobyte v Kijeve viezli ma cez Moskvu do
         Penzy, kde som bol v 115. svodnom evakuacionnom gospitale až do konca marca 1917.
   </p>
   <p>
    Vstreľ mojej rany sa nijako nehojil a preto musel som byť podrobený niekoľkým operáciam,
         ktoré však na stav rany nemaly takmer žiadneho významu. V tejto nemocnici naučil som sa
         rusky čítať i písať, a keď som získal dôvery ruských predstavených, písal som záhlavné
         tabuľky, menoslovy chorých a konal som iné podobné práce, ba i lekárom som pri obväzovaní a
         ošetrovaní nemocných pomáhal.
   </p>
   <p>
    V tejto nemocnici boly zásluhou dr. Mariškina, nesympatického polovzdelanca, divné
         pomery. Čítať sa nesmely nielen inojazyčné belletristické a vzdelávajúce — cenzurou
         povolené — knižky, ale ani čítanie ruských knižok nám nebolo dovolené. I čítanie časopisov
         nám bolo zakázané a pomáhali sme si len tak, že noviny sme ukradomky kupovali cez otvorené
         okno, keď nás pri tom nik nevidel. Hranie karát a podobné veci sa krute trestaly
         trojtýždňovým postom pri ovsennej polievke s kúskom chleba a čajom bez cukru.
   </p>
   <p>
    V tejto nemocnici pôsobil veľmi blahodárne dr. Jančák a tiež dr. Smetana, prvý ako
         civilný lekár, druhý ako vojenský lekár od ktoréhosi tyrolského pluku. Dr Jančák bol už od
         1915 roku zapísaný do dobrovoľníckeho vojska, t. j. do „družiny“, čo sme všetci úprimní
         Slováci a Česi vedeli. Prostredníctvom jeho dostaly sa nám do rúk kedy tedy našské časopisy
         „Čechoslovan“ a „Čechoslovák“, z ktorých sme sa informovali o stave našej vojenskej i
         politickej situácie.
   </p>
   <p>
    Počas Brusilovskej ofenzívy prišlo do našej nemocnice niekoľko Slovákov a Čechov, ktorí
         sa tam liečili. Slovákov som si vzal po soznámení do práce a presvedčoval som ich o tom, že
         vojna v prospech Rakúska a Nemecka dobre skončiť nemôže a že je potrebné, aby sa prihlásili
         do „Družiny“, aby so zbraňou v ruke mohli pomáhať pri oslobodení nášho národa. Poukázal som
         mimo iné tiež na to, že vodcami zahraničného odboja sú mnohí predvojnoví Slováci, medzi
         inými Jozef Gregor Tajovský, dr. Ivan Markovič, dr. Janko Jesenský, Martin Oríšek, dr.
         Papánek, dr. Milan R. Štefánik a že celé hnutie vedie profesor pražskej univerzity Masaryk.
         Zdôraznil som tiež, že doma, vo vlasti vedúci slovenského verejného života vedia o práci
         zahraničného vojska a súhlasia, bárs mlčky, so všetkým, čo Národná rada v zahraničí
         podniká. Účasť amerických Slovákov reprezentovaných Slovenskou Ligou som tiež zdôrazňoval.
   </p>
   <p>
    Poneváč som nevedel adresu Čsl. národnej rady, poslal som prihlášku podpísanú 13
         Slovákmi v mesiaci júli 1916 na adresu dr. Dušana Makovického, ktorý bol vtedy tajomníkom a
         pokladníkom „Spolku Slovákov pamäti Ľudovíta Štúra“ v Moskve. Nemám vedomosti o tom, ako
         naložil dr. Makovický s našou prihláškou; pamätám sa len, že mi oznámil, že prihláška je
         predčasná, keďže ani všetkých zdravých, ktorí sú do vojska prihlásení, obliecť a vystrojiť
         nemožno, že vláda ruská všetko hatí a že prihlasovanie chorých a ranených je predbežne
         predčasné. Spolu poslal dr. Makovický na moju adresu obnos 50 rubľov, ktoré som ostatným
         prihláseným rovnomerne rozdelil. Ušlo sa nám každému niečo vyše 3 rubľov. Mená všetkých
         prihlásených som dávno už zabudol; pamätám si však, že medzi nimi bol Vojtech Kitta z
         Dubového, Jozef Noskovič zo Slovenského Grobu, Ján Gregus z Ilanova (Liptov), Ján Medved —
         zo zvolenskej župy, Jozef Komora z Naďľaku a ja.
   </p>
   <p>
    Ako odchovanec československej jednoty (chodil som v roku 1906 — 1908 do obchodnej školy
         v Uhorskom Hradišti s Tomášom Tvarožkom, Samuelom Reptom, Ivanom Bodickým, Jánom Sopkom,
         Jozefom Dúbravom, Milanom Salvom, Jánom Rapošom a ostatnými) bol som si vedomý svojej
         národnej povinnosti a so svojím úmyslom som sa nikomu netajil. Rozhodnutiu zúčastniť sa
         odboja so zbraňou v ruke prekážala tá okolnosť, že moja rana sa nijako nehojila a že po
         prepustení z nemocenského ošetrovania bol som neprestajne na ambulančnom liečení.
   </p>
   <p>
    Svrhnutie cára v Rusku malo v mnohom ohľade vplyv i v nemocniciach a myslím všade. Z
         nemocnice v Penze som bol prepustený v marci r. 1917. Spolu s inými zajatci slovanského
         pôvodu bol som poslaný na Sibír do Barnaulu, kde bol zajatecký tábor pre invalidov —
         Slovanov. V máji r. 1917 vyhorelo takmer celé mesto a my zajatci sme sa museli vysťahovať
         ďalej. Boli sme preložení do Bijska v Altajskej gubernii.
   </p>
   <p>
    Tam som prežil následky uzavretia separátneho mieru Ruska s Rakúskom a Nemeckom a
         boľševický prevrat. V Bijsku boli zajatci v počte asi 5000 rozdelení podľa národností.
         Slováci a Česi obývali asi tri baráky v počte asi 800 osôb. Návrat invalidov domov
         zamedzilo vystúpenie čsl. vojska proti boľševikom.
   </p>
   <p>
    V Barnaule bola početná skupina prihlásených dobrovoľcov. Títo v apríli r. 1917 vyslali
         kapitána Steidlera ako delegáta na sjazd vojska do Kijeva. Na tomto sjazde bol prítomný i
         predseda Národnej rady prof. Masaryk. Po skončení sjazdu vrátil sa kapitán Steidler z
         Kijeva a priniesol nám zprávy, ktoré prečítal na schôdzi dobrovoľcov, kde som tiež bol.
         Organizácia v Bijsku nebola takmer žiadna a kto bol jej členom, sa nevedelo. Iba behom času
         sme sa navzájom poznávali. Poznamenávam, že najväčšie ťažkosti organizácii dobrovoľcov
         pôsobili niektorí inteligentní Česi i maturovaní — ktorí na miesto toho, že by boli
         pobádali ku vstupu do vojska, odrádzali od toho poznámkami: „Co bych se tam cpal, vždyť
         ještě není pozdě…
   </p>
   <p>
    Do Bijska prišiel raz jeden emisár, ktorý však nemal ani veľkých organizačných
         schopností, čo súdim podľa toho, že v barákoch, kde sme boli invalidi Česi a Slováci, sme
         sa o ňom dozvedeli až po jeho odchode.
   </p>
   <p>
    Po aktívnom vystúpení nášho vojska dosť skoro bol oslobodený od boľševikov Barnaul a o
         týždeň aj Bijsk. Četa ktorejsi roty 7. pl., ozbrojená ručnými granátmi francúzskeho typu,
         ohromila vtedy všetko osadenstvo zajateckého tábora. Kde aký „frantík“ bol na čepici,
         všetko bez milosti letelo do blata. Po obsadení Bijska naším vojskom dobrovoľci ihneď
         pristúpili k náboru na svoje doplnenie. Žiaľbohu, sobrali so sebou len zdravých, ktorí hneď
         aj odišli, a nás invalidov chodiacich o palici odbyli výhovorkou, že však i na nás príde
         rad, až bude cesta do Francie voľná. Potom nás invalidov prijímali po skupinách, mesačne
         raz, a na mňa sa dostalo až v mesiaci septembri 1918.
   </p>
   <p>
    V októbri 1918 konal som službu na železničnej stanici a ďalej u veliteľstva našej
         skupiny v Novom Nikolajevsku (major Čehovský). Služba moja však netrvala dlho, lebo
         otvorená rana účinkom zimy začala značne hnisať a tak som bol premiestený znovu do
         nemocnice, kde mala byť na mne prevedená nová operácia. Röntgenových papršlekov v nemocnici
         nebolo, s operáciou sa stále odkladalo. Tak som sa dočkal toho, že na svoju žiadosť dostal
         som od hlavného velenia z Jekaterinburgu povolenie, že môžem odísť do našej nemocnice do
         Omska, kde mám očakávať ďalší osud. Medzitým na rozkaz gen. M. R. Štefánika boly operácie,
         ktorých prevedenie sa dalo odložiť, oddialené na neurčitý čas, lebo v rozkaze stálo, že
         invalidi a dobrovoľci starší 42 rokov budú v krátkom čase evakuovaní do vlasti. Medzi tých,
         ktorí mali ako invalidi cestovať domov, bol som zaradený komisiou i ja, a tak narodeniny
         pána prezidenta oslavovali sme už na ceste do Vladivostoku (v Irkutsku).
   </p>
   <p>
    Sanitný vlak č. 85, ozbrojený četou vojska pre prípad prepadnutia, dopravil nás dňa 18.
         marca 1919 do Vladivostoku, kde som bol umiestený v japonskej nemocnici na poloostrove
         „Egeršeld“. Tam som sa podrobil menšej operácii bez uspania, avšak bezvýsledne. S potešením
         musím konštatovať, že ošetrovaniu, liečeniu a vôbec všetkému bola v tejto nemocnici
         venovaná najväčšia pečlivosť. Japonskí lekári a sestričky — ošetrovateľky jednali s nami
         tak, že lepšie už nebolo možné.
   </p>
   <p>
    Môj pobyt v tejto nemocnici netrval tiež dlho, lebo začiatkom júna 1919 vojenská komisia
         nás preskúmala a určila k evakuácii. V tej dobe, keď som bol vo Vladivostoku, odcestovaly
         do vlasti dva transporty invalidov, a to transport „Sheridan“ a ďalej „Nanking“. Obe lode
         boly anglické.
   </p>
   <p>
    Kúpanie v mori vo Vladivostoku pôsobilo na nás na všetkých veľmi blahodárne. Mnohí
         bratia — i tí, ktorí mali ešte otvorené rany, pozorovali, že slaná morská voda má dobré
         hojivé a nervy utišujúce účinky. Reumatikovia hovorili tiež, že po morskom kúpeli je im o
         veľa ľahšie. Stravovanie a ošetrovanie všetkých pacientov bolo v našej nemocnici vzorné,
         personál si nás čoskoro obľúbil a tak lúčenie naše so všetkými, ktorí nás liečili i
         opatrovali — bárs sme sa všetci tešili na domov — bolo clivé.
   </p>
   <p>
    Konečne nastal deň nášho odchodu. Dňa 23. júna prišla americká loď „Archer“, aby nás po
         ceste okolo Japonska dopravila do Ameriky. V San Diegu, kde sme boli ubytovaní 8 dní,
         prijali nás tamojší krajania a kolonisti z Kalifornie veľmi srdečne. Dňa 28. júla 1919 boli
         sme rozdelení na 5 vlakov (bolo nás všetkých 1903) a cestovali sme cez štáty Kalifornia,
         Arizona, Texas, Nové Mexico, Missouri, Tennesse, V. Virginia do prístavu Norfolk, kam sme
         prišli dňa 5. augusta. V tomto meste navštívil nás plukovník br. Hurban, ktorý nás podelil
         darmi od „Slovenskej ligy“. Každý muž dostal 20 dolárov. Ešte ten istý deň nás nalodili a
         loď menom „Aeolus“ nás viezla po celých 11 dní do mesta Brest vo Francii, kde sme vystúpili
         na europskú pevninu.
   </p>
   <p>
    Bratia, ktorí nepotrebovali nemocenské ošetrenie, boli dopravovaní cez Franciu,
         Švajčiarsko a Rakúsko do vlasti. My ostatní, ktorí sme potrebovali nemocničného ošetrenia,
         zostali sme v Breste až do 28. augusta 1919. V tomto meste som sa presvedčil na vlastné
         oči, aký zhubný účinok má alkohol na epileptikov. Dokiaľ nebola príležitosť piť alkohol,
         ani sme nepozorovali, že máme medzi sebou chorých na padúcnicu. Až vo Francii, kde nám v
         Breste bola povolená vychádzka do mesta, videl som po návrate niektorých našich bratov, že
         cez jednu noc mali až 12 epileptických záchvatov podľa toho, koľko kto vína vypil.
         Ošetrovatelia — námorníci — mali s nimi ťažkú prácu, než vytriezveli.
   </p>
   <p>
    Dňa 28. augusta sme sa vystrojili na ďalšiu cestu — obyčajným nákladným vlakom — cez
         Paríž, kde nás navštívil tajomník vyslanectva dr. Osuský, Amiens, Belfort, cez Švajčiarsko
         a Rakúsko do našej Republiky, kam sme prišli dňa 3. septembra 1919.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2193">
       </a>
       Miloš Štefanovič
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mnoho zaujímavých epizód prežil som za svetovej vojny a niektoré z nich chcel by som
         opísať.
   </p>
   <p>
    Na začiatku vojny bol som úradníkom v Tepličke pri Žiline. V Žiline sme sa rozlúčili s
         naším kolegom zo Slovenskej banky bratom Pavlom Varsíkom, ktorý medzi prvými rukoval. Kto
         by bol vtedy myslel, že po návrate z vojny bude vojenským referentom prvého ministra s
         plnou mocou pre Slovensko. Bolo to v roku 1914.
   </p>
   <p>
    V Tepličke bol mojím riaditeľom Břetislav Věšín, brat chýrneho maliara Jaroslava Věšína,
         ktorý svoje protirakúske smýšľanie otvorene dával na javo. Počiatkom roku 1915 bol som
         preložený do expozitúry Slovenskej banky v Púchove, kde bol mojím priamym predstaveným
         tamojší evanjelický farár, známy poet Vladimír Roy.
   </p>
   <p>
    Tu som mal prvú zápletku s maďarskými úradmi pre údajné odhováranie od upisovania
         válečnej pôžičky. Len zakročením Vl. Roya nebol som prenasledovaný. Ešte v tom istom roku
         bol som odobratý k 72. pešiemu pluku v Bratislave (Prešporku), kde som aj nastúpil jako
         jednoročný dobrovoľník vojenskú službu. V Trnave chodil som do poddôstojníckej školy, v
         Ostrihome do dôstojníckej.
   </p>
   <p>
    S 35. „marškompániou“ odišiel som z t. zv. Wasserkaserne (teraz Štefánikova kasáreň) na
         Balkán. Veliteľom roty bol Čech, nadporučík Rusmann. Cez Maďarsko dostali sme sa do Bosny,
         kde sme konali strážnu službu v pevnosti Trebinje.
   </p>
   <p>
    Raz v nedeľu bol som naznačený ako desiatnik veliteľom stráže u skladišťa výbušných
         látok. Ku mne bol pridelený jeden slobodník Viedenčan, ktorý už bol na fronte a preto mi
         imponoval. Tvrdil, že v nedeľu kontrola nechodí, čo som mu ako skúsenému vojakovi vďačne
         uveril a službu podľa toho som dosť ľahkomyseľne konal.
   </p>
   <p>
    Strážnica bola vzdialená od skladišťa asi na 200 krokov. Postavil som pri sklade stráže
         a s ostatnými hral som na strážnici v karty. Aké bolo moje prekvapenie, keď som počul z
         vonku kričať: „Wachkommandant.“ Rýchle som sa upravil a vyskočil von. Zazrel som vyššieho
         dôstojníka a začal som hlásenie: „Herr Oberst…“ Dokončiť som nemohol, lebo dôstojník na mňa
         zareval: „Was bin ich?“ Vtom som zazrel červené lampasy. Zmenil som tedy oslovenie a hlásil
         stráž: „Excellenz…“
   </p>
   <p>
    Bol to sám veliteľ pevnosti Trebinje. Bol som s celou strážou naznačený k výsluchu. Že
         som nemal najpríjemnejšie pocity, je samozrejmé. Pri rotnom výsluchu na druhý deň dostal
         každý vojak facku a trest, ja som mal ísť na „Festungsrapport“; no, nedošlo k tomu. Môj
         rotný veliteľ nadporučík Rusmann vyslovil sa ten deň večer v dôstojníckom kasíne, súc v
         illuminovanom stave, proti starému Františkovi Jozefovi a bol areštovaný. Nemal ma kto na
         raport predviesť a na tretí deň prišiel telegrafický rozkaz, aby náš prápor bol odoslaný na
         ruský front.
   </p>
   <p>
    Bolo to v lete r. 1916, keď nastupoval v Haliči generál Brusilov. Tak som vyviazol pred
         prípadným prísnym trestom, pravdepodobne pred degradovaním. Cez Maďarsko išli sme na Ľvov a
         na ruský front prišli sme ako prvá záloha 72. pluku. Stáli sme neďaleko Jezernej. Tu som
         prežil všetko.
   </p>
   <p>
    Veliteľom roty bol opäť Čech, nadporučík Kubín. Raz ma dal spolu s druhým jednoročiakom,
         Vítom Honisom z Malaciek, volať na výsluch. Tu sa ma pýtal, či som Slovák, a keď som
         prisvedčil, prepustil ma. Čakal som nepríjemnosti, ale stal sa opak. O niekoľko dní bol som
         menovaný kadettaspirantom.
   </p>
   <p>
    Na fronte bolo živo. Rusi strašne bombardovali úseky na sever a na juh od nás. Ich plán
         bol asi pretrhnúť frontu na severu a juhu a celý náš úsek obchvatom zajať. Pretrhnutie
         fronty sa im podarilo, lebo sme museli ustupovať. Posledný rozkaz o „zverstvách“ kozákov
         musel som práporu prečítať po slovensky a tak sme sa pohli k ústupu. Ničili sme a pálili
         všetko, čo sme len mohli. Pochodovali sme takto niekoľko dní. Ústup bol veľmi neporiadny,
         nálada zúfalá. Oddych sme takmer ani nemali. Rusi nám boli vždy v pätách.
   </p>
   <p>
    Keď sme došli k Hnidanom, dostal náš prápor rozkaz napredovať proti Rusom smerom na
         dedinu Zaleszczyky. Pluk ustupoval ďalej na západ ku Ľvovu, náš prápor mal byť obetovaný.
         Napredovali sme jeden deň a na druhý deň pred obedom nás Rusi po delostreleckej príprave
         zajali od zadu. Tu padol môj rotný veliteľ Kubín, prebodnutý kozáckou pikou. Bolo to 5.
         augusta 1916. Ja som ranený nebol.
   </p>
   <p>
    Tak, hľa, dostal som sa do Ruska.
   </p>
   <p>
    Rusko, zem mojich chlapeckých snov z doby rusko-japonskej vojny! Keď som rukoval do
         rakúskeho vojska, stavil som sa cestou v Novom Meste n. Váhom u Markovičovcov. Videl som
         tam fotografiu br. Ivana Markoviča v ruskej šube a už vtedy som mu závidel, že nie som ja v
         nej.
   </p>
   <p>
    O polroka pozdejšie bol som už aj ja v Rusku a bol som ozaj šťastlivý.
   </p>
   <p>
    Do zajatia išli sme v kolonách dva dni pešky, potom sme dostali povozy. Po dennom
         pochode oddychovali sme obyčajne vo väzeniach. Naši strážnici, ruskí vojaci, nás púšťali
         samotných do mesta, kde sme sa do syta napili pravého ruského čaju. Prvý raz nalieval som
         si čajovú tresť a riedil ju „kypjatkom“. Sacharu
    <sup>
     [
     <a class="footnote" href="#ftn.d56e2233" name="d56e2233">
      12
     </a>
     ]
    </sup>
    bolo tiež dosť. Na deň sme dostávali stravné 1 rubeľ 50 kopejek, z ktorých sme
         vyžili nádherne. V Rakúsko-Uhorsku vtedy už pomaly nebolo ani chleba a tu sme jedli biele „bulky“
    <sup>
     [
     <a class="footnote" href="#ftn.d56e2237" name="d56e2237">
      13
     </a>
     ]
    </sup>
    .
   </p>
   <p>
    V Staro-Konstantinove nás navagonovali a poslali do Dárnice, koncentračného lágru pri
         Kijeve. V tomto transporte bolo viacej dôstojníkov Slovákov. So mnou vo vagone boli
         učitelia Vilo a Ľudovít Šimko. V Dárnici sme sa hlásili všetci traja na oznamovacích
         listinách ako Slováci.
   </p>
   <p>
    Bol z toho medzi ostatnými dôstojníkmi poplach a už sa ozývaly hlasy: „Hľa, panslávi.“
         Len pozdejšie sme sa dozvedeli, že v tú dobu pracoval v kancelárii v Dárnici náš Jožko
         Gregor-Tajovský, ktorý hľadal medzi zajatcami Slovákov. Nás však nenašiel. Možná, že
         niektorý dôstojník rakúsky opravil v našich oznamovacích lístkoch označenie „Slovák.“ O
         niekoľko dní boli sme odpravení vlakom na Sibír, do Omska.
   </p>
   <p>
    Cesta trvala mesiac, ale nemali sme z nej takmer nič, lebo na väčších staniciach bol náš
         vlak zatiahnutý vždycky na niektorú slepú koľaj a do mesta sme nesmeli, takže sme mohli iba
         počas jazdy pozorovať kraj. V každom vagone bol ruský vojak, obyčajne už starší človek,
         ktorý sa s nami skoro spriatelil. Už cestou sme sa začali učiť azbuke, takže sme už pri
         príchode do Omska čítali ruské noviny. Na miesto sme došli až v septembri, keď už bolo
         chladno. Bol tam veľký dôstojnícky tábor, v ktorom boli hlavne ríšski Nemci. Jedna časť
         nášho transportu zostala v Tomsku, druhé bola poslaná na Ďaleký východ do Chabarovska. Ja
         som zostal tiež v Omsku. Bolo tu spolu asi 1000 dôstojníkov, medzi nimi aj Turci. Na mesiac
         dostávali sme 50 rubľov, z ktorých sme sa museli živiť i šatiť.
   </p>
   <p>
    Náčelníkom tábora bol mladý práporčík, ktorý veľmi podporoval Nemcov. Nebolo to divné,
         veď náčelníkom vojenského okruhu omského bol generál Taube, pôvodom Nemec. Svoje smýšľanie
         dal na javo z príležitosti narodenín nemeckého cisára Wilhelma II. Povolil nemeckým
         dôstojníkom osláviť tento deň banketom, pri ktorom sa pilo pivo i víno, osvetlením tábora
         do pozdnej noci a hudbou. Sám navštívil nemeckého plukovníka s prejavom radosti, že môže v
         deň narodenín nemeckého cisára stisnúť ruku nemeckého plukovníka. Na bankete boli hosťmi
         nemeckých dôstojníkov všetci ruskí dôstojníci. Jedlo sa, pilo sa a rečnilo na slávu
         Wilhelmovu.
   </p>
   <p>
    V Omsku som sa soznámil s bratom Sylvestrom Blažom z Horných Orešian pri Trnave. Spolu
         sme sa učili ruskej gramatike, a keď prišli do súsedného tábora pre mužstvo emisári Odbočky
         Národnej rady, prihlásili sme sa spoločne do legií. Avšak vstup do legií bol spojený s
         veľkými ťažkosťami.
   </p>
   <p>
    Už niekoľko mesiacov som dostával časopis „Čechoslovan“, čo zbadali so mnou bývajúci
         rakúski dôstojníci. Bol som pri čítaní dosť opatrný, ale preca ma pristihli, lebo vedeli,
         aký je to časopis. V tom čase pošta doručila mi list od strýca plukovníka Mojmíra
         Štefanoviča, ktorý aktívne slúžil v ruskom vojsku a pozdejšie vstúpil do legií, a kartu od
         br. Ivana Markoviča, ktorý ma vyzýval, aby som vstúpil do legií.
   </p>
   <p>
    Keď sme sa s br. Blažom nemohli dočkať povolania do vojska, vypýtali sme sa do mesta a v
         kancelárii vojenského okruhu hlásili sme sa do legií. Ale rakúsky zajatec, ktorý tam
         pracoval, vysmieval sa nám a my sme sa smutne vracali do tábora. Tam sa však o našej
         intervencii dozvedeli. Nadporučík Kékessy a práporčík Nyáry pýtali sa ma, či som sa
         prihlásil za dobrovoľníka. Potvrdil som im to a tu ma začali odhovárať, sľubovali mi dobré
         miesto v Budapešti a chceli vedeť, prečo chcem byť československým vojakom. Odvetil som, že
         chcem bojovať za slobodu slovenského národa, a s tým sme sa aj rozišli.
   </p>
   <p>
    O niekoľko dní vrhli sa druhí dôstojníci so stoličkami na brata Blažu a na mňa, volajúc:
         „Zabite vlastizradcu“. Útekom sme sa zachránili na ruskú vojenskú strážnicu, kde sme boli
         tri dni. Pod okná strážnice chodili zajatí dôstojníci, vykrikovali, pľuli do otvoreného
         okna a vyhrážali sa nám. Po troch dňoch dostali sme konečne povolenie, presťahovať sa do
         mesta k takzvanej pravoslávnej rote. Bolo tam už hodne dobrovoľníkov, ktorí čakali na
         odchod do koncentračného tábora dobrovoľníkov v Bobrujsku. Náš odchod pokusily sa zadržať
         ruské germanofilské úrady, vyhovárajúc sa, že nemajú vagónov. Konečne nás však preca
         odpravily.
   </p>
   <p>
    Náš transport pozostával z niekoľkých vagónov. Boli sme veselí. Medzi inými bol s nami
         prof. Smolka, Přikryl, Malý atď. Cestou robil Přikryl vojnu Rakušiakom. Nejedného
         „Frantíka“ strhol s ich čapíc.
   </p>
   <p>
    V Bobrujsku boli sme privítaní hudbou, ktorá nás odprevadila do tábora, kde sa formoval
         I. záložný pluk. Ja s Blažom prišli sme k rote br. podp. Horníčka, veliteľom čety bol nám
         br. práp. Valenta. Bolo práve po slávnom boji u Zborova a pre vyznamenavších sa „hochov od
         Zborova“ zriaďovala sa práporčícka škola. Do tejto školy pridelení boli asi 15 bývalí
         rakúski dôstojníci, medzi nimi i ja s br. Blažom. Pripomínam si Rýdla, Boksa, Garaya,
         Přikryla, Sokolára, Krautštengla, Kolára atď. Náš pomer k Zborovákom nebol priateľský, lebo
         oni nás považovali za Rakušiakov, ktorí si nezaslúžili stať sa dôstojníkmi dobrovoľníkov.
   </p>
   <p>
    Po niekoľkých mesiacoch bol preložený celý záložný pluk do Žitomíra, kde sme skončili
         práporčícku školu a boli vymenovaní práporčíkmi. Sem prišiel do školy i brat Jozef Gregor
         Tajovský. Spávali sme vedľa seba a spolu sme sa učili z ruskej „ústavy“ (vojenské služebné
         predpisy). Spomínali sme na Martin a pamätám, že sem dostal br. Tajovský kartu od svojej
         manželky.
   </p>
   <p>
    V Žitomíru bol pravý vojenský život. Bývali sme síce v „tjurme“, to jest bývalej
         väznici, ale naše oduševnenie, náš voľný život a pocit samostatnosti nás robil šťastlivými.
         Naše divadlá a hlavne koncerty získaly nám čoskoro priazeň mestského obyvateľstva.
   </p>
   <p>
    Na Ukrajine už to vrelo. Bolo to koncom roku 1917. Formovaly sa národné ukrajinské
         pluky, na druhej strane sa zas rozvíjala prudká boľševická agitácia. Boli sme v prostredí
         revolučnom. V Kijeve boly pouličné boje, Nemci postupovali do Ukrajiny. Naše vojsko bolo
         prísne neutrálne. Začiatkom roku 1918 sa tieto pomery ešte väčšmi zhoršily. Večer sa na
         uliciach strieľalo. Keď sme raz asi štyria išli na saňkách večer domov, prepadli nás
         boľševici a zachránilo nás len to, že sme už nemali ruských dôstojníckych odznakov
         (pogonov), ale pásky. Pri jednej tanečnej zábave, v takzvanom oficierskom sobraní, vnikli
         po polnoci, keď sa veselo tancovala lezginka, krakoviak, vengerka, do sálu boľševici,
         postavili na prostred siene guľomet a dali rozkaz k rozchodu. Dôstojníci ruskí, ktorí hneď
         neuposlúchli, boli areštovaní.
   </p>
   <p>
    Ustupovali sme z Ukrajiny na Kijev, Bachmač a Ičňu. Ja som bol pridelený k štábu I.
         divízie spolu s práporčíkom 6. pluku Viktorom Sýkorom, s ktorým som od tých čias konal
         službu po staniciach až po Zlatoust. Pochod náš bol vyčerpávajúci a pre I. divíziu skončil
         sa nasadnutím do vagónov na stanici Išňa.
   </p>
   <p>
    Prvý úkol, ktorý sme s br. Sýkorom dostali, bolo zásobiť chlebom naše ešelony,
         prechodiace cez stanicu Vorožbu. Tri dni a noci sme dozerali na pečenie chleba, ktorý sme
         vydávali jednotlivým ešelonom. Boli sme už vydali všetky zásoby, ktoré sme mali v troch
         vagónoch. V Tambove sme dostihli štáb I. divízie a dostali nový úkol jako komisári dopravy
         na stanici Rtiščevo. Mali sme ťažkú službu, lebo stálym zdržovaním našich ešelonov bola
         nervozita v našich častiach vystupňovaná do krajnosti. Tak prišiel raz do staničnej budovy
         poručík 4. pluku Gajer s četou vojakov s nasadenými bodákmi a žiadal, aby sme odpravili
         ešelon 4. pluku. My sme však mali svoje rozkazy a nemohli sme vyhoveť, čo br. por. Gajer
         uznal a odišiel.
   </p>
   <p>
    Keď sme už odpravili všetky časti a ostali sme s br. Sýkorom a menšou strážou na stanici
         sami, pozval nás tamojší komisár na rozlúčku. Vodka splnila svoju úlohu. Továriš komisár
         bol nakonec tak dobrej vôle, že nám dal služebný voz s parovozom a jako „letúčka“ sme
         jachali do Penzy za štábom. Bolo pred odovzdaním zbraní, nálada bola krajne nervózna, na
         stanici agitovali boľševici i naši odpadlíci k nim, do rudej armády.
   </p>
   <p>
    Po dennom pobyte v Penze odišli sme s br. Sýkorom do Zlatousta. Krásnu túto cestu sme
         konali v ostatnom vagóne, takže sme mali príležitosť obdivovať krásy urálskej prírody.
         Spomínal som si na podobnú cestu cez Bosnu a Hercegovinu, keď nás v dobytčom vagóne hnali
         do Trebinje.
   </p>
   <p>
    V Zlatouste sme prevzali ihneď službu, ale boľševický komisár Sinjakov bol proti nám
         nepriateľsky naladený. Naše vystúpenie sa blížilo. Zprávy z Penzy, Čeljabinska a Moskvy
         budily obavy. Naše ešelony boly vždy častejšie a dlhšie zadržované. Nakonec komisár
         Sinjakov zakázal nám vstup do staničnej kancelárie, kde sa objavily boľševické stráže.
   </p>
   <p>
    Bolo to 26. mája 1918. Na stanicu došiel práve štáb I. pešieho pluku Jána Husa. Ač bolo
         v povetrí cítiť pušný prach, preca sme išli na tanec do železnodorožného sobrania, kde som
         zbadal, že sa niektorí boľševickí mládenci chovajú vyzývavo.
   </p>
   <p>
    Na druhý deň pod zámienkou, že treba náš ešelon I. p. pl. presunúť na inú koľaj, aby ho
         mohli pustiť ďalej na východ, dal komisár Sinjakov pripnúť na konec ešelonu parovoz a
         zatiahli ho za most do úzkeho zárezu, kde s oboch strán začali do nás strieľať z guľometov.
         Padlo asi 100 bratov a ostatní museli ešelon opustiť a vydať sa pešo na cestu, ktorá
         končila v Miassách.
   </p>
   <p>
    Ja a brat Sýkora ukryli sme sa u železničiarov, lebo sme nemohli dojsť k ešelonu, súc
         obkolesení boľševikmi a nevediac jeden o druhom. Železničiar, na dvorku ktorého som sa
         skrýval, zbadal ma večer a dal mi ultimátum, aby som sa do rána z jeho domu vzdialil, ináče
         že ma vydá boľševikom. To znamenalo pre mňa istú, ukrutnú smrť. No, mal som šťastie. V noci
         sa mi podarilo utiecť do lesa. Vydal som sa samojediný na pochod cez hrebene a štíty Urálu
         do Miass. Pozdĺž trati nemohol som ísť, lebo tam boľševické hliadky sliedily po našich, a
         koho chytili, toho bez milosti popravili.
   </p>
   <p>
    Bol to podnik ťažký. Ani som nedúfal, že sa mi vydarí. Tri dni a tri noci som trpel hlad
         a obavy, aby som nepadol do rúk boľševikov, nedaly mi ani dobre spať. Dojdem k svojim,
         alebo budem domučený rudými gardistami? Avšak šťastie ma neopustilo ani teraz. Neďaleko
         Miass narazil som na ešelon druhého pluku, ktorému velel br. poručík Beneš. Ten ma vzal
         hneď do vlaku a druhého dňa už som nastúpil službu na nádraží v Miassách. U Miass došlo k
         rozhodnému boju medzi nami a boľševikmi, ktorí boli porazení. Zostali sme v Miassách asi
         mesiac.
   </p>
   <p>
    Bolestne sa nás všetkých dotknul osud brata podporučíka Piálka. Boľševici vyzvali nášho
         veliteľa, aby vyslal k nim parlamentára (vyjednávača) k dojednaniu prímeria. Hlásil sa
         dobrovoľne br. Piálek. Ač bol varovaný, aby sám nechodil, preca len vsadol na drezinu a
         odišiel k boľševikom vyjednávať. Viac sme ho nevideli. Boľševici ho proti všetkým
         zvyklostiam a právu zajali a ukrutne umučili.
   </p>
   <p>
    Keď čeljabinská skupina zaistila Čeljabinsk, prišly postrádateľné časti tejto skupiny
         pod velením br. plukovníka (terajšieho generála) Vojciechovského posilniť našu skupinu a
         zahájiť ofenzivu. Skupinu túto tvoril 2. a 3. pluk. Po znovudobytí Zlatousta naznačil ma
         pluk. Vojciechovský veliteľom stanice, kdežto br. Sýkora stal sa veliteľom stanice Berďauš,
         pozdejšie stanice Kuzyno. Keď bol dobytý Jekaterinburg, bol som povolaný telegraficky za
         veliteľa tejto stanice. Došiel som ta zvláštnym vlakom, práve keď sa boj o Jekaterinburg
         končil a boľševici ustupovali na Tagil, kam odvliekli aj carsku rodinu.
   </p>
   <p>
    Po obsadení mesta nami dávala jekaterinburská spoločnosť veľký banket na počesť
         československého vojska. Objavily sa zase carské uniformy, prepych ruských dôstojníkov a
         dám. Všetko blyšťalo zlatom a striebrom. Nálada na bankete bola skvelá a boli sme zahrnutí
         najväčšou pozornosťou a zdvorilosťou.
   </p>
   <p>
    Avšak boje trvaly ďalej. Nastupovali sme na všetkých tratiach, ktoré viedly z
         Jekaterinburga. Dom Ipatevov, ohradený vysokým dreveným plotom, som ovšem videl.
   </p>
   <p>
    Keď O. N. R. presídlila do Jekaterinburga, bol som vyslaný ako inštruktor do irkutského
         tábora Slovákov, z ktorých sa mal formovať 12. pluk M. R. Štefánika. V Irkutsku bol som
         menovaný podporučíkom a pridelený jako pobočník veliteľovi tábora, kapitánovi dru
         Vladimírovi Daxnerovi, pozdejšie majoru Emilovi Gérykovi. Neskoršie stal som sa veliteľom
         poddôstojníckej školy a nakonec veliteľom prvej roty.
   </p>
   <p>
    O irkutskom tábore dalo by sa mnoho písať. Pripomínam len to, že sme sa tu soznámili
         mnohí Slováci a priateľstvo tam uzavreté trvá dosiaľ.
   </p>
   <p>
    Z Irkutska boli sme všetci preložení do Krasnojarska k 12. pluku, ktorý sa časom
         nasťahoval do vagónov a konal na sibírskej trati ochrannú službu. Našou stanicou bola
         Kljukvennaja.
   </p>
   <p>
    Do tejto doby spadá tiež príchod br. generála Štefánika. V Irkutsku mal som i ja česť
         stáť pred naším generálom. Bol namáhavou cestou vysílený a chorľavel. Prehovoril s každým z
         nás, ktorí sme boli členmi delegácie. Jeho hlas bol veľmi slabý.
   </p>
   <p>
    Odtiaľto bol som komandovaný do Centrokomisie vo Vladivostoku, ale skoro som sa hlásil
         nazad k pluku. Bol som však pridelený do štábu D. V. br. generála Čečka. Zpočiatku bol som
         v operačnom oddelení u br. maj. Teršla, pozdejšie som bol komandantom štábu až do odchodu
         do vlasti.
   </p>
   <p>
    Zo štábu bol som vyslaný do Mandžurie s inštrukciami pre veliteľov ešelonov o evakuácii.
         Vracajúc sa do Vladivostoka, bol som svedkom bojov medzi Rusmi, Japoncami a Číňanmi v
         Chajlaru, kde i náš 12. pluk mal nahodilé straty. Pri odchode našich posledných častí z
         Vladivostoka bol som v komisii pri odovzdávaní nami obsadených budov Rusom.
   </p>
   <p>
    Domov som prišiel s posledným transportom na lodi President Grant.
   </p>
   <p>
    Opísať túto cestu po mori so zastávkami v Hong-Kongu, Singapoore, Colombo, Adenu, Suezu,
         Alexandrii a Terstu mohol by len básnik.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2233" name="ftn.d56e2233">
        12
       </a>
       ]
      </sup>
      cukor
     </p>
    </div>
    <div class="footnote">
     <p>
      <sup>
       [
       <a class="para" href="#d56e2237" name="ftn.d56e2237">
        13
       </a>
       ]
      </sup>
      veľké mliečne žemle
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2314">
       </a>
       Andrej Textoris
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Začiatkom svetovej vojny bol som novobrancom a pracoval som vtedy v Rimavskej Sobote.
         Ako novobranca zaujímala ma ruská fronta. Maďari o Rusoch rozprávali všeličo. Hanili ich,
         ale mali pred nimi aj nesmierny strach, značne zvyšovaný vedomím rusofilstva povedomých
         slovenských inteligentov, ktorých Maďari titulovali panslávmi.
   </p>
   <p>
    Večer prichádzal ku mne priateľ Maďar z Dolnej zeme. Vypravovali sme o vojne. Opýtal sa
         ma, na ktorú stranu by som sa dal v prípade vojny medzi Maďarmi a Slovákmi. Vravel som mu,
         že isteže nie k Maďarom, keďže som Slovák. Po jeho odchode napomenul ma majster,
         pomaďarčený Slovák: „Ondráš, dajte si pozor, čo hovoríte! Keby ten Maďar vás udal, budete
         ako vlastizradca zatvorený.“
   </p>
   <p>
    20. augusta 1914 nastúpil som vojenskú službu do Lučenca, ktorý som znal z dôb
         tovaryšstva. Pri zápise sedeli štyria dôstojníci. Napokon sa ma pýtali: „Maďar?“ — „Nie,
         Slovák, maďarsky len hovorím.“ Pozreli sa na mňa ešte raz: — „Slovák?“ „Áno.“
   </p>
   <p>
    Sadol som si na svoje miesto a rozmýšľal, prečo boli dôstojníci tak prekvapení mojou
         odpoveďou. Veď preca nie som vlastizradcom, poviem-li pravdu. Maďarsky som sa naučil,
         pretože som musel, a umienil som si, že ostanem Slovákom a lepším ešte, ako som bol! Dali
         ma k 3. bataillonu 25. pluku. Túžil som dostať sa na ruskú frontu. Túžba sa mi splnila. O
         dva mesiace sme boli v Poľsku. Do boja sme sa dostali až po 2 týždňoch v nočnom nástupe,
         kedy padal celú noc sneh a dážď. Ráno nás zamenil 34. pluk košický. Odpoludnia sme mu to
         oplatili. Nastala veľká zima, rozmočená zem zamrzla a ďalší nástup bol nemožný. V dvoch
         týždňoch som sa rozhodol, že sa zachránim útekom do zajatia. Ale prevedenie bolo ťažké,
         lebo na rozviedku som nechodil.
   </p>
   <p>
    Umienil som si, že vyčkám, až dostaneme poriadny výprask od Rusov, a pri ústupe zostanem
         ležať mrtvý, kým Rusi neprídu. Jedného rána čítal nám rotný v nariadení, že ruskí
         dôstojníci rozmetávajú letáky, v ktorých nahovárajú k úteku do ich zajatia a sľubujú zem.
         To vraj ale nie je pravda; Kozáci sú vraj veľmi suroví a každého u nich čaká smrť! A
         nasledovala výstraha pred útekom. Táto zpráva bola posilnením pre moje rozhodnutie — utiecť
         k Rusom. Rotný spomínal neprestajne iba Maďarov a tak som si v duchu posmešne vravel: „Áno,
         Maďari nesmia, Slováci áno!“
   </p>
   <p>
    Následkom zimy bol nástup úplne zastavený, ale ľahká i ťažká streľba zúrila neprestajne.
         Našim pochodom tiež nebolo konca. Odpravili nás od Krakova na nemeckú frontu, ktorá mala
         postúpiť k Varšave. Tam nebola zem zmrzlá, mohlo sa teda nastupovať. Videl som nemeckú
         armádu vyzbrojenú, Rakúsko-maďarská popri nej vyzerala ani žobráčik. Svojou ľahostajnosťou
         dostal som sa veľaráz pred rotného ako v Lučenci tak aj na fronte. Mojím zastancom bol
         práporčík Snopko. Nevedel som si vysvetliť — prečo? Neskoršie som spoznal, že je tajný
         Slovák. 20. decembra 1914 sme boli včasne ráno zobudení a išli sme. Okrem dôstojníkov nik z
         nás nevedel, kde ideme. Bolo badať akúsi tichosť, krotkosť a vážnosť dôstojníkov. Zaoberal
         som sa v myšlienkach svojím plánom. Mohlo byť podľa slnka asi 11 hodín, keď sme dostali
         povel: „Stáť, v reťaz a pochod!“ O krátky čas sme videli už Rusov vo vzdialenosti asi 1 km.
         Nepotrebovali sme povelu ďalšieho, každý vedel, čo má robiť. Dôstojníci tiež neopomenuli
         svoju povinnosť: ostať vzadu a ukryť sa. Ich hrdinskosť sa vždy prejavovala iba v trýznení
         vojakov. Nastal boj, aký sme do tých čias ešte nezažili! Nástup na Rusov — strach a hrôza,
         streľba z pušiek, guľometov, diel ľahkých i ťažkých, začal krik, nariekanie ranených…
   </p>
   <p>
    Zapamätal som si, že v boji víťazí rýchly a krátky nástup a toho som sa držal. Beda
         tomu, kto ostal vzadu! Gule padaly vždy za chrbty. S pravej strany zostal ležať ranený
         Slovák, s ľavej Maďar a ja sa hnal vpred ako splašený. Divil som sa ruskej streľbe. Videlo
         sa mi, že guľky pískajú hodne vysoko. Pozrel som sa vzad a videl som útek
         rakúsko-maďarského vojska, ktoré Rusi prenasledovali rýchlou paľbou. Radostne som sa
         pritúlil k zemi, aby som počkal, kým úplne nezmiznú naši vojaci. V blízkosti mňa boli ešte
         dvaja z mojej roty. Frajtr dal rozkaz k ústupu.
   </p>
   <p>
    Zostával som vypočítavo vzadu. Keď som zbadal, že si ma nik nevšíma, pustil som sa
         smerom k malej dedine Rusmi zapálenej s úmyslom, že tam dočkám Rusov. Ale obyvatelia sa
         vrhli na mňa, že vraj sme im zapálili majetky.
   </p>
   <p>
    Utekal som tedy smerom k Rusom, ktorých som nevidel, iba počul ich streľbu. Dobehnul som
         k vysokému stromu a premýšľal, čo bude so mnou, ak ma prijmú Rusi tak ako títo Poliaci.
         Vtom zarachotil strom, konáre odrezané granátom padaly na mňa i okolo. Zalial ma pot od
         veľkého strachu a chvíľu som nevedel, čo mám robiť. Prihrmel druhý výstrel delový a mňa
         prepadla myšlienka, čo budem robiť, ak zostanem sám a ranený. Bolo treba jednať!
   </p>
   <p>
    Stranou stála murovaná stajňa. Pustil som sa bez meškania k nej, rovno brázdou, ktorá
         viedla od stromu a bola asi 150 krokov vzdialená. Než som dobehol k cieľu, padly 3 výstrely
         ruskej baterie. Po vydýchnutí som sa obzrel po okolí a s hrôzou som zbadal, že v blízkosti
         mňa v dolinke sa trápi jedna četa. Menili frontu proti Rusom ako blúdiace husi vo vzduchu.
         Ruská batéria ich uvidela, strelila medzi nich a všetci sa rozutekali. 10 ich pribehlo ku
         mne. Mňa ako by bol niekto omráčil! Boli to samí dôstojníci 34. košického pluku.
   </p>
   <p>
    Do hroma! Toto mi bolo ešte treba! Jeden z nich mal tri hviezdičky a hneď sa ujal
         komanda: „Po jednom utekať ku stajni a potom do lesa, aby Rusovia nevedeli, že je tuná
         Rakušanov viac!“ Utekali. Báli sa strašlivo ruského zajatia. Prehováraním som ich zdržoval,
         poneváč každý okamih znamenal veľa! Okienkom sme pozorovali, či sa už Rusovia neblížia. S
         radosťou som zazrel, že sa v reťazi blížia k nám. Začaly lamentácie: Én Istenem, mi lesz
         velünk! (Bože môj, čo s nami bude?)
   </p>
   <p>
    Hovoril som im, že Rusovia sú ľudia ako my a možná i lepší, že sa s nimi dohovorím.
         Medzitým prešli Rusovia stajňu. Bola to iba prvá reťaz, ktorá sa hnala za nepriateľom,
         strieľajúc neprestajne vpred… Hneď za ňou išla druhá. Tá už mala rozviedku. Vzal som na
         seba hlavnú úlohu. Pred stajňou som zapichol do hnoja najprv svoju pušku a potom i druhých.
         Postavil som sa do dverí, ruky hore, kým Rusovia neprišli ku mne.
   </p>
   <p>
    Prvá ich otázka bola: „Skoľko vás?“ Hlásil som, že 11. „Dobre, všetko nechajte tuná, len
         si vezmite chlieb a bielizeň!“ Dali nám cukor, my im tabak, dôstojník nás popísal a išli
         sme ďalej. S nami išli štyria vojaci ako stráž a viedli nás ku štábu pluku. Tam sme
         prenocovali. Bol som šťastlivý. Za štyri dni sme prišli na najbližšiu stanicu, zkadiaľ nás
         odviezli, celý transport, na Sibír.
   </p>
   <p>
    *
   </p>
   <p>
    Podľa ruského kalendára na Nový rok 1915 som už bol na Sibíri v meste Tjumeni v
         Tobolskej gubernii. Našimi kasárňami boly koželužské (garbiarske) závody, upravené pre
         zajatcov. Boli sme triedení podľa národnosti. O niekoľko dní odviezli nás, 120 Slovákov,
         ďalej. Na malej stanici nás čakali sedliaci a odviezli nás do dediny Sosnovniki, kde nás
         rozdelili.
   </p>
   <p>
    Dostal som sa ešte s dvoma k bohatým sedliakom. Mali sme sa tam výborne. Ruský štát im
         platil na nás 6 rubľov mesačne a k tomu nám dávali 2 kopejky denne na machorku — tabak.
         Robili sme, koľko sme sami chceli, a za to nám dávali 35 kopejek denne. Tamojší život sa mi
         veľmi ľúbil. Žil otec so synmi a vnukmi pohromade, všetci spoločne pracovali, poslúchali
         starého gazdu a vodilo sa im veľmi dobre.
   </p>
   <p>
    V lete nás stiahli do Jelutorovska a odtiaľ do iného okresu. Tam nás čakala ťažká poľná
         práca, ktorej som nebol zvyknutý, a tak mi bola veľkým bremenom. Toho roku v jeseň prišlo
         úradné oznámenie, že kto chce, môže zostať na dedine, kto si praje, môže ísť do mesta.
         Viacerí si volili mesto a s nimi i ja.
   </p>
   <p>
    Mysleli sme, že nás potrebujú na prácu do závodov. Ale zmýlili sme sa. Dali nás do
         zajateckého táboru, ktorý bol práve novo zariadený a tak, ako by vojna mala trvať na veky.
         Bolo nás tam 12 tisíc zajatcov, všetkých národností z bývalého Rakúska-Nemecka. Medzi nimi
         boli i Slováci. Debatovali sme, skoro sme napádali odrodilých Slovákov, ktorých sme
         poznali.
   </p>
   <p>
    Chyba bola, že sme nemali vodcov, inteligenciu, ako mali druhé národnosti. Boli sme
         skutočne úbohí. Bolo nám treba učiť sa po slovensky. Česi kritizovali právom našu
         slovenčinu, poneváč sme užívali priveľa maďarčiny a nemčiny. Bol medzi nami jeden slovenský
         učiteľ — Miškóci, ktorý bol otvoreným slovenským inteligentom — nebojácny. Jeho meno mal
         každý Maďar a pomaďarčenec poznačené s poznámkou, že bude obesený v Maďarsku. No,
         nepodarilo sa im, poneváč brat Miškóci sa vrátil ako ako dôstojník československý do našej
         Republiky.
   </p>
   <p>
    Bol som zamestnaný v táborovej dielni ako majster. Majstri mali zvláštny barák i lepšiu
         kuchyňu. Spával som vedľa učiteľa Rumuna. Nevedel po slovensky ani po rusky, museli sme sa
         shovárať rečou našich nepriateľov — maďarčinou. Bol vodcom svojho ľudu — sedmohradských
         Rumunov. Mal neprestajné návštevy, shováral sa s každým ako so sebe rovným a preto ho
         všetci oddane ľúbili. Bolo mi toho ľúto, lebo som videl rozdiel medzi inteligentmi dvoch
         národov.
   </p>
   <p>
    Celý rok 1916 som bol v tomto tábore. Dobre som poznal bratov Čechov. Tí nám boli
         učiteľmi, keď sme nemali svojich. Slovenčinu sme dopĺňali češtinou miesto maďarizmov. Mal
         som dvoch verných kamarátov, jeden bol Bratislavčan, druhý Moravan. Rozhodli sme sa, že
         odídeme do čsl. vojska. Ale nepohodli sme sa, oni odišli a ja som zostal.
   </p>
   <p>
    V r. 1917 revolúciou Kerenského padol carizmus. V nastalej slobode upadla vojenská
         kázeň. Ruské vojsko opustilo frontu, rozbíjalo všetko, čo bolo štátne; bezmyšlienkovite
         nivočili v domnienke, že to nie je ich majetok — ale carský.
   </p>
   <p>
    Za Kerenského vlády opustili sme tábor a robili sme v Pliškinových závodoch obuv pre
         vojsko. Z obuvníkov sme boli dvaja Slováci, väčšina Čechov, niekoľko Poliakov, Ukrajincov a
         Rumunov. Neskoršie pribrali sme si kuchára Čecha a krajčíra Slováka. Žili sme na vlastnú
         päsť. Boli sme ako dobrovoľníci, prispievali sme na národnú daň. Prichádzali k nám bratia z
         Ukrajiny na dovolenú, chodievali sme na prednášky, ale dlho sme takto neostali. Prišiel
         prevrat nový, nastal boľševizmus.
   </p>
   <p>
    K boľševizmu prešli i Maďari so svojím divokým nacionalizmom. Patrolovali po meste ako
         niekde v Debrecíne. Beda Slovákovi alebo Čechovi, ktorého dopadli na ulici. Vybili ho,
         zatvorili cez noc a ráno ho teprv pustili. Zatúžili sme všetci po zbrani. Začiatky
         boľševizmu boly hrozné. Všetko chceli viesť a spravovať ľudia neodborníci. Každý lepšie
         oblečený človek bol považovaný za buržuja, bolo ho treba zabiť, alebo vyzliecť hocikde na
         ulici. Spravovanie závodov robotníkmi sa tiež neosvedčilo. A práve tak i boje bez
         disciplíny, plánov a odborného vedenia sklamaly.
   </p>
   <p>
    Donútili nás tiež pracovať pre nich. Ale čoskoro museli utiecť z mesta, lebo ich vyhnali
         bielogvardejci a Čechoslováci. Nastalo registrovanie a dobrovoľné vstupovanie do nášho
         vojska. Nikto nebol nútený; keď nechcel, nešiel a nemusel.
   </p>
   <p>
    Vojenskú službu sme nastúpili v Omsku. Mimo cvičenia konali sme rôzne služby v meste i
         mimo mesta. Práve tak v Jekaterinburgu a v Čeljabinsku. V tej dobe zúrily boje medzi
         Samarou a Ufou. Vojsko naše už bolo tak vysilené a znechutené, že odopieralo plniť
         nariadenia. Mali sme už veľa hrobov padlých našich bratov na ruských hrobitovoch okolo
         Uralu a po celej veľkej Sibíri pozdĺž železničnej trati. V Čeljabinsku sme slávnostne
         pohrobili plukovníka Šveca.
   </p>
   <p>
    Odtiaľto sme boli poslaní na frontu za Ufu. Dostal som sa k 11. rote tretieho pluku Jána
         Žižku. Koncom r. 1918 stáli sme v tepluškách na stanici v Čeljabinsku. Tam bola posledná
         zastávka gen. Štefánika na jeho ceste od východu na západ. Vítali ho zástupcovia ruskí,
         naši i srbskí; o generálovi Štefánikovi veľa hovorili: „Vraj akýsi Francúz — ženie sa za
         kariérou. Známe len Masaryka.“ Generál vrátil sa do Omska. Delegácie plukov ho informovaly
         o situácii nášho vojska na Sibíri.
   </p>
   <p>
    Po odchode Štefánikovom sme išli na oddych pozdĺž trati od Omska po Irkutsk a jazero
         Bajkalské. To bola takzvaná magistrála sibírska. Pri obsadení tejto dráhy došlo k veľkým
         srážkam s ruskými povstalci v tajgách. Náš tretí pluk sa dostal do kasárne blízko Irkutska.
         Mali sme se dosť dobre. Konali sme služby pre seba i pre Rusko. Nenávidela nás buržoázia
         kolčakovcov.
   </p>
   <p>
    Mňa volali u 11. roty Kryšpínkom. Ľúbil som všetkých bratov a ctil som si ich, lebo si
         toho veru zaslúžili. Bratia Česi priniesli za nás obete, s nimi roznieslo sa po svete i
         naše meno. V Irkutsku a okolí sme žili znamenite. Mali sme plukovné kluby a nechýbaly ani
         zábavy. Tam nás zastihla smutná zpráva o tragickej smrti Štefánikovej, ktorá sa bolestne
         dotkla bratov.
   </p>
   <p>
    A po nej prišla zpráva o vpáde Maďarov na Slovensko. Prišly ťažké časy. U nášho vojska
         nastal akýsi rozvrat. Rozdelili sme sa na vládnych a opozičníkov. 4. pluk bol úplne
         rozrušený. 3. ho nasledoval, ale nie celý. 1. a 2. pluk boli vládne. Opozičiari chceli
         nasledovať boľševizmus. Ale nepodarilo sa im. Ruské, americké a japonské vojská boly na
         stráži. Civilní Rusi radovali sa, že Čechoslováci sa idú biť medzi sebou.
   </p>
   <p>
    Raz, keď sme sa navrátili ako prvá polrota zo služby z tábora zajatcov, našli sme druhú
         polrotu odzbrojenú. Rotný kapitán Kudrman nám po obede vravel, čo sa stalo: „Odopreli ísť
         na službu k uväzneným delegátom a tak som bol nútený ich odzbrojiť.“ Potom ohlásil, aby
         vystúpil, kto neuznáva Československú Republiku a nechce plniť jej vládne nariadenia.
   </p>
   <p>
    Dlho bolo ticho. Napokon vystúpil brat Tonda Bartoněk a povedal, že ak zostane po
         príchode delegácie z vlasti plnomocníkom Bohdan Pavlů, vystúpi on prvý z československej
         armády. Rotný neodpovedal a rozišli sme sa. Zakročením majora Morávka dostala polrota
         zbraň. My Slováci sme boli osirelí i vo vojsku. Chýbala nám inteligencia — dôstojníctvo. Čo
         sme mali niekoľkých, nemohli byť všade.
   </p>
   <p>
    Konečne prišla delegácia z vlasti a ešte r. 1919 začala naša evakuácia na východ, do
         Vladivostoku. Začiatkom marca 1920 už sme boli na ruskom ostrove a čakali sme na loď. 13.
         apríla sme nasadli na loď „Mount Vernon“. Bol to 20. lodný transport.
   </p>
   <p>
    Išli sme do Spojených Štátov cez Panamský prieplav. Z Christobanu sme sa mali plaviť do
         Hamburgu, ale pre poruchu lodi sme pristáli v Norfolku. Tam nás navštívil plukovník Hurban,
         vo Washingtone vyslanec Masaryk. V Norfolku sme čakali dosť dlho na loď „Amerika“. Plavili
         sme sa do Terstu. Celá plavba so zastávkami trvala 120 dní. Celé leto r. 1920 sme sa piekli
         na palubách lodi. Niektorí bratia si aj zúfali — a skočili s veľkej výšky do mora. Z Terstu
         sme sa viezli vo vlakoch československých cez Rakúsko do republiky. Boli sme v Kroměříži.
         Trápilo ma, že sa ukazovaly četné červené zástavky komunistické. Vedel som, že naša mladá
         Republika potrebuje viacej štátnych. I doma, na Slovensku, som bol sklamaný. Inteligencia
         zdedená — bola taká ako pred vojnou, boly len malé výnimky. I v úradoch bolo veľa chladu.
         Slovák-legionár videl prácu pre seba na každom kroku. Po návrate za šesť rokov cítil sa
         cudzím, potreboval pomoci. Ľud nerozumel a v inteligencii nenašiel svojho učiteľa a radcu.
         Výsmešky, nepriateľstvo, bočenie a vyhýbanie sa nám — bolelo. Židia maďarčili provokatívne.
   </p>
   <p>
    V zúfalstve prijal som bratovu nabídku a odišiel som z rodnej vlasti — do Ameriky…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2396">
       </a>
       Imrich Václav
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Narodil som sa 27. októbra 1894 v Urmíne, okres nitriansky. Roku 1914 bol som odvedený a
         narukoval som ku 14. honvédskemu pluku do Nitry. Pred vianočnými sviatkami už som bol v
         poli a 8. februára 1915 padol som v Karpátoch do ruského zajatia. Do Kijeva som pochodoval
         peši a ztade vlakom som sa dostal do Tjumena na Sibír. Tam som robil na dedine neďaleko
         Tjumena, a keď roku 1916 utvoril sa v našom tábore dobrovolecký sbor, hlásil som sa tiež do
         jeho radov, lebo od svojej mladosti bol som vychovávaný v duchu slovanskom a nenávidel som
         utláčanie slovenského ľudu Maďarmi. Jako chlapček dvanásť-trinásťročný chodil som do školy
         v Kiliti, kde bol zamestnaný môj starý otec už 23 rokov u grófa Pálffy Sándora, ale
         nenaučil sa za ten dlhý čas maďarsky, ač celé okolie bolo maďarské. Môj starý otec bol
         rodom Čech a moja bába Slovenka zo Šenkvíc. U nich som nadobudol slovenského cítenia, lebo
         dedo mi často hovorieval o dejinách československých, hlavne o Čechovi a Svätoplukovi.
   </p>
   <p>
    Na rakúskej fronte bol som zavretý a odsúdený k smrti zastrelením nadporučíkom, meno
         ktorého som zabudol. Avšak po dlhšom väznení bol som prepustený k svojmu pluku. Do
         československej armády zahraničnej som sa prihlásil 20. júna 1916, dňa 15. augusta som
         prišiel do Kijeva a tohože dňa bol som zapísaný do záložnej roty prvého streleckého pluku.
   </p>
   <p>
    Ubytovaní sme boli v bývalej univerzite kijevskej. Výcvik jednotlivca som prešiel u
         práporčíka Čílu. V novembri som došiel s 12. poľnou rotou pod velením tohože dôstojníka do
         dediny Treskyne a o tri dni som bol poslaný do kurzu pre tlumočníkov k československej
         brigáde. Tam som sa sišiel s bratom Nižnanským, Šimončíkom a Topolským. Ruštine sme sa
         učili sami, len na radový výcvik mali sme četára rodom Rusa.
   </p>
   <p>
    13. januára 1917 bol som poslaný s bratom Kováčikom a s jedným bratom Čechom jako
         tlumočník ku štábu rumunskej fronty. Po príchode do Birladu hlásil som sa v štábe u
         generála ubytovateľa, ktorý ma pekne privítal a dal mi rozkazy, u koho sa mám hlásiť. Ešte
         toho dňa vyhľadal som dôstojníka rumunského štábu, ktorému sme boli pridelení. Tento
         nariadil svojmu ordonančnému poddôstojníkovi, aby nás o 2. hodine postavil k raportu. My,
         ako vojaci ukáznenej armády, postavili sme sa do šíku a očakávali sme príchod pána
         kapitána. Ja som stál na pravom krídle, tak že som bol prvý na rane.
   </p>
   <p>
    Ordonančný poddôstojník šiel nás ohlásiť. Odrazu vyšiel očakávaný nami pán kapitán; ruka
         mi rýchlosťou blesku jako prvému vyletela k čiapke a hlásil som sa jako tlmočník maďarského
         jazyka od československej brigády. Odpoveď pána kapitána bola, že mi napľul do očú a začal
         mi nadávať do psov československých. Potom od nás odišiel a dal poddôstojníkovi rozkaz, aby
         nás ubytoval. Tento dobrý ruský poddôstojník nás ihneď viedol do našich budúcich bytov.
         Očakávali sme, že dostaneme miestnosť, kde by sme mohli pracovať a venovať sa ďalšiemu
         štúdiu nášho povolania. On nás však zaviedol do tábora, kde bola ubytovaná „rabočaja rota“
         ruských vojakov. O niekoľko dní boli sme plní vší, ale očakávali sme trpezlive, čo bude
         ďalej. Nikto sa však o nás nestaral i napadla mi myšlienka, že tuná zaháľame, kdežto u
         pluku by sme alespoň cvičili, keď iné nie. 20. januára večer mi napadlo, že by bolo
         najlepšie, keď by sme odtiaľ odišli, a nepôjde-li to, aby sme utiekli.
   </p>
   <p>
    Toho sa bál brat Kováčik a vyvracal mi môj úmysel, že to bude vraj časom lepšie, že snáď
         teraz nemajú pre nás času. Ja som sa však druhého večera rozhodol, že utečiem tejto noci
         bez papierov. Brat Čech súhlasil a vravel, že ma bude nasledovať. Len brat Kováčik sa
         rozhodol, že zostane.
   </p>
   <p>
    V noci o pol jednej dali sme sa na útek, a keď sme už boli na stanici, očakávajúc vlak
         od Jas k ruským hraniciam, objavil sa nevdojak brat Kováčik, ktorý sa až len po našom
         odchode rozhodol k úteku.
   </p>
   <p>
    Cesta bola ťažká, lebo sme nemali peňazí a nik nám nič zadarmo nedal. Boli sme nútení,
         prosiť ruských vojakov o kúsok chleba a tu i tam na staniciach vyžobrali sme trochu
         polievky. Tak sme sa dostali 1. februára k našim. Ešte toho dňa hlásil som u brigády
         príchod od štábu rumunskej fronty. Plukovník Trojanov bol prekvapený. Keď som mu vysvetlil,
         ako s nami zachádzali, schválil náš útek a dodal: „Každý československý vojak, ktorý je
         tlmočníkom, je stratený pre našu vec, lebo nikto nevie o jeho činnosti.“ Po príchode bol
         som zadelený k ôsmej poľnej rote 3. pluku a 3. apríla bol som povýšený za vzornú službu na
         slobodníka. O tri týždne bol som prevedený s niekoľkými bratmi a br. práporčíkom Gerykom k
         2. streleckému pluku a poslaný ako rozviedčík na Stochod. Bratov 2. pluku som si vážil,
         lebo mi dali dobrú školu rozviedčícku. Po mesiaci som sa vrátil k svojmu pluku, k materskej
         ôsmej rote a 2. júna bol som povýšený na desiatnika za vzornú službu.
   </p>
   <p>
    S tretím plukom odišiel som na frontu. Dňa 6. júna k večeru prechádzali sme cez mesto
         Tarnopol do dediny Ostašovce. O 4 dni neskôr prišiel náš 2. prápor do dediny Krasno, kde
         tvoril zálohu brigády. Dňa 14. júna bol daný celý prápor do fronty a 2. júla okolo 10.
         hodiny bol prevedený útok na rakúske zákopy. Ešte pred útokom vyzval veliteľ roty práporčík
         Holásek bratov, aby sa hlásili do prvej útočnej vlny.
   </p>
   <p>
    Pokladal som za svoju povinnosť, prihlásiť sa. Vidiac toto moje rozhodnutie, brat Filo,
         Slovák rodom od Trenčína, prihlásil sa tiež, ačkoľvek už bol vekom starší. Pri útoku bol
         vedľa mňa brat Jerie a brat Strnad. Jerie s ohromnou silou stríhal dróty a tak sme sa
         dostali do prvej línie za niekoľko minút. Po dobytí prvej línie sme sa od seba odtrhli a ja
         som došiel až za tretiu líniu pod dedinu Godovce, kde som zbadal na odpočinku celú
         nepriateľskú rotu, majúcu pušky v kozly a torby odložené.
   </p>
   <p>
    Sám som nemohol nič robiť a stiahol som sa nepozorovane nazpäť. Zavolal som brata
         desiatnika Strnada i desiatnika Jerie, ktorého som poslal k veliteľovi roty, aby nám ihneď
         poslal posilu. Ja s desiatnikom Strnadom išli sme ku predu, aby sme mohli pozorovať pohyb
         tejto roty. Kde sa vzal, tu sa vzal jeden brat od druhého pluku, rodom Slovák, mladý to
         chlapec, a majúc radosť, že sa so mnou shľadal, pridal sa ihneď ku mne. Akonáhle sme došli
         k spomenutej rote na dostrel, rozhodol som sa vypáliť proti nej salvu. Bratia súhlasili s
         mojím úmyslom, ktorý sme aj hneď previedli. Účinok bol ohromný. Nemci nevedeli, aká sila
         proti nim stojí, nastala medzi nimi panika, tak že sa dali na šialený útek, nevzavši so
         sebou ani jednej zbrane.
   </p>
   <p>
    Ďalších bojov s 3. streleckým plukom zúčastnil som sa u Domanorýč a u Veľkých Hájov.
         Ztade pluk pochodoval do Podwoloczysky, kde som sa stretol s Gregorom-Tajovským, obľúbeným
         to bratom medzi nami. Starší už tento brat náš chcel sa tiež so zbraňou v ruke postaviť
         proti nepriateľovi, keď videl, že my bojujeme a krvácame za otčinu. My mladší mali sme ho
         radi ako svojho otca a môžem povedať, že veru v tú dobu bolo ho medzi nami veľmi treba,
         lebo nás obodril a posílil k ďalšej práci a obeti. Avšak medzi nami nesmel zostať a prosili
         sme ho, aby išiel a pracoval ďalej pre povznesenie ducha armády perom.
   </p>
   <p>
    Z Podwoloczysky pluk ustúpil do dediny Novoselice, kde odpočíval až do odchodu z
         Ukrajiny. Dňa 28. septembra, po zborovskom ústupu, sostavoval sa v Novoseliciach výzvedný
         peší oddiel, do ktorého som bol prevedený zo služebných dôvodov ako veliteľ 3. čety. Dňa
         24. októbra bol som vyznamenaný za chrabrosť v bojoch zborovských krížom sv. Juraja 4.
         stupňa.
   </p>
   <p>
    Ku koncu januára volali ma na veliteľstvo pluku, kde mi dali náčrt mesta Kijeva a
         dôležité papiere, ktoré som mal odovzdať generálovi Šokorovovi. Dal som sa na cestu ešte v
         noci jako ruský vojak; aby ma nepoznali, vzal som na seba väčšie obnosené háby, aby som
         vyzeral jako ustupujúci vojaci z fronty. Dva dni mi trvala cesta vlakom, kým som sa dostal
         pod Kijev. Potom som už išiel do mesta peši, lebo vlaky už neboly vpúšťané. Do predmestia
         Kijeva dostal som sa o pol štvrtej hodine. Ulice boly prázdne, nebolo videť ani človiečka
         živého. Len tu i tam ležaly na uliciach ľudské mrtvoly a zdochliny zvierat. Pritisol som sa
         k domom a tak som sa dostal až k železničnému mostu, ktorý som mal podľa nákresu prejsť a
         zajsť do redakcie nášho časopisu, kde som sa mal pýtať, či štáb korpusu je ešte tam, kde
         bol.
   </p>
   <p>
    Išiel som ihneď ďalej, ale bola to veľmi ťažká úloha, lebo v tú stranu, kde som mal ísť,
         odohrával sa práve boj. Bolo už okolo šiestej hodiny, tak že boj pouličný ustal a
         delostrelectvo prestreľovalo ulicu, ktorou som sa blížil k štábu korpusu, kam som sa dostal
         po šiestej hodine. Generál Šokorov ma prijal s údivom, ako som mohol svoj úkol v takých
         ťažkých okolnostiach vykonať. Prečítal si dopis a poslal ma hneď k bratovi profesorovi
         Maxovi. Ja som však nevedel, kde býva, a preto mi museli zas spraviť nákres, aby som ho
         našiel. Pamätám sa ešte dobre na náčrt i na to, že to bol hotel Paris, rohový dom. Vrátny v
         bráne mi oznámil číslo dverí a o chvíľu bol som v kancelárii brata Maxy, ktorý nemohol
         pochopiť, ako som k nemu mohol prísť. Nechal ma stáť na chodbe a sám dakde odišiel. Keď sa
         vrátil, vravel mi, aby som išiel do štábu korpusu a na druhý deň zas prišiel k nemu. Ráno
         som došiel a brat Maxa ma poslal k br. Dru Markovičovi, ktorý mi dal na poistenku 10
         rubľov. Dr. Markovič nevedel, jaké mám poslanie a pýtal sa ma, či som to ja, čo má ísť na
         rakúsko-uhorskú frontu. Povedal som mu, že moje poslanie je celkom iné, ale že som bol
         pripravený na niečo podobného, avšak nie na frontu rakúsku, lež do stredu Maďarska. Rozišli
         sme sa a ja som čakal na pokyny brata Maxu.
   </p>
   <p>
    V ten deň mal tatíček Masaryk ísť s bratom Klecandom k plukovníkovi Muravjevovi
         vyjednávať ohľadom neutrality a voľného priechodu cez Kijev na východ. Vidím ich obidvoch,
         jako si kráčajú po uliciach, kde v tú dobu bolo veľmi nebezpečné, lebo nik na ulicu
         nevychodil okrem boľševických vojakov. Vrátili sa dosť skoro, poneváč plukovník ešte nebol
         na kijevskej stanici. Na druhý deň išli opäť, ale vrátili sa s dobrým výsledkom a ja som
         opustil ešte toho dňa Kijev, aby som doniesol zprávu pluku.
   </p>
   <p>
    Pluk som už na starom mieste nezastihol, ale náhoda mi priala a chytil som v meste
         Polonoje vlak, ktorým som sa dostal k pluku vo vesnici Brodeckoje. Ústup z Ukrajiny som
         konal s tretím plukom a síce najviac v zadnom voji s peším výzvedným oddielom.
   </p>
   <p>
    Dňa 22. februára 1918 bol som povýšený na četára za vzornú službu, príkladné chovanie a
         za chrabrosť.
   </p>
   <p>
    Dňa 11. marca dorazili sme s veliteľstvom pluku do mesta Inčja. Bolo okolo obeda a ja
         som obdržal rozkaz, aby som ihneď odišiel s četou do dediny Pritutní a túto obsadil,
         prípadne odrazil menšie čiastky nepriateľské. Kadenáhle som dosiahol dediny Prítutní,
         vystavil som poľné stráže a ostatné mužstvo so mnou obedovalo u starostu.
   </p>
   <p>
    Večer okolo 8. hodiny prišiel jeden brat s hlásením, aby som rýchle opustil dedinu a
         išiel zpäť k pluku, ktorý nastupuje do vlaku a odchádza. Nebolo však možno včas dojsť na
         stanicu a preto som cestou kul plány, čo budeme robiť, ak našich na stanici nezastihneme.
         Dorazili sme do stanice, keď vagon pre nás určený už bol preč, a tak sme sa museli rozísť
         po vagónoch iného vlaku po troch, po štyroch. Za Bachmačom sme dohonili náš vlak, do
         ktorého sme vstúpili a išli ďalej na východ.
   </p>
   <p>
    Asi 20. mája bol som vyslaný veliteľom pluku Vojciechovským na výzvedy do predmestia
         Čeljabinska, aby som zistil silu nepriateľských stráží, ktoré maly za úkol pozorovať náš
         pohyb. Večer okolo 8. hod. vybral som sa na cestu, preoblečený do civilných šiat. Kráčal
         som bezo strachu, lebo som mal pripravenú výhovorku pre všetky prípady. Po ceste a na
         uliciach nebolo videť ani živého ducha, lebo boľševický komisariát zakázal vychodiť po 8.
         h. na ulice. Vedel som o tom dobre a preto som bol pripravený na prípadné pristavenie.
         Priam pred cintorínom počul som výkrik: „Stoj, kto je?“ Odpovedal som ihneď, že som zajatec
         maďarskej národnosti, že som práve prišiel vlakom z Omska a chcel by som ešte dnes
         navštíviť tu v tábore svojich kamarátov, lebo môj vlak pôjde až o polnoci ďalej. Vojak
         stojaci na stráži uveril mi bez všetkého a upozornil ma, aby som sa vrátil, lebo že ma
         zatvoria v tábore a nepustia von. Poďakoval som vojakovi za upozornenie a vrátil som sa k
         svojim, vyplnivši danú úlohu alespoň čiastočne.
   </p>
   <p>
    Keď som vstúpil na stanicu, stretol som podporučíka Málka, teraz už nebohého, známeho u
         pluku jako boh války. Bol mojím priamym nadriadeným a vravel: „Václave, ja ťa okolo 10.
         hodiny čakám u továrne na železo pred nádražím, prijdi tam za mnou. Ak by som tam nebol,
         obíď celú továreň a tam sa dakde stretneme.“ Čo robiť? Rozkaz treba splniť, bárs som dobre
         vedel, že to je nebezpečný úkol, lebo továreň bola neprestajne strážená komunistickým
         vojskom.
   </p>
   <p>
    O 10. hodine vybral som sa na cestu k továrni, ale keď som prišiel na ushovorené miesto,
         podporučíka tam nebolo. Obišiel som celú továreň, ale nikoho som nezbadal ani so strany
         komunistov ani podporučíka Málka. Čo robiť? Išiel som po ulici rovnobežnej s nádražím, keď
         tu naraz bol som prekvapený slovami: „Stoj! Kto takoj?“ Bez toho, že by som bol dlho
         rozmýšľal, odpovedal som: „Vojennoplennyj Maďar.“ Dali mi rozkaz, aby som ich nasledoval,
         čo som bez najmenšieho zdráhania aj urobil. Za niekoľko minút zabočili sme do akéhosi
         domku. Poznal som, že je to strážnica, lebo pušky boly opreté o steny. Zaviedli ma do
         druhej izby, kde ma posadili za stôl, prisadli každý s jednej strany ku mne a začali mi
         klásť otázky. Prvá otázka znela, čo robím tak pozde na ulici… „Prišiel práve vlak z Omska.
         Ja s niekoľkými kamarátmi cestujeme domov a pri tejto príležitosti poslali ma kamaráti, aby
         som išiel najsť kypjatok (vrelá voda na čaj — bola na každej väčšej stanici ruskej). Pri
         hľadaní som zablúdil a teraz neviem, kde som.“ — „Kde ste robil a jako sa volal váš gazda?“
         „Robil som v dedine Ožogina u Tjumena a meno hospodára je Sege-Sergejovič.“ „Tak ty, sabaka
         (pse) maďarská, ponáhľaš sa teraz domov, by si mohol Čechoslovákov biť jako pred vojnou?“
         No, na mňa tento podfuk neplatil a docela kľudne som odpovedal, že som Čechoslovákov
         nepoznal a že ani neviem, čo sú oni za národ.
   </p>
   <p>
    Po výsluchu mi rozkázali, aby som si ľahol k peci na dlážku, že ma ráno odvedú do
         zajateckého tábora. Obidvaja odišli a ja som kľudne zaspal, lebo som bol už zoslabnutý od
         napínavých myšlienok. Zobudil som sa, keď sa už brieždilo. Čo robiť? Obzrel som sa dokola a
         zbadal som svojich strážcov chutne rozprestretých na stoloch a spiacich.
   </p>
   <p>
    Dvere do druhej miestnosti boly otvorené a tak som natiahol krk, aby som videl, čo sa
         tam deje. Zaradoval som sa, vidiac, že vojaci spia jako zabití. Chvíľu som sa rozmýšľal, čo
         robiť, až ma napadla myšlienka: „Pôjdem von a keď sa niektorý zobudí, poviem mu, že idem na
         malú stranu a že som nechcel nikoho budiť.“ Pomaly som vstal a na špičkách dostal som sa
         cez obidve miestnosti, bez toho, že by ma bol niekto počul alebo uvidel.
   </p>
   <p>
    Keď som chytil kľuku u dverí vedúcich na ulicu, rýchle som otvoril a vybehol som von,
         nezavrevši dvere za sebou, lebo som na to nemal času. Ráno o štvrtej som konečne došiel do
         svojho vagóna na nádraží, kde ma bratia už netrpezlive očakávali, nevediac, čo sa so mnou
         stalo. Všetci sa shrkli okolo mňa a každý mal dajaký dotaz. O ôsmej hodine bol som povolaný
         k veliteľovi pluku, ktorému som podal zprávu o tom, čo som prežil.
   </p>
   <p>
    Dňa 23. mája dal si ma zavolať brat plukovník Vojciechovský do svojho vagónu, kde mi na
         mape ukazoval, že by veľmi rád, keby som našiel prechod cez rieku Miass dakde na sever od
         mesta, ale nie ďaleko.
   </p>
   <p>
    Ešte toho istého dňa dal som so na cestu. Zašiel som do mesta, kde bol cez rieku most,
         od ktorého som sa dal na sever po pravom brehu rieky. Rieka bola v tú dobu rozvodnená a
         bliže mesta nemohol som prechod najsť. Za mestom zbadal som vo vzdialenosti asi 4 km nejaké
         stavby a pomaly som sa k nim blížil. Keď už som prišiel k nim, videl som, že na druhom
         brehu je tiež akási stavba a medzi stavbami bolo videť akýsi prechod, ktorý bol zvonku
         obitý vysokými doskami, tak že sa nedalo zistiť, čo to je. Prišiel som až k samej budove,
         obišiel som ju a len teraz som zbadal, že to je dajaká továreň alebo mlyn. Okolo bol vysoký
         plot a vráta boly zavreté. Ostal som u brány stáť a čakal som na príležitosť, aby som sa
         dostal dnu.
   </p>
   <p>
    Po nedlhej dobe vidím na okraji lesa voz, ktorý smeroval k tejto stavbe. Voz prišiel až
         ku bráne, zastavil a kočiš zavolal akési meno. Brána sa otvorila a voz vošiel dnuka. Za
         vozom zatváral bránu starší muž, ktorého som nahlas pozdravil, aby si ma povšimnul.
         Poďakoval na pozdrav a zavrel. O chvíľu sa ukázal v malých dvierkach, odkiaľ na mňa volal.
         Prvé slovo jeho bolo, kto som a čo hľadám. Hovoril som mu, že som zajatec, že nemám prácu a
         rád by dostať robotu v tejto továrni. On mi však vravel, že teraz práce nieto. Po dlhšom
         rozhovore dal mi zapáliť cigaretu, sadli sme si na lavičku a debatovali sme.
   </p>
   <p>
    Medzi rečou požiadal som ho, aby ma pustil na druhú stranu cez most, lebo by som nerád
         obchádzal mesto. Nerobil mi nijakých ťažkostí a bez všetkého ma pustil. Využil som toho,
         prehliadnul som si most i telefonické vedenie. Kadenáhle som prešiel na druhú stranu,
         zašiel som do komunistických kasární medzi maďarských komunistov, aby som zistil náladu
         medzi nimi. Kasáreň som opustil o štvrtej hodine. Veliteľ pluku bol veľmi natešený, keď som
         mu všetko vypovedal. Ešte ten deň poslal ma vyhľadať cestu pre prápor, aby sa nepozorovane
         dostal k prechodu. Mal som ísť tak voľným krokom, jako pochoduje prápor a podľa hodiniek
         zistiť, jak dlho bude cesta trvať. Rozkaz som vykonal k úplnej spokojnosti plukovníkovej.
         Od tej doby musel som byť stále k službe veliteľa pluku.
   </p>
   <p>
    Dňa 26. mája dal si ma plukovník zavolať a rozkázal mi, aby som zaviedol prápor po
         najdenej ceste. Vyžiadal som si dvoch bratov s nožnicami a stupadlami, ktorí boli porád pri
         mne na čele práporu. Tretí prápor 3. pluku vystúpil z vagónov na opačnej strane stanice,
         aby nebol pozorovaný. Po 11. hodine v noci nastúpili sme pochod. Keď sme došli k lesíku,
         ležiacemu severovýchodne od Čeljabinska, postúpili sme po jeho okraji smerom severným až k
         trati východouralskej, kam sme dorazili po druhej hodine v noci. Na okraji lesa povedal som
         práporčíkovi Hajdovi, aby prápor ostal tu, a keď prijde znamenie odo mňa, aby rýchlym
         pochodom prekročil trať a vstúpil do továrenského dvora.
   </p>
   <p>
    Ja a dvaja bratia od spojovacej čety vyšli sme dopredu, preliezli sme plot továrne a
         prestrihali sme drôty telefonické, aby nemohla byť daná žiadna zpráva do mesta. Potom som
         nariadil vrátnikovi, aby otvoril bránu. Keď sa tak stalo, dal som ihneď znamenie bratovi
         Hajdovi, že prápor môže napredovať. Bily tri hodiny na veži, keď prápor prechádzal rieku
         Miass a dosiahol bez prekážky druhého brehu. Len potom dozvedeli sa robotníci, že
         Čechoslováci prešli rieku a útočia na kasáreň. Vyžiadal som si od plukovníka, že pôjdem na
         pravé krídlo práporu, lebo tam sa nachádzali v osobitnom tábore maďarskí boľševici, o
         ktorých som dobre vedel. Okolo 4. hodiny dosiahli sme takmer bez výstrelu kasárne. Len tu i
         tam padla s našej strany rána proti boľševickým strážam, ktoré pred nastupujúcim práporom
         ustupovaly.
   </p>
   <p>
    Po obsadení kasárne dostal som úkol, roztriediť boľševických vojakov podľa národnosti,
         čo trvalo do 11. hodiny dopoludnia.
   </p>
   <p>
    5. júna dorazil náš výzvedný oddiel s veliteľom pluku do stanice Argajaš; ešte toho dňa
         poslal ma s mojou četou na výzvedy na severovýchod od Argajaša, smerom na dedinu Sara, od
         ktorej na severozápad bola menšia dedinka. Mal som zistiť, kde sú nepriateľské sily. Večer
         o 8. hodine som dorazil s četou na okraj lesa nad dedinou, kde som dal odpočinok. Ráno,
         ešte za šera, vyslal som hliadku do dediny, ale bolo zistené, že tam boľševici nie sú, ani
         neboli. Nazpäť som sa vybral okolo 7. hod. ráno. Okolo 12. hodiny, keď sme sa blížili k
         lesíku východne od Argajaša, vynorila sa z lesa četa asi 20 jazdcov. Rozostúpili sme sa do
         veľkého kruhu, ale k boju nedošlo, lebo to boli naši kozáci, s ktorými sme sa ľahko
         dohovorili. Odišiel som s četou nazpäť k veliteľstvu pluku a podal som hlásenie
         plukovníkovi. Asi za 1/4 hodiny dostal som nový rozkaz, aby som išiel na výzvedy do
         priestoru severovýchodne od Argajaša k rieke Bjuzelge, k dedine Bulatovo. Veliteľ pluku ma
         upozornil, že naši kozáci stratili v potýčke s boľševikmi jedného kamaráta, aby som bol
         opatrný. Zo svojej čety, ktorá mala za sebou 50 km pochodu, nemohol som si vziať so sebou
         nikoho. Vzal som si preto šesť bratov z druhej čety a išiel som. Minuli sme miesto, kde sa
         pred hodinou odohral boj medzi kozákmi a boľševikmi, ale po boľševikoch ani stopy. Okolo
         štvrtej hodiny dosiahli sme východného brehu rieky Bjuzelgy, odkiaľ som pozoroval dedinu
         Bulatovo a zistil som, že ani tam nepriateľa niet. Poslal som po bratovi Menclovi príslušné
         hlásení veliteľovi pluku.
   </p>
   <p>
    Potom som sa dal smerom k dedine, ktorá ležala od dediny Argajaš asi 10 km na
         severovýchod a od rieky Bjuzelgy asi 3 km na východ. Keď sme došli k nej, dal som bratovi
         Veverovi rozkaz, aby išiel na západný okraj dediny a chránil nás od prepadnutia s tejto
         strany. Asi za 10 minút dával brat Vever znamenie aby sme bežali k nemu. Keď sme prišli,
         ukazoval nám hliadku v sile 12 mužov, ktorá smerovala k dedine. Ihneď som dal rozkaz, aby
         ma bratia nasledovali vo vzdialenosti 20 krokov jeden od druhého, až sme došli do lesíka,
         odkiaľ však nebol ani výhľad ani výstreľ. Ľahko sme tu mohli byť obkľúčení a preto sme
         ustúpili až na okraj lesa východne od dediny Argajaš. Tam som dal rozkaz rozvinúť sa k
         boju, ale nestrieľať iba na môj rozkaz. Poneváč na sever nebolo rozhľadu, odišiel som
         pozreť, či by som nenašiel lepšie miesto k pozorovaniu. Asi po 100 krokoch prišiel som na
         cestu vedúcu z Argajaša, po ktorej sa blížil smerom od nepriateľa sedliak s povozom. Keď
         zastavil, pýtal som sa ho, či nevidel dajakých vojakov. Tvrdil, že nevidel.
   </p>
   <p>
    Vrátil som sa na staré miesto k svojim, ale nenašiel som tam nikoho. Kričať som nesmel,
         aby som sa nevyzradil, a preto som išiel kus zpäť a tam som začal pískať. Skoro som dostal
         z lesa odpoveď a zakričal som. Z lesa vykročil brat Vever a povedal mi, že ostatní
         utiekali, keď počuli akýsi rozhovor a mysleli, že som padol do zajatia. On sám sa vrátil,
         aby ma hľadal. Išli sme nazpäť na okraj lesa, kde sme uvideli dvoch vojakov. Veverovi som
         rozkázal, aby si ľahol s puškou pripravenou k streľbe, keďby neznámi chceli proti mne
         použiť zbrane, a sám som zavolal na vojakov: „Stoj!“ Obrátili sa a ja som videl
         červenobiele lentočky na čiapkach. I oni poznali hneď vo mne Čechoslováka. Po niekoľkých
         slovách s nimi dal som sa na cestu k veliteľovi pluku. V dedine som stretol dve naše čety,
         ktoré vyslal nám na pomoc brat plukovník, keď mu nastrašení bratia z môjho oddielu
         povedali, že som zajatý. Čety som vrátil k pluku.
   </p>
   <p>
    Dňa 24. júna dorazili sme do stanice Miass a druhého dňa dostal som od plukovníka
         rozkaz, aby som odišiel so svojou četou do dediny Turgaskaja, kde som mal sledovať pohyby
         nepriateľských oddielov, tam sa nachodiacich. Odišiel som o druhej hodine odpoludnia a o
         piatej bol som už na mieste. K rýchlemu spojeniu s veliteľstvom pluku mal som jedného
         jazdca. Umiestnil som sa s četou na vrchu nad dedinou, odkiaľ som mal pekný výhľad do
         dediny a cestu vedúcu ku stanici Miass mohol som dobre obstreľovať. Na druhý deň odpoludnia
         trpelo už mužstvo hladom, dal som preto rozkaz k pochodu do mlyna, ležiaceho asi 3 km južne
         od dediny, kde som chcel zadovážiť mužstvu potravu a potom sa vrátiť zpäť na prikázané
         miesto. O piatej hodine vstupovali sme do mlyna, obstaveného niekoľkými obytnými domky. Ja
         s jedným bratom zostal som vonku. Mlyn ležal v údolí, krytý od severu a juhu svahmi
         tiahnucími sa od východu na západ.
   </p>
   <p>
    Keď bratia dlho neišli, pustil som sa za nimi i ja. Ako som tak sostupoval medzi
         domkami, zbadal som proti sebe starú ženu, ktorá ma k sebe volala. Keď som k nej pristúpil,
         prosila ma celá naľakaná, aby som sa zachránil a ukazovala mi niekoľkých jazdcov, ktorí sa
         spúšťali ku mlynu od severnej strany. Skočil som až k samotnému mlynu, kde bratia sedeli
         pod oknom a popíjali mlieko. Celkom kľudne som im povedal: „Bratia, boľševická hliadka sa
         blíži s druhej strany ku mlynu. Chytro sa schovajte za skladište západne od mlyna.“
   </p>
   <p>
    V minúte bola celá četa za skladišťom. Nariadil som, aby v okamihu, keď bude
         nepriateľská hliadka na moste, celá četa vystúpila na cestu a začala strieľať. Ledva jazdci
         vstúpili na most, vyskočili bratia zpoza skladu a zahájili proti nim prudkou paľbu. Neušiel
         nám ani jeden, všetci ostali na mieste mrtví. Len jeden kôň nám ušiel. Hneď som poslal
         hlásenie veliteľovi pluku, ktorý mi dal rozkaz držať most a obsadiť mlyn. Dal som odstrániť
         obyvateľmi mrtvoly i zdochliny a postavil som na noc u mostu za skladom dvoch bratov, ktorí
         sa každé dve hodiny menili. Tiež na východe, kde bola rieka plytká, postavil som jedného
         brata na stráž. Ráno o štvrtej hodine dostali sme s druhej strany tak silnú paľbu, že sa
         bratia porozutekali, lebo nebolo možné poznať, odkiaľ to ide. Sám som tiež ustúpil na
         niekoľko sto krokov zpäť, dal som si četu do poriadku a postúpil som v reťazi ku predu.
         Veliteľ pluku, ktorému som hlásil situáciu, poslal mi posilu a síce hudbu pluku. Upútali
         sme nepriateľa svojou paľbou, kým neustúpil, súc ohrozený s boka jednou četou výzvedného
         oddielu, vyslaného veliteľom pluku. V boji padol brat Halouš, veľmi dobrý vojak mojej čety,
         rodom Moravan. Po ústupu boľševikov dal som rozkaz stiahnuť sa na stanicu Miass.
   </p>
   <p>
    Ďalších bojov som sa zúčastnil s 3. streleckým plukom až do 1. novembra 1918. Od 1.
         marca 1919 bol som pridelený do tábora Slovákov a 1. júna bol som poslaný do dôstojníckej
         školy na stanicu Sljudjanka.
   </p>
   <p>
    Dňa 3. júla bol som pridelený k 12. streleckému pluku M. R. Štefánika, dňa 2. októbra
         vrátil som sa z dôstojníckej školy a bol som pridelený k 2. rote jako veliteľ čety v
         hodnosti podporučíka. S 12. plukom zúčastnil som sa všetkých bojov a hlavne som mal
         zvláštne poslanie. V Kljukvennej bol som veliteľom stanice a depa. Likvidoval som časti
         druhej divízie a rumunské vojsko, ktoré ešte bolo južne od Kljukvennej. Do vlasti som sa
         vrátil s 12. streleckým plukom dňa 14. septembra 1920.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2491">
       </a>
       Fr. Vnuk
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Nakoľko slovenský národ pod pánstvom uhorskej koruny v poslednej dobe pred vojnou bol
         všestranne zotročený, ukázala nám jeho aktívna a pasívna účasť vo svetovej vojne. Hneď pri
         začiatku líčenia svojich spomienok musím zdôrazniť, že nebyť našich českých bratov s ich
         vyspelou národnou tradíciou a odporom proti dvojjedinému mocnárstvu dynastie Habsburskej,
         nikdy by nebol dosiahol slovenský ľud svojho oslobodenia.
   </p>
   <p>
    Sám pochádzajúc z číročistej a národne uvedomelej slovenskej obce Smrečian pri Lipt. Sv.
         Mikuláši, kde pôsobením ev. farára, terajšieho biskupa Vl. Čobrdu a jeho otca tiež farára
         spolu s oddanými učiteľmi Koryčánskym a jeho nástupcom Alex. Pepichom (teraz šk. inšpektor)
         vedelo sa úspešne odolávať maďarizačným snahám tehdajšieho režimu, odchádzal som do
         strednej školy s vedomím patričnosti k slovenskému národu. Napriek tomu musím priznať, že
         duch maďarských škôl vplýval i na mňa, a ako študent postupne stával som sa národne
         ľahostajným, kým drtivá skutočnosť osudu ma neprebudila.
   </p>
   <p>
    V januári roku 1911, ako kandidát 3. ročníku učit. ústavu v Leviciach, bol som nútený na
         vlastnej koži skúsiť maďarskú národnú snášanlivosť, keď pod ťarchou okamžitého prepustenia
         z učiteľského ústavu a zákazom prijatia do iných škôl bývalého Uhorska musel som dať
         prehlásenie len preto, že pri revízii sa dokázalo moje hlásenie k slovenskej materinskej
         reči. Boli sme takí dvaja. S ťažkým srdcom som podpisoval ako osemnásťročný mladík
         prehlásenie, že moja materinská reč bola vždy maďarská a udávanie slovenčiny sa zakladalo
         na omyle. Tu uvedený násilný akt ma donútil k uvažovaniu, lebo som trpko cítil pokorenie
         svojej národnosti. Prebudil som sa. Tomu môžem ďakovať, že som odolával naďalej stálemu
         naliehaniu na pomaďarčenie môjho priezviska; veď i povinnú jednu korunu na kolok chcelo mi
         riaditeľstvo školy láskave venovať.
   </p>
   <p>
    Dostal som sa za učiteľa na. r. k. ľud. školu v Lipt. Sv. Kríži, kde som mienil pracovať
         poctive i za svoj slovenský ľud. Stretol som sa s prekážkami tam, kde som ich vôbec
         neočakával. Môj cirkevný predstavený, pôvodom číročistý Slovák, hatil ma v týchto snahách,
         a niekoľko ráz ma napomenul, ba aj pohrozil, aby som nesvolával žiadne schôdzky, že on o
         nich vie a nestrpí, aby r. k. učiteľ v krajine Marianskej nepracoval v intenciách vlády.
         Nevoľky som porovnával mne známych farárov evanjelických a katolíckych, ktorí z nich idú s
         ľudom, z ktorého pochádzajú a medzi ktorým žijú.
   </p>
   <p>
    1. okt. 1913 uvítal ma v Košiciach 9. honv. (domobran.) pluk, u ktorého som mal stráviť
         jeden rok. Tu by som len chcel potvrdiť, že poturčenec býva vždy horší od samého Turka.
         Nemal som ani tu pokoja, lebo v dôstojníckej škole p. nadpor. Schreiber, rodený Nemec,
         trápil a prenasledoval ma pre panslávizmus, ktorého som sa mal dopustiť tým, že s obyčajným
         vojakom, so mnou zrodneným, som sa rozprával na ulici v Košiciach po slovensky. Len svojmu
         veliteľovi kap. Némethovi môžem ďakovať, že som složil dôstojnícku skúšku s úspechom. Je
         samozrejmé, že svoje národné smýšľanie som si musel nechať pre seba.
   </p>
   <p>
    Vypukla vojna. Ako aktívne slúžiaci tiahol som s 3. práporom 9. honv. pluku hneď v
         auguste 1914 do poľa proti Rusku. Stačil mi jeden mesiac a 14. sept. 1914 dostal som sa ako
         nemocný červienkou pri ústupe rakúskej armády do rúk kozákov v meste Javorove. Ačkoľvek som
         si prial soznámiť sa s ruskými bratmi, preca som sa obával zajatia a preto nesnažil som sa
         dostať na druhú stranu fronty. Veď, akú predstavu som mohol mať o Rusku, keď maďarskí
         vojaci zajatým Rusom priväzovali ruky za chrbátom, že im až krv nabehla na utiahnutých
         miestach. V očiach Maďarov to neboli váleční zajatci, ale zločinci a podľa toho s nimi
         zachádzali, pľujúc im do očí a podobne. Nazdával som sa, že s našimi v Rusku je ešte
         horšie, že ich posielajú rovno do olovených baní na Sibíri.
   </p>
   <p>
    Večer prvého dňa zajatia konal sa môj výsluch v ruskom štábe. Aké milé prekvapenie, keď
         na priznanie slovenskej národnosti úplne bratsky spolu s ruskými dôstojníkmi som povečeral.
         Tu mi predostreli časopis Russkoje Slovo, v ktorom bol nárys novej Europy, vidím čosi
         neuveriteľného, vidím novú Čechiu doplnenú územím tehdajšieho Hornouhorska. Bol to útvar už
         veľmi podobný terajšej československej Republike. Divili sa, že ako Slovák — Slavian
         nepoznám azbuku; prečítali mi článok „O razdelení Avstro-Vengrii“, smysel ktorého som
         celkove pochopil, ale o možnosti uskutočnenia niečoho tak veľkolepého som silne pochyboval.
         Sen — vidina, ktorá ma už neopustila, lež vyžadovala času, premýšľania, obodrenia,
         presvedčenia a určitej odhodlanosti, aby som sa neskoršie tiež stal dobrovoľným členom
         československého vojska v Rusku.
   </p>
   <p>
    Avšak koľkej trnistej cesty, koľkého sabezaprenia a koľkej oduševnosti sa vyžadovalo,
         aby výchovou školskou nadobudnutý náter protiruský sotrel sa v dobe, keď i oddaní a
         otvorení vyznavači rusofilstva, čakajúci spásu jedine od Ruska, v neblahých pomeroch
         carizmu sa úplne sklamali. Veď si len predstavme, že v bratskom slovanskom štáte bolo treba
         ustavičných námah a intervencií, aby zajatci Česi a Slováci mohli bojovať v svojom vojsku
         včlenenom do rámca ruskej armády. Keď prišla nejaká zpráva o hrdinných činoch Českej
         družiny, srdce radosťou plesalo a človek chcel byť už medzi nimi; tu však došiel lístok s
         fronty priateľovi v zajatí, v ktorom sa ponosuje na nepochopenie ruského načalstva a na
         mnohé nespravodlivosti voči nim konané, čo bolo v lístku naznačené viacej len medzi
         riadkami. Hneď dobrá zbraň pre austrofilov. Ujal sa vo všeobecnosti pre Rusov názov
         „Bagán“, čím vyjadrovala sa trpkosť, sklamanie, nedôvera a ľahostajnosť voči ruským a i
         voči našim záležitostiam.
   </p>
   <p>
    Keď k tomuto obrazu podotknem, že mnohí ruskí dôstojníci prihlásivším sa do vojska
         dobrovoľcom vytýkali ich horlivosť, že Rusko má dosť svojich vojakov, že nás nepotrebuje,
         ba priamo menovali našich dobrovoľcov zradcami cisára, je jasné, akú nadľudskú prácu museli
         prekonávať prví hlásatelia boja za čs. samostatnosť. „Austrijec“ — to bolo všeobecné
         pomenovanie každého príslušníka Rakúsko-Uhorska nielen u prostých ruských ľudí, ale aj u
         inteligencie. Veď nás nepoznali, spytujúc sa často na jazyk austrijský. Hľa, pomery, medzi
         ktorými sa budovala čs. armáda v Rusku.
   </p>
   <p>
    V októbri 1914 dostal som sa do Samarkandu a zároveň do bližšieho styku s bratmi Čechmi.
         Tu musím konštatovať, že vtedy ani medzi Čechmi sa nejavil veľký záujem o aktívnu účasť v
         bojoch proti Rakúsku. Prišiel raz istý ruský dôstojník, v novembri 1914, s priamou výzvou
         ku vstupu do ruskej armády so sľubom ponechania dosavádnej hodnosti. Výsledok — žiadna
         prihláška z celého Samarkandu.
   </p>
   <p>
    V decembri 1914 všetkých zajatcov slovanských národností premiestili do mesta Skobeleva,
         kde vraj dostaneme úplnú voľnosť. Áno, voľnosť na dvore kasárne až do brány, za ktorou sa
         javila sloboda a cez ktorú mohol prejsť človek len so zvláštnym povolením a v sprievode
         ruského vojaka-konvoja. Ináče spomínam vďačne na toto mesto; ono mi dalo príležitosť úplne
         oboznámiť sa s mentalitou takmer všetkých slovanských národov a sblížil som sa s bratmi
         Čechmi. Napriek počiatočným nedorozumeniam, ba i srážkam, preca len Česi boli tí, ktorým
         ďakujem za preporodenie sa v povedomého Slováka a Čechoslováka. Spomínam na blahodárnu
         činnosť všetkých členov kancelárie „Spravočnoje byro dľa vojennoplenných“, medzi ktorými
         som pracoval i ja. Spomínam obzvlášte na vedúceho kancelárie br. Vojtíka, na tichého
         neúnavného pracovníka br. učiteľa Höfera a na agilného a do zajat. tábora dochádzajúceho
         br. Davida (teraz poslanec), ktorým podľa mojej mienky patrí najväčšia zásluha o úspešný
         výsledok práce v Skobeleve za čs. národnú vec.
   </p>
   <p>
    Za začiatok buditeľskej práce medzi zajatci v Skobeleve považujem oslavu Majstra Jána
         Husa v roku 1915. Počiatočný výsledok medzi Slovákmi (v počte asi 400) bol takmer
         negatívny. Vo väčšine dobrí veriaci katolíci nemohli pochopiť, prečo Česi oslavujú kacíra;
         vraj len brojil a násilenstvám učil proti svätej cirkvi rim. kat. Uznávam, že i sám som sa
         nachádzal v tejže ideologii, lenže som dostal podnet, aby som sa o život Husov bližšie
         zaujímal. Čoskoro zrevidoval som svoj názor a Majster Ján Hus stal sa mi svätcom, národným
         mučedníkom a symbolom lepšej budúcnosti i môjho národa. V tomže čase v lete r. 1915 bol
         prevedený súpis učiteľov-zajatcov slovanských národností z celého Ruska. V časopise
         Russkoje Slovo sme sa dočítali o úmysle, aby všetci boli koncentrovaní v Moskve, kde sa
         mali stať poslucháčmi univerzity cieľom nadobudnutia patričných vedomostí priamo u prameňa,
         v ruských dejinách, literatúre, filozofii, aby potom títo apoštolovia vo svojich zemiach
         propagovali ďalej slovanské sjednotenie a sbratrenie. Návrh pozdejšie vláda zamietla pre
         niekoľko milionov rubľov. Veľká škoda.
   </p>
   <p>
    V skobelevskom tábore mohutným dojmom pôsobila spontánna žiadosť srbských zajatcov pri
         prehliadke istým generálom, aby sa mohli stať srbskými vojakmi-dobrovoľcami. Žiadosti bolo
         onedlho vyhovené a 600 junákov Srbov odchádza pomáhať krvácajúcej Serbii cez územie
         Rumunska, dostávajú sa do krutých bojov a nešťastného ústupu pod nátiskom Mackensenovým v
         Dobrudži, kde väčšina z nich položila svoje kosti pri obrane milej svojej vlasti.
   </p>
   <p>
    V roku 1916 hneď z jara spomínaná kancelária zajatecká pod vedením br. Vojtíka zdárne
         pracuje medzi Čechmi a Slovákmi pre vstup do čs. vojska a do práce pre obranu. Výsledok bol
         utešený, lebo už v lete veľký transport oduševnelých dobrovoľcov lúčil sa so Skobelevom,
         odchádzajúc do Taškentu a odtiaľ ďalej na miesto určenia: jedni do Kijeva ako dobrovoľci,
         ostatní do Taganrogu do muničných a iných tovární. V transporte sa nachádzalo päť Slovákov,
         z nich dvaja dobrovoľci. Pôvodne ich počet bol väčší, ale podkopnou prácou istého nedobrého
         Čecha z kancelárie br. Vojtíka upodozrievaný som bol zo zrady a preto som sa znechutil. Po
         pozdejšom vysvetlení celej nemilej a nechutnej aféry pomer sa napravil, avšak ďalšie
         prihlášky pre zákaz vlády sa už nevybavovaly. Tak som sám i s ostatnými Slovákmi a
         viacerými Čechmi zostal i naďalej v Skobeleve.
   </p>
   <p>
    Pripomínam tu aj naše časopisy „Čechoslováka“ v Petrohrade a „Čechoslovana“ v Kijeve,
         ktoré boly vždy očakávané a čítané do posledného riadku. Mnohí Slováci však čítali ich len
         potajomky, aby iní zajatci, hlavne Maďari, ich nevideli. Panovačnosť a drzosť maďarská
         trúfala si aj v zajatí strašiť šibenicami po návrate domov všetkým, ktorí sa opovážia čo
         len sympatizovať s hnutím a programom čs. vojska. Čierne knihy, udavačstvo nemeckým a
         rakúskym sestrám Červeného kríža pri každej príležitosti pri ich návštevách zajateckého
         tábora a blahosklonnosť ruských germanofilských kruhov voči neslovanom ešte viacej
         zastrašily väčšinu Slovákov. Sliedili, kto sa rozpráva so mnou, a ustrašení rodáci často
         len v noci prichádzali ku mne pre zprávy, knižky a časopisy, prejavujúc zároveň svoje obavy
         a pochybnosti. Dosť značnou prekážkou sa javila aj vojenská prísaha daná cisárovi a
         kráľovi, ktorú vraj ako katolíci zrušiť nemôžu.
   </p>
   <p>
    Cieľom získania čím početnejších a dokonalejších zpráv objednával som rôzne časopisy
         našské i ruské, vymohol som pravidelné a bezplatné zasielanie slovenských časopisov
         amerických, dopisovol som si s niektorými Slovákmi-krajanmi v Rusku usadenými, ako továrnik
         Berger v Samarkande, Bulla v Kokande, Klepáč v Moskve, vstúpil som do styku aj s br. Jankom
         Sršňom (Ján Janček) vtedy v Moskve bývajúcim atď. Takto mi bola daná možnosť aj po odchode
         prvých organizátorov zo Skobeleva, aby som tu, blízko čínskych hraníc, správnu orientáciu
         nestratil a vedel udržiavať ducha u Slovákov i u Čechov.
   </p>
   <p>
    Keďže moje vzdelanie v materčine, vďaka maďarským školám, bolo veľmi povrchné, ba takmer
         žiadne, usiloval som sa ho dopĺňať, nakoľko pri daných pomeroch sa to mohlo uskutočniť.
         Zadovážil som si z Petrohradu Mičátkov rusko-slovenský a slovensko-ruský slovník so
         slovenskou mluvnicou rusky písanou a tak pomocou ruštiny doplňovali sme svoje nedostatky v
         slovenčine spolu so Slovákom učiteľom G. Srnkom (teraz odb. učiteľ v Košiciach).
   </p>
   <p>
    V zajateckom tábore, počítajúcom 19.000 ľudí, vyhľadával som aj skrytých Slovákov
         hlásiacich sa za Maďarov. Pozdejšie v jaseni 1916 bol som poverený dozorom nad celou
         tretinou tábora a mal som možnosť priamych úradných prehliadok všade; tak som našiel v
         jednom maďarskom baráku skupinu Maďarov asi triciatich chlapcov z Liptova a Oravy.
         Zpočiatku chceli sa len maďarsky rozprávať, ale čochvíľa som im dokázal, akí sú oni Maďari
         a tu priznali pokorne svoju slovenskosť. Hneď som ich dal premiestiť do inej, od maďarského
         vplyvu vzdialenejšej ubikácie. Nastala výchovná škola uvedomovacia, kým som i sám nebol
         povolaný do práce v rámci čs. vojska.
   </p>
   <p>
    Očakávané povolanie došlo telegraficky začiatkom augusta 1917, aby som len sám bol hneď
         odoslaný do Petrohradu. Všetci boli prekvapení, veď i oni chceli sa dostať preč, z miesta,
         kde nijako nemali na ružách postlané. Tým bolestnejšie sme sa lúčili, že som býval
         ochráncom rodákov pred Maďarmi a Nemcami ako aj pred Rusmi. So sebou niesol som 47 nových
         prihlášok do vojska.
   </p>
   <p>
    Na rozlúčku skobelevskí Maďari sa mi chceli odvďačiť a vybiť ma na cestu, avšak našli už
         len moju prázdnu izbu. Etapa môjho zajateckého života bola dokončená.
   </p>
   <p>
    Dostal som ešte do zajatia z Kijeva vyrozumenie, že sa mám dostaviť ta a potom budem
         vyslaný na emisiu, avšak maršruta znela do Petrohradu na hlavný generálny štáb. Tešil som
         sa na nový, plodnejší život vo veľkom bojovnom bratstve Čechov a Slovákov. V sprievode
         staršieho poddôstojníka (četára) šťastne som došiel do Petrohradu, bumagy boly odovzdané v
         hlav. gen. štábe v deň nedeľňajší a už som očakával, že čochvíľa budem spolu so Slovákmi z
         Národnej rady. V Rusku však musí byť človek pripravený i na prekvapenia. Dopravený som bol
         v aute na „hauptvachu“ (voj. väzenie), kde v dôstojníckom oddelení pridelená mi bola cela
         ako dočasné umiestenie, kým mi bumagy (listiny) budú vybavené. Stal som sa väzňom a daná mi
         možnosť skúmať ducha väznených ruských dôstojníkov od práporčíka až do generála. Nakoľko v
         tom čase v Petrohrade panoval už značný hlad, v prvom rade to pocítili väzni, aj tí
         vznešení. Moje dosť veľké zásoby potravín javily sa eldoradom a býval som poctený takmer
         stálou návštevou generality a jej väzeňskej suity. V tomto väzení stretávaly sa protivy.
         Jedni boli odporcovia revolúcie, k tým patrili vyšší hodnostári, ktorí ostentatívne a často
         spievali „Bože, carja chrani…“, mladší dôstojníci boli prívržencami Lenina a Trockého,
         prorokovali ďalšiu revolúciu vnútornú a víťazstvo boľševizmu, za ktorý už aj tu trpeli.
         Ponúknutý mi bol tiež pasport cez Fínsko do Švédska za jeden celý chlieb. Skúsil som,
         nakoľko je duša bývalých vodcov ruskej armády otrávená. V tomto ovzduší začal som silne
         pochybovať o odolnosti ruskej armády a s úzkosťou som myslel na naše čs. vojsko, do ktorého
         som sa práve poberal.
   </p>
   <p>
    Čakám deň-dva, čakám týždeň a nikto sa o mňa nehlási. Vlastné zásoby potravín, vďaka
         návštevám, sa rýchle míňajú a začínam privykať na väzeňskú kuchyňu. Na 12. deň svojho
         pobytu odvažujem sa podplatiť ruského vojaka na stráži, aby po smene zaniesol dopis určený
         pre br. dr. Jána Jesenského, člena Odbočky Čs. Národnej rady pre Rusko, v ktorom ho žiadam
         o pomoc. O necelé tri hodiny už prichádza br. Šeba (terajší poslanec) aj s listinami a
         spolu opúšťame toto ponuré bydlisko. Veľmi snadno som mohol byť tu zapomenutý.
   </p>
   <p>
    Prichádzame do Bassejnej ulice č. 6, kde je sídlo Odbočky Čs. Národnej rady pre Rusko.
         Oboznamujem sa postupne s vedúcimi činiteľmi, členmi a spolupracovníkmi OČSNR, pôsobiacimi
         v Petrohrade. Ujal sa ma br. dr. Jesenský a ponúkol mi hneď svoju izbu k spoluobývaniu.
         Ohľadom určenia mojej funkcie rozhodnuté bolo ponechať ma v Petrohrade ako spolupracovníka
         pre propagačný odbor v oddelení tlačovom. Tak som sa dostal do administrácie časopisov
         Čechoslováka a Slovenských Hlasov.
   </p>
   <p>
    V kruhu dr. Jesenského, Pavlů, Hurbana, dr. Markoviča, Jančeka, Miškóciho, Marendiaka,
         Houdeka a Gavoru zpomedzi Slovákov a bratov Čechov čoskoro som sa oboznámil s obdivuhodným
         aparátom, ktorý pevne a presne podľa vytknutého cieľa pracoval v rozbúrenom ruskom mori pre
         uskutočňovanie národných snáh Čechov a Slovákov. Sám som hneď prispel okrem pridelenej
         admin. práce článkom „Hore sa, Slováci!“ do l6. čísla Slovenských Hlasov. Tu podotknem, že
         dobrým učiteľom mi bol dr. Jesenský, ktorý sa na moje pravopisné chyby veru zle čertil, od
         srdca mi vynadal a veru naďalej dával som pozor, aby sa mi nové hromobitie nesnieslo na
         hlavu. Doma, na byte, pomáhal som mu vyhľadávať pre Slov. Hlasy zprávy z vlasti z
         maďarských časopisov Uhorska, ktoré dosť pravidelne so 7 — 10 dňovým opozdením dochádzaly.
   </p>
   <p>
    Spomínam i na prvé oboznámenie sa s Tatíčkom veľkého čs. bratstva, Masarykom, keď sa
         vrátil z Rumunska do Petrohradu v októbri 1917 a dostavil sa na schôdzu členov a
         spolupracovníkov OČSNR. Spozoroval novú tvár, prišiel ku mne a po predstavení sa ma
         vypytoval na mnohé veci týkajúce sa mojej osoby a rodného kraja, poznamenal, že nás
         Slovákov vo vojsku je málo, zvlášť inteligentov. Povzbudzoval ku práci intenzívnejšej po
         stránke uvedomovacej, aby i ostatní váhajúci našli svoje miesto. Hlavou sa mi rojily
         myšlienky: „To je ten muž, o ktorom som toľko krásneho čítal a ktorému sa podarilo už
         nejednu vážnu prekážku prekonať.“ A keď po referáte br. Šebu, jeho pobočníka na rumunskej
         ceste, ujal sa sám slova a vysvetľoval vtedajšiu situáciu spojencov a v Rusku, kvasenie
         revolúcie, jej pravdepodobný vývoj a naše prísne neutrálne stanovisko ku všetkým
         eventualitám, aby čs. vojsko bolo zachránené, tu, priznám sa, dostával som pocit akejsi
         istoty, pocit, že čs. vojsko vedené takýmito rukami prekoná aj najťažšie chvíle. Veru,
         nebolo treba dlho čakať. Zásah Kornilova, v zapätí nasledujúci prevrat boľševický začiatkom
         novembra 1917 a pozdejšie udalosti úplne potvrdily správne stanovisko vodcu zahraničného
         odboja.
   </p>
   <p>
    K dobe tesne po boľševickej revolúcii v Petrohrade sluší zmieniť sa o domových
         ochranných výboroch proti tlupám okrádajúcim byty v nočnej dobe. V dome dr. Jesenským a
         mnou obývanom pri prvej ustavujúcej schôdzi zvolený bol za predsedu mužskými i ženskými
         obyvateľmi domu jednohlasne dr. Jesenský, ktorý však túto hodnosť s poukazom na svoju
         príslušnosť do cudzozemska odmietol. Nevyhnul sa však tomu, aby tiež nekonal nočnú strážnu
         službu spoločne s pridelenou dámou, ako aj ostatní a s nimi aj ja. Ilustrácia vtedajších
         bezpečnostných pomerov!
   </p>
   <p>
    Z obavy pred možným pádom Petrohradu do rúk Nemcov nastáva presídlenie Národnej rady do
         Moskvy. Evakuácia sa postupne previedla, ba nastalo i ďalšie preskupenie hlavných odborov
         do Kijeva. Sám zostal som v Moskve v admin. Čechoslováka a dostal som na starosť expedíciu
         časopisu a tlačiareň. Aby som sa po stránke odbornej trocha lepšie vzdelal, navštevoval som
         veľké moskovské tlačiarne, dával som sa tam poučovať o potrebných zariadeniach a snažil sa
         svoje skúsenosti uplatňovať.
   </p>
   <p>
    Tu snáď bude na mieste, aby som sa zmienil o slovenských krajanoch usídlených v tom čase
         v Moskve. Je známe, že mnohí Slováci pred vojnou hľadali a našli dobrú obživu v Rusku.
         Rozvetvenou a dobre vedenou obchodnou organizáciou domu Országhovho vo Varšave, potom v
         Moskve vedeli si naši ľudia odložiť slušný obnos, takže sa postupne osamostatňovali,
         otvárali menšie-väčšie závody a obchody v rôznych mestách Ruska. Po evakuácii ruského
         Poľska utiahli sa mnohí ako beženci do Moskvy. Ohľadom postupu v oslobodzovacom boji neboli
         jednotného smýšľania a preto došlo aj k určitým nedorozumeniam. Tomu pripisujem, že pomerne
         veľmi malý počet z týchto krajanov vstúpil do čs. vojska. O tom najviac by vedel povedať
         br. Ján Janček.
   </p>
   <p>
    Akýmsi spoločenským strediskom pre nás Slovákov v Moskve sa javil pohostinný dom Gustáva
         Paulinyho s jeho milou manželkou poľskej národnosti. Ako zaujímavosť uvediem, že sa raz
         pretriasala otázka, či by nebolo dobré pripraviť pôdu aj na prípad, keby Rakúsko-Uhorsko
         zvíťazilo a dobrovoľci-Slováci by sa nesmeli vrátiť do svojej vlasti. Išlo o toto:
         zabezpečiť chlieb demobilizovaným Slovákom v Rusku utvorením mohutného družstva pre
         nakupovanie kožušín; kapitál by poskytol Országh, Pauliny a iní majetnejší Slováci. Pravda,
         vec od úvah ďalej nepokročila.
   </p>
   <p>
    Nedostatok potravín všetkého druhu bol v Moskve viac ako citeľný. Dávky na lístky boly
         ozaj nedostačujúce. Sídlo boľševického panstva prenesené z Petrohradu tiež do Moskvy trpelo
         neobyčajnou nezamestnanosťou robotníctva. Vyvíjal sa nový druh živnostníkov — miešočníctvo
         a tajný reťazový obchod. Nám tiež ledva stačily príjmy k zaokrytiu najnutnejších potrieb.
         Štedrý večer 1917. Tuším, na byte br. Marendiaka pripravili si členovia a spolupracovníci
         Slováci z Nár. rady v Moskve spoločným úsilím liptovské halušky s bryndzou. Dávnejšia túžba
         všetkých sa splnila, ačkoľvek veľmi ťažko sa daly sohnať potrebné prípravy. Zdá sa byť
         teraz smiešnym oslavovať Štedrý večer haluškami, ale nám všetkým vtedy iskrily oči od
         blahého pocitu a pripomienky na domov.
   </p>
   <p>
    Katastrofa Ruska bola dovŕšená a potupný mier v Brest-Litovsku podpísaný. Na Boľšoj
         Presne v Moskve, v sídle Národnej rady, porada stíhala poradu o ďalšom postupe vedenia a o
         osude čs. vojska. Pripomínam si vážnosť doby, keď došlo tajné upozornenie, že boľševická
         vláda chce zatknúť všetkých pracovníkov Národ. Rady a archív zhabať. Týždeň sa pracovalo
         len na oko, cennejšie listiny boly poskrývané po rôznych bytoch Moskvy. Situácia čím ďalej
         väčšmi sa zhoršovala. Na jednej porade dlho sa debatovalo o riešení prepravy vojska do
         Francie a o smere cesty, či severnou cestou alebo cez Sibír. Už vtedy br. Tajovský zastával
         smer cez Sibír pre dostatok potravín a preto, aby v prípade možnej roztržky bolo zabránené
         doprave potravín pre Nemecko a návratu v Sibíri sa nachodiacich asi 300.000 válečných
         zajatcov. Toto stanovisko zvíťazilo.
   </p>
   <p>
    Čs. vojská na Ukrajine po ťažkých bojoch sa dostávajú mimo sféry nemeckých vojsk a
         začína pohyb na východ. Národná rada s celým jej príslušenstvom konečne sa tiež dáva do
         evakuácie v marci 1918 a tiahne na východ do nového predznačeného strediska — do Omska. V
         Moskve zostáva z členov len prof. Maxa a dr. Markovič, aby udržovali kontakt so sovietskou
         vládou a prevádzali prípadný ďalší nábor. Omsk, ku ktorému sa viaže toľko dôležitých
         udalostí, Omsk, ktorý vítal príchod Národnej rady tak, že zpočiatku nebolo dovolené
         vystúpiť z ešelonov. V tomto meste končí moja práca u Národnej rady.
   </p>
   <p>
    Za jednomesačného pobytu v Omsku veru nečítal som ani jeden pochvalný článok o nás v
         ruských novinách. Priame i tajné štvanie na každej strane, takže len slepý nevidel, k čomu
         smeruje celá tlačová kampaň proti čs. vojsku. Bol som vyslaný do jednej redakcie pre určité
         vysvetlenie; stretávam sa tam s Nemcami. Pozorujúc krasnoarmejcov, nachodím i medzi nimi
         mnohých Nemcov a Maďarov, ktorí otvorene vykladajú, že sa do Francúzska nedostaneme. V
         takomto ovzduší prechádzajú transporty čs. vojska od západu cez Sibír na východ do
         Vladivostoku, kým doprava ich na vyšší rozkaz sovietskej vlády úplne nezastala.
   </p>
   <p>
    Po odchode z Nár. rady vstúpil som do transportu 7. tatr. pluku s leteckým oddielom por.
         Fialu. Ďaleko od Omska sme sa nedostali; ešelon bol zastavený v Barabinsku, kde sme pomerne
         dobre nažívali s tamojším obyvateľstvom i so sovietskou vrchnosťou mestečka. 1. máj 1918
         oslavujeme spoločne, posledný raz sa produkuje letecký oddiel, ba k ukončeniu dostávame
         darom rudý prápor s heslom: „Da zdravstvujet samoopredelenie narodov!“ (Nech žije
         sebaurčenie národov!) Pokračujeme v ceste a zastavujeme v Atčinsku na dobrý týždeň. Pri
         našom vlaku na koľajniciach stál transport krasnoarmejcov. V rozhovore mi označili, že cez
         Krasnojarsk sucho neobídeme. Boli stále opití a preto väčšej váhy sa týmto sdeleniam
         neprikladalo.
   </p>
   <p>
    V Atčinsku som dopočul, že v zajateckom tábore sa nachádzajú viacerí Slováci. Hneď druhý
         deň som ich vyhľadal, abych skusil, či by nebolo možné ich získať pre našu národnú vec.
         Bolo ich asi 50. Zpočiatku prijali ma veľmi chladne, lebo všetci boli organizovaní v komune
         a zato mohli slobodne pracovať v meste. Okrem týchto dochádzalo ta i niekoľko
         Slovákov-krasnoarmejcov. Pri voľných debatách zavolali si na pomoc istého
         zajatca-nadporučíka, predstavil sa ako notár z niektorej obce blízko Nitry, aby vraj tiež
         ako Slovák bránil prípadnému môjmu vplyvu. Rozhodne neveril, žeby centrálne mocnosti mohly
         vojnu prehrať, a podľa jeho mienky my dobrovoľci sa vraj vystavujeme istej skaze. Vzdor
         uvedeným ťažkostiam a krátkosti času jedného týždňa vedel som získať siedmich a z nich
         dvaja boli krasnoarmejci. Poneváč sa báli krutosti trestu vlastnej vrchnosti, bol ich
         odchod pripravený tajne, vagón prichystaný a v poslednej hodine pred odchodom ešelonu
         dorazili na stanicu a do vlaku. Pôvodne sľúbili prísť vyše dvaciati, v poslednom okamihu
         však zaváhali. Škoda dobrých svedených chlapcov, ostavších v Atčinsku, lebo po vystúpení,
         podľa pozdejších zpráv, Slováci-krasnoarmejci zahynuli všetci v bojoch s našimi. Mnou
         získaní dobrovoľci hneď dali výraz slovenskosti, maľujúc na zovňajšiu stenu vagóna pekný
         znak Slovenska.
   </p>
   <p>
    Blížime sa ku Krasnojarsku, prechádzame mohutný most cez rieku Jenisej a tešíme sa na
         nové dojmy v novom kraji. Prekvapenie. Vlak vchádza do stanice a je hneď obkľúčený.
         Ultimátum, vydať lietadlo, zbrane. Veliteľ oddielu krasnoarmejcov — ženská, lotyšskej
         národnosti, v sprievode iných prekutáva vagóny, zlostne pritom nadávajúc. Lietadlo bolo
         odobraté, por. Fiala lúči sa so svojou šabľou, odovzdáva ju veliteľke. Cítime ukrutnú hanbu
         a pokorenie. Stačí malá iskra a schopní sme vrhnúť sa na nich. Triezvejší poukazujú na delá
         a guľomety namierené na ešelon. Nastáva zdánlivé ukľudnenie a čoskoro jacháme ďalej.
   </p>
   <p>
    Dňa 25. mája 1918 (ak sa nemýlim) dorazili sme do predmestia Irkutska, do stanice
         Innokentevskaja. Nestačili sme pozabudnúť na násilie v Krasnojarsku, už sa začaly diať o
         mnoho vážnejšie udalosti. Na tejže stanici boly sústredené čs. ešelony. Nasledujúci deň
         ráno vlak delostrelcov (bez diel) bol prevezený cez rieku Angaru na stanicu Irkutsk, dva
         vlaky zostaly v Innokentevskej. Stal sa podobný prípad ako v Krasnojarsku, ale došlo k
         zúfalému boju, v ktorom proti očakávaniu zvíťazili čs. delostrelci zaujavší irkutské
         nádražie. Víťazstvo však zaplatili osemnástimi mrtvými a mnohými ranenými bratmi.
   </p>
   <p>
    Onedlho po započatí boja sme sa dozvedeli od strojvedúceho došlého s lokomotivou z
         Irkutska k nám, čo sa deje s našimi bratmi za riekou, kde zúril prudký boj, ktorého
         výsledok nebolo možné predvídať. Nastala hneď rušná práca. Bratmi, majúcimi pušky, bola
         rychle obsadená Innokentevskaja, druhá časť bratov takmer bez pušiek ide do strážených
         vojenských skladíšť, zmocňuje sa ich a potom sa nakladajú úplne nové pušky a guľomety.
         Každý brat je už zbraňou aj dostatočným strelivom zásobený. Sám dostávam úkol výzvedný; v
         civili a s listinami zadržaného ruského občana odchádzam dozvedeť sa bližších zpráv.
         Prichádzam do styku s poplašenými občanmi a krasnoarmejcami. O nás kolujú zprávy
         protivorečiace; zúčastním sa náhodnej verejnej schôdze, na ktorej vyzývajú občianstvo do
         zbrane proti nám, proti kontrarevolúcii. Z toho som usúdil, že situácia pre nás neni zlá;
         využiť okamžitého chaosu a víťazstvo je naše. Vraciam sa s nadobudnutými zprávami a tu
         bezmála vlastný brat na stráži stojací by ma bol zastrelil. Šťastie, že guľka Šla mimo mňa.
         Po návrate som sa dostal zase do prednej línie. Válečný stav trval celý prvý deň a noc, až
         druhý deň odpoludnia došlo k pokonaniu, v smysle ktorého maly sa vrátiť zabraté zbrane. S
         veľkou nechuťou sa podriadili dobrovoľci, lebo skúsenosť dokázala, že najlepším spojencom
         je puška. Po tomto krvavom incidente všetky tri ešelony už bez ďalších prekážok sa dostaly
         po amurskej dráhe cez Chabarovsk do konečnej a túžobne očakávanej stanice východu — do
         Vladivostoku. Došli sme sem ako posledné transporty. Celkový počet čs. vojska vo
         Vladivostoku činil 14.000.
   </p>
   <p>
    Hra s ohňom sa opätne začína, lenže po nadobudnutých skúsenostiach s Čechoslovákmi
         miestny soviet prímorského kraja vo Vladivostoku zmenil taktiku, neštve, ani neprejavuje
         svoje nepriateľské smýšľanie, ale tým usilovnejšie pripravuje pôdu k náhlemu prepadnutiu.
         Avšak ani vedenie čs. vojska vo Vladivostoku nemohlo dlho nečinne dostávať zprávy o
         rozpútaných bojoch so sovietmi na západe. Sebazáchovný inštinkt a bratské cítenie
         vyžadovalo činy, vyžadovalo rýchlu pomoc z východu na západ.
   </p>
   <p>
    Sám po príchode nášho ešelonu do Vladivostoku dostávam zadelenie v 2. čs. zapasnom pluku
         onedlho pomenovanom na 10. pluk. V rámci jeho prežívam udalosti na východe. Spomínam na
         posledný „Čs. deň“ vo Vladivostoku ešte pred režimom sovietskym, tuším 25. júna 1918. Toto
         reprezentačné vystúpenie čs. vojsk, ináče povedané „Národnoje hulanie“, vydarilo sa skvele
         u snáď malo odviesť pozornosť sovietu od vlastných vážnejších príprav. Zábavy sa zúčastnila
         značná časť čs. vojska, avšak nie úplne bezstarostne. Takmer každý schovával pri sebe bombu
         na prípad nepredvídaných udalostí. Vedelo sa všeobecne, že tajné prípravy sa konajú na
         obidvoch stranách. Dňa 28. a 29. júna 1918 stalo sa vystúpenie našou iniciatívou skutkom.
         Mesto a pevnosti pri veľmi nepatrných našich stratách prešly do rúk Čechoslovákov a soviet
         prestal jestvovať.
   </p>
   <p>
    Hneď po zaujatí Vladivostoku čs. vojsko tiahlo ďalej na Nikolsk-Usurijsk; len 2. zápasný
         pluk zostal posádkou. Aká ťažká služba to bola, dá sa posúdiť aj z toho, že nedostačoval
         počet mužov pre obsadenie stráží; službu sme konali 48 hodín bez prestávky.
   </p>
   <p>
    Po čiastočnom ukľudnení v meste a okolí zriaďuje sa čs. dôstojnícky kurz vo Vladivostoku
         pre tých, ktorí mali už dôstojnícku hodnosť v rakúskej armáde, ale vstúpením do čs. vojska
         sa jej museli zrieknuť. Medzi tých som patril aj ja, a tak dočasne opúšťam 10. pluk a
         sťahujem sa priamo do kasárne v meste blízko stanice. Projektovaný kurz sa však ani
         nezapočal; frontové udolosti nedovoľovaly, aby čo aj počtom malá časť nekonala svoju
         povinnosť. Za pobytu vo Vladivostoku konali sme strážnu službu, okrem toho takmer vždy nám
         padla česť zahajovať slávnostné sprievody pribúdajúcich spojeneckých vojsk. Tak dostávam
         príležitosť poznávať japonské, anglické, americké, francúzske koloniálne vojská, tak
         pechotu ako aj námorníctvo a i čínske vojsko.
   </p>
   <p>
    Onedlho boli účastníci kurzu po prevzatí ochrany Vladivostoku Japoncami ako samostatná
         rota poslaní na ochranu tunelov ku stanici Pograničnaja, priamo na hranice Mandžurie, aby
         tunely neboly vyhodené do povetria boľševikmi alebo Chunguzmi a jediná spojovacia cesta cez
         Mandžuriu aby tak nebola zatarasená.
   </p>
   <p>
    Nadišiel čas, že celá fronta východnej skupiny po ťažkých a úmorných bojoch čs. vojsk
         bola postupne prevzatá Japoncami a po spojení Gajdovej skupiny s východnou v Olovjannej
         nebolo žiadnej prekážky, aby čs. vojská neponáhľaly sa na pomoc tam, kde sa toho ukazovala
         najväčšia potreba, totiž na frontu uralskú.
   </p>
   <p>
    Čs. vojská vladivostockej skupiny sústreďované sú na väčších staniciach Mandžurie, rota
         dôstoj. kurzu vôbec rozpustená a ja sám sa pripojujem ku svojmu 10. pluku.
   </p>
   <p>
    Jacháme po oslobodenej Sibíri na západ s pocitom uspokojenia, že ešte nedávno, pred
         niekoľkými mesiacmi, sme boli vážne ohrožovaní a hľa, pomerne malá hŕstka hrdinných
         Čechoslovákov vedela konať divy, vedela svojimi takmer neuveriteľnými úspešnými bojami
         upútať na seba celý svet. Už teraz nebolo pochybovačných hlasov, veril pevne každý, že
         dokázanými činmi je aj budúcnosť zemí Čechov a Slovákov v očiach spojencov už zabezpečená.
   </p>
   <p>
    V tom nás utvrdzovaly aj slová Tatíčka Masaryka, posielané nám k potešeniu z Ameriky, to
         potvrdzovaly aj za sebou dochádzajúce uznania Národnej rady spojeneckými vládami. Cítili
         sme, že svetová vojna sa chýli ku koncu pre nás čo najpriaznivejšiemu. Mal somstále na ume
         nákres novej Europy, ktorý som bol videl v deň svojho zajatia v Ruskom Slove.
   </p>
   <p>
    Čo sa týka Slovákov v 10. pluku, nachádzali sa v každej rote, ale samostantnú jednotku
         alebo rotu netvorili nikde. Tak to bolo i správnejšie, aby vzájomný pomer sa mohol vyvinúť
         čo najdružnejšie. A kvitujem, že neviem o žiadnom nedorozumení, ktoré by bolo povstalo pre
         rozdiel medzi Čechmi a Slovákmi. Vzájomné poznanie, vzájomné šetrenie určitých osobitností
         a blahosklonnosť k niektorým nedostatkom medzi mužstvom, i zo strany dôstojníkov,
         pripravilo pôdu k družnému a bratskému spolunažívaniu.
   </p>
   <p>
    V septembri 1918 zastavujeme v Jekaterinburku. Pre mňa to značí zase zmenu časti, lebo
         na vyšší rozkaz odchádzam z 10. pluku k 9. rote 1. záložného pluku v Omsku a som dočasne k
         dispozícii Národnej rady.
   </p>
   <p>
    Stretol som sa s br. Jožkom Tajovským, ktorý sa dopytoval o mojich skúsenostiach na
         východe a potom ma zavrel s hrozbou, že ma nepustí, kým mu svoje povedačky pekne nenapíšem
         pre Slovenské Hlasy. Tuším, pod názvom „Japonci — naši spojenci“ opísal som ich život, ako
         sa pred mojimi očami javil. Potom si ma vypožičal zase br. Martin Oríšek, ktorý ako člen
         Národnej rady pre slovenský odbor chystal sa na inšpekčnú cestu do výchovného tábora pre
         Slovákov v Irkutsku. Bol som jeho neoficiálnym pobočníkom a jako taký doprevadil som ho do
         Irkutska, kde som mu však zmizol, aby som nastúpil u svojej časti v Omsku.
   </p>
   <p>
    Moje určenie do 1. zálož, pluku sa stalo pre veľký počet Slovákov u tohoto pluku, ktorí
         boli sem pridelení z nových dobrovoľcov. V Omsku sa nachádzal sborný punkt, cez ktorý
         prechodili všetci novší dobrovoľci; tu bol aj br. Matej Miškóci, aby sa staral o
         slovenských príslušníkov. Nakoľko počet dôstojníkov Slovákov pre skutočnú potrebu a k
         pomeru slov. dobrovoľcov bol malý, bolo prevedené povyšovanie na práporčíkov. Tak som tiež
         nadobudnul svoju pôvdnú hodnosť a jako mladší dôstojník konal som svoju povinnosť u tohoto
         pluku až do leta 1919, t. j. do jeho rozpustenia.
   </p>
   <p>
    V čase začiatočného môjho pobytu v Omsku došla zpráva o prevrate v Prahe 28. okt. 1918.
         Cieľ válčenia, prinesené obete na oltár vlasti na všetkých bojištiach sveta priniesly svoje
         ovocie — vlasť bola slobodná, jarmo cudzej nadvlády svrhnuté. Ďalšia zvesť hovorila o
         hrdinnej odvahe Slovákov, ktorí v Turč. Sv. Martine pod maďarskými bodákmi prehlásili
         jednotnú vôľu, spojiť sa s bratmi Čechmi v jeden štátny celok. Každý by rád letel do
         oslobodenej vlasti, mysle sa odpútavajú od ruského národa, začínajúceho nás nenávideť,
         píšeme prvé radostné zprávy o sebe ako dobrovoľci.
   </p>
   <p>
    Onedlho sme vzrušení miestnou udalosťou, násilným svrhnutím direktoria v Omsku a
         prehlásenia ditatúry admirála Kolčaka. Nastolenie starých poriadkov netešilo sa vcelku
         sympatiám čs. vojska, nerady boly videné pagony dôstojníkov
    <sup>
     [
     <a class="footnote" href="#ftn.d56e2609" name="d56e2609">
      14
     </a>
     ]
    </sup>
    ako symbol carského režimu a útisku a veru pri náhodných srážkach
         vyprovokovaných ruskými dôstojníkmi často boly pagony našimi strhávané. Nenávisť dovŕšená
         bola prevratom omským, priepasť v smýšľaní čím ďalej tým väčšmi sa prehlbovala.
   </p>
   <p>
    S istotou bolo očakávané naším vojskom, že čs. vedenie dá pokyn k okamžitému svrhnutiu
         samovoľnej diktatúry. V srdciach zostala horkosť, že našou pasivitou diktatúra Kolčakova sa
         vedela upevniť. Z toho nasledovalo akési podozrievanie vlastných vedúcich vojenských a
         politických činiteľov z obratu smýšľania úplne do prava a zahniezdila sa nedôvera voči
         vlastným dôstojníkom. Dosť práce a námahy dalo, aby prejavy nevôle zostaly v medziach
         vojenskej a pritom bratskej discipliny.
   </p>
   <p>
    Medzitým dostávame i radostnú zprávu, že prvý minister války Čs. republiky gen. Štefánik
         prichádza na Sibír, aby upravil pomery v čs. vojsku. O jeho činoch a schopnostiach sa
         dišputuje, panuje akási posvätná úcta a bázeň pred jeho už známou ráznosťou. Slovák a
         aktívny francúzsky generál, veď je to niečo neobyčajného — veľkolepého. Akí hrdí sme boli,
         že z našej krvi sa zrodil taký vynikajúci jedinec. Bohužiaľ nemohol som byť osobne pre
         nastavšiu chorobu v slovenskej deputácii, vítajúcej svojho veľkého krajana na omskom
         nádraží.
   </p>
   <p>
    Po Novom roku 1919 sú čs. vojská na uralskom fronte postupne nahrádzané sibírskymi
         vojskami a odchádzajú k ochrane magistrály úseku Omsk — Irkutsk. Vyčerpanosť telesná i
         morálna následkom neprestajných bojov, počnúc od vystúpenia proti sovietom, vyžaduje
         ukľudnenia a tiež určitej reorganizácie. Po dosiahnutí čs. samostatnosti prestali sme byť
         dobrovoľcami a ústami gen. Štefánika boli sme vyhlásení za pravidelné vojsko Čs. republiky.
         Avšak zmena dobrovoľníckej organizácie legií vyvolala vo vojsku vrenie, ktoré bolo
         využívané nezodpovednými živly pre rôzne ciele a mohlo viesť ku katastrofe. Túha po domove
         nadobudla u všetkých reálneho podkladu, nechuť k ďalšiemu válčeniu s boľševikmi za záujmy
         diktatúry označovala smer cesty k návratu. Štefánikov plán návratu cez západ, t. j. cez
         boľševické Rusko so zbraňou v ruke musel byť zmenený na cestu k východu po mori.
         Čechoslovák — osloboditeľ ohromného územia od Volhy k Vladivostoku, teraz nenávidený v
         ruských kruhoch pravých i ľavých, túži viacej nemiešať sa do vnútorných záležitostí ruských
         a čím skorej odjachať ta ďaleko, do svojej rodnej zeme.
   </p>
   <p>
    Do tejto dusnej atmosféry ako blesk prišla smutná zpráva — Štefánik mrtvý. Takmer sa
         nechcelo veriť, že by slovenský genius už bol dovŕšil svoju púť, veď toľko nádejí sme
         kládli práve do jeho osoby. Pevne sme verili, že jeho odchod do vlasti znamená urýchlené
         splnenie i našich túžob — návrat domov ako aj zabezpečenie neistej situácie na Slovensku
         voči Maďarom.
   </p>
   <p>
    Netrvalo dlho, došla zase znekľudňujúca zvesť o vtrhnutí maďarských boľševikov na
         Slovensko a o ústupe čs. vojsk. Verejne sa všade repce, prečo 50.000 Čechoslovákov musí
         ešte sotrvávať na Sibíri, zatiaľ čo naše drahé Slovensko krváca pre nedostatok domáceho
         obranného vojska. Ako by sme boli leteli ta domov, na domácu frontu, chrániť svojimi životy
         každú piaď slovenskej zeme! Len po zpráve o odrazení boľševického vpádu mysle sa ukľudnily,
         ale preca zostalo vedomie, že k podobnému vpádu dojsť by nemohlo, keby sme boli doma.
   </p>
   <p>
    V lete 1919 po rozformovaní 1. záložného pluku dostal som sa do 8. roty 12. pluku gen.
         M. R. Štefánika v Krasnojarsku, kde som už sotrval až do návratu do vlasti. 12. pluk
         koncentrovaním Slovákov z výchovného tábora v Irkutsku a z 1. zálož. pluku v Omsku stal sa
         prevážne slovenským v mužstve i v dôstojníctve. V 8. rote bol veliteľom nadpor. (pozdejšie
         kapitán) Manica, podpor. Kujan, podpor. Langhoffer a ja, všetci Slováci, mužstvo bolo tiež
         slovenské. Po mojom príchode do Krasnojarska, tuším začiatkom augusta 1919, vypuklo
         vzbúrenie ruského pluku za účasti mnohých válečných zajatcov Nemcov a Maďarov. Povstanie
         bolo potlačené ruskými silami a nasledovalo súdenie previnilcov. Krutý trest mal stihnúť i
         zajatecký tábor vo vojennom gorodku odstrelením každého desiateho. Na zakročenie čs.
         vedenia bolo od uvedeného postupu ustúpené a vyšetrovaním i prevedením trestu bol poverený
         II. prápor 12. čs. pluku. Vojenný gorodok pri Krasnojarsku bol obsadený, listinný materiál
         zhabaný a na jeho podklade začína pracovať čs. válečný súd. Nakoľko zhabaný materiál bol
         písaný väčšinou maďarsky, bol som delegovaný do súdu a pracoval som týždeň vo dne v noci,
         aby daný úkol, t. j. skúmanie kompromitujúceho materiálu, prekladanie zaťažujúcich čiastok,
         vypočúvanie väznených len maďarsky vyprávajúcich riadne a podľa svedomia splnil. 19 k smrti
         odsúdených zaplatilo životom za odvážne výčiny.
   </p>
   <p>
    Povstalecké tlupy Rusov po oboch stranách magistrály stále sa množia, čím ďalej, tým
         väčšmi ohrozujú Čechoslovákov, konajúcich ochrannú službu na jednotlivých staniciach a
         železničných mostoch. K posilneniu slabých posádok opúšťa 12. pluk Krasnojarsk a zaujíma
         úsek od stanice Kľukvennej na východ. Tu dočkávame sa zrútenia a úplnej katastrofy ešte
         nedávno pyšného sibírskeho ruského vojska a s ním i pádu Kolčaka a jeho vlády.
   </p>
   <p>
    Pri urýchlenej evakuácii čs. častí od západu na východ zostáva 12. pluk ariergardom čs.
         vojska, slasti ktorého súdené nám bolo v plnej miere zakúsiť.
   </p>
   <p>
    Obraz, aký nám poskytla zima 1919 — 20, ľahko sa zabudnúť nedá. Po viacerých porážkach
         rýchle ustupujúce Kolčakovské vojsko sa rozkladá, ztenčuje, ostatok v šialenom tempe
         všetkými možnými dopravnými prostriedkami sa ponáhľa čím ďalej na východ, do zdánlivého
         bezpečia. Keď čs. velenie videlo, že beženeckými transportami by sa úplne znemožnila
         doprava v úseku magistrály čs. vojsk, t. j. od Krasnojarska na východ, zamedzená bola pre
         vlastné bezpečie akákoľvek ďalšia preprava beženeckých vlakov, následkom čoho len silnice
         pri železnici stály utekajúcim k dispozícii.
   </p>
   <p>
    V tom chaose a ohromnom nebezpečí takmer len zázraku možno ďakovať, že náš slovenský
         ariergardný pluk nebol zasiahnutý uvedenou katastrófou a nezostal na Sibíri. Vtedy jedinou
         istotou pre Rusov javily sa čs. ešelony; srdcervúce scény sa odohrávaly takmer každodenne
         pre nemožnosť prijatia bežencov do vlakov, už preplnených následkom redukovania počtu
         ešelonov pre nedostatok lokomotív a paliva.
   </p>
   <p>
    Ako dočasný veliteľ ešelonu na stanici Kamala mal som príležitosť vypočuť pokornú prosbu
         starého, ubiedeného ruského aktívneho generálmajora Nikolaja Alex. Melnikova o poskytnutie
         prístrešia pre neho a manželku s dcérou. Na môj prvotný odpor a poukaz na preplnenosť vlaku
         starý šedivý generál kolenačky plakal a prosil, aspoň nech mám srdce pre jeho rodinu.
         Povolil som citu a zachránil ich pred istou skazou. Avšak koľkí nemohli použiť takého
         dobrodenia.
   </p>
   <p>
    V blízkostí železnice na cestách bolo videť mrtvoly únavou alebo chorobou padlých a
         zmrzlých, buď zabitých povstaleckými tlupami. S obdivuhodnou vytrvanlivosťou viedol
         zachránené zbytky ruského vojska slávny hrdina gen. Kappel; v najväčšej zime sibírskej
         tisíce vierst sa putovalo po silniciach koňmo, na saniach i peši, až i sám sa stal cestou
         obeťou tyfu, ale preca časť vojska dosiahla svojho konečného cieľa.
   </p>
   <p>
    Hrozné tragédie odohrávaly sa priamo pred našimi očami. Zavlečená bežencami epidemia
         tyfu zase zle pustošila v obciach sibírskych, v ktorých obyvateľstvo padalo na nemoce ako
         muchy v jeseni. Aby sa epidemia nerozšírila i medzi čs. vojskom, bol vôbec zakázaný vstup
         do dedín.
   </p>
   <p>
    Piata sovietská armáda, zvíťazivšia nad Kolčakom, postupovala stále vpred a vpred.
         Vianoce r. 1919 sme prežívali v neistote, čo donesie zajtrajšok; pravý stav situácie sa
         musel skrývať pred mužstvom, ktoré neverilo potešujúcim a ukľudňujúcim slovám. Keď istý
         dôstojník prebaľoval svoje veci, spozorovavší to dobrovoľci sa poplašili, že dôstojníci
         chcú ujsť a ich nechať na pospas osudu. Veru, situácia naša nebola nijako závideniahodná.
         Začiatkom januára 1920 padla posledná hrádza medzi sovietskym pravidelným vojskom a 12.
         plukom; poľská divízia, rozložená medzi Krasnojarskom a Kľukvennou, následkom vnútornej
         vzbury sa vzdala na milosť a nemilosť. Jedine možný bojovný ústup sa ťažko uskutočňoval pre
         hrozný nedostatok lokomotív. K tomu dodajme, že predstavitelia sovietskej armády boli
         lákaní predvídaným ľahkým víťazstvom nad dosiaľ obávanými Čechoslovákmi. A tu s hrdosťou
         môžeme sa pochľúbiť, že 12. pluk nesklamal. Napriek zhubným vlivom vonkajším a vnútorným,
         napriek krajne nebezpečnej situácii každý stál na svojom mieste, čo vzbudzovalo rešpekt
         nepriateľov. Ustupovalo sa bez vážnejších strát až do Nižne Udinska, kde ariergardom čs.
         vojska svedený bol väčší boj s nastupujúcimi boľševikmi. Boly ťažké straty na životoch i
         majetku, avšak bolo dokázané sovietom, že Čechoslováci sa vedia biť i teraz tak hrdinsky a
         odhodlane ako i pred rokom. Ohromné straty boľševické zapríčinily, že sa boje viac
         neopakovaly, ba došlo aj k prímeriu.
   </p>
   <p>
    Čs. velenie prijalo ťažkú podmienku, že žiadnych ruských príslušníkov nepatriacich do
         čs. armády, okrem zrodnených, neslobodno trpeť v našich vlakoch. V zápätí sa prevádzala
         kontrola ešelonov sovietskými povereníkmi. Ako bôľno mi bolo vyhlásiť v našom vlaku sa
         nachádzajúcim Rusom, aby hneď opustili vlak a vzdialili sa. Viacerých zachránili dobrovoľci
         preoblieknuvši ich do čs. rovnošiat, väčšina však preca musela odísť. Hľadíme za nimi a tu
         vidíme, ako sú zákerne odstreľovaní z úkrytov, podobne zajacom na poľovačke. Kde sa
         stratila ľudská dôstojnosť, keď zabíjanie ľudí stáva sa športom ľahodiacim smyslovému
         ukojeniu.
   </p>
   <p>
    Konečne spokojnejšie a bez obáv cestujeme ďalej. Prechádzame známe kraje, mestá, rieky,
         utešený Bajkal s jeho pohorím, aby sme sa s nimi v živote viacej nestretli. Víta nás zase
         Mandžuria a náš vlak zastavuje na dlhší čas v Charbine. 12. čs. pluk však prežíva ešte
         jeden incident s Japoncami, ktorý sa už urovnáva diplomatickou cestou, a dostávame
         zadosťučinenie. V Charbine sverená mi bola ochrana vlaku, naplneného majetkom čs. vojska,
         ktorý mal byť dovezený do Vladivostoku a odtiaľ loďou do Čs. republiky. Prežívame posledné
         dní v Rusku. K zakončeniu dostáva 12. pluk prápor a tak koncom júla 1920 nasadáme na
         americkú loď „Logan“ a ako 33. transport opúšťame milovanú ruskú zem, pre ktorú sme vedeli
         hodne a hodne strádať. Boh žehnaj tejto vojnou a revolúciami zmietanej zemi, aby sa stala
         pre slovanský svet i pre ľudstvo zemou krajšej budúcnosti.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2609" name="ftn.d56e2609">
        14
       </a>
       ]
      </sup>
      dôstojnícke odznaky na ramenách
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e2648">
       </a>
       Ján Zemanovič
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Narukoval som v r. 1914 do Viedne k 71. p. p. Bol som pridelený ku 4. rote. Keď išiel 6.
         maršbatalion do Srbska, vtedy som už aj ja bol oblečený v sinej rovnošate. Poneváč sa dvaja
         dobrovoľne hlásili na bojište, mali sme sa prihlásiť, ktorí chceme miesto nich ostať ešte
         vo Viedni. Prihlásil som sa a tak sa mi podarilo zostať ešte v zázemí. Neskôr mal som ísť s
         8. maršbatalionom do Poľska. Ale vtedy ma akosi šťastlive minuli, nezapísali a tak som bol
         vo Viedni ďalej.
   </p>
   <p>
    Keď sa sťahoval 71. pluk do Karpát, onemocnel som a zostal v nemocnici u Krakova. Tak ma
         minuly najťažšie boje. Na frontu som prišiel až v máji 1915 v Karpatoch, kde som našiel
         dobrého kamaráta z Myjavy. Bolo už teplo, hoci na končiaroch bolo ešte snehu až dosť. Nám
         bolo veselo. Vždycky sme si s priateľom spievali, k čomu nás posiloval náš kaprál — dobrý
         Slovák z Liptova. Pri piesni „Všetci sme Slovania — Rus, Poliak, Ilyr, Čech, to sú naši
         bratia!“ ozvala sa nám otázka: „Neni to ten Rus, na ktorého máme strieľať?“ Nech nemá nik
         Slovákom za zlé, že pri tvorení čs. vojska veľká väčšina nevedela, kto je Slovan a ktorej
         národnosti oni sami sú.
   </p>
   <p>
    Celý máj som bol v Karpatoch iba v zálohe. Až keď v r. 1915 Rusovia ustupovali z Karpát,
         pochodovali sme za nimi deväť dní ako zadný voj. Desiaty deň sa Rusi postavili na odpor a
         my sme boli poslaní vpred. Bolo to od Ľvova dosť ďaleko. Ráno 21. júna ešte za tmy obsadili
         sme už večer vykopané zákopy v obilí na poli pri železničnej trati.
   </p>
   <p>
    Tam nás Rusovia silno obstreľovali granátmi, až sa zem na mňa sypala. Za nami v doline
         na rovnej lúke páslo sa asi 50 kusov lichvy. Ťažké granáty tam rozrývaly zem. Videl som,
         ako jedno hoviadko roztrhol granát na tisíc kusov.
   </p>
   <p>
    Sám som o život strachu nemal, poneváč som bol pod veľkým svahom v takej peci. Okolo
         deviatej hodiny bol daný povel ku predu. Ja však som sa vzdialil od svojej roty a išiel som
         so známym četárom Šulhánkom pozdĺž svahu hodne do prava. Tam tak strely nepadaly, ako na
         úseku mojej roty. Vtedy náš batalion viackrát postupoval, ale vždycky zase musel ustúpiť.
         Mal veľké straty. Z mojej roty zostalo za hodinu a pol len 13 mužov.
   </p>
   <p>
    Keď už bol nás pluk dobre preriedený, shromaždili nás na kratší úsek a neprestajne
         kričali: „Vorwärts!“. Keď som videl druhých, vyskočil som i ja z úkrytu. Utekal som v
         hustom daždi striel asi 20 krokov. Padol som na zem, za kopec hliny. V tom som uvidel asi
         100 Rusov pred sebou a bez zbraní. Hneď som poznal, že sa vzdali do zajatia.
   </p>
   <p>
    Streľba trochu utíchla a ja som tiež pomýšľal, ako sa dostať do zajatia.
   </p>
   <p>
    Vzchopil som sa a utekal som asi 50 krokov, ale ďalej som nemohol, pretože Rusi začali
         silno strieľať. Ľahol som si do malej nížiny a pred hlavu som si dal trocha hliny. V tom mi
         za hlavou tak tresklo, ako keď sa v ohni rozpučí veľký pohár. Neskoršie som videl, že mi to
         sekla guľka do mojej šialky. Pozrel som sa lepšie pred seba a videl som pred sebou asi na
         10 krokov Rusmi opustené zákopy.
   </p>
   <p>
    Vyskočil som a v jednej sekunde som bol v nich. Myslel som si: „No, tu ma už Rusi
         vezmú!“ Ale som sa sklamal! Našiel som tam ruský miešok a hľadal som, čo je v ňom. V tom
         pribehol zprava ku mne četár — Maďar a za ním viac vojakov akosi ustrašených. V tom proti
         nám utekali s namierenými puškami dvaja ruskí vojaci. Četár — Maďar hneď zavelel: „Hát fiuk
         nem csinálunk semmit, dobjátok el a fegyvert!“ (Nože, chlapci, neurobíme nič, odhoďte
         zbrane!“).
   </p>
   <p>
    Ja som viac nečakal, vyskočil som zo zákopov, nepozeral som sa ani vpravo, ani vľavo,
         len som o zlomkrky utekal asi 100 krokov smerom k Rusom v hustom ohni striel z rakúskej i
         ruskej strany. Dobehol som do doliny a sadol som si, lebo som ďalej nemohol. Až tak za 5
         minút pribehol za mnou starší Rus. Vymenili sme si cigaretle, ja som mu dal mäsovú
         konzervu, on mne chlieb. Neprestajne mi vypravoval, že ma zavedie na ich akési veliteľstvo.
         Tam už bolo asi 30 našich Slovákov a niekoľko Maďarov, Tak som sa dostal 22. júna 1915 do
         zajatia.
   </p>
   <p>
    *
   </p>
   <p>
    Cesta z ruskej fronty do Chersonskej gubernie nám trvala celý mesiac. 22. júna 1915 som
         už bol na železnom rudníku pri mestečku Krivoj Rog. Ubytovali nás po vojensky v kasárni.
         Každý dostal slamník a železnú posteľ.
   </p>
   <p>
    Hneď na druhý deň nás stráž odviedla do kúpeľa. Šaty nám vyparili a dostali sme novú
         bielizeň. Tak sme sa zbavili nepríjemného hmyzu. Dostali sme z konopného plátna nohavice a
         blúzňu, kožené krpce a už sme boli hotoví do roboty.
   </p>
   <p>
    24. júla nás zaviedli do rudníka. Ten bol otvorený, súsedné boly pod zemou. Dostal som
         robotu na takzvanej prvej ploščadi —
    <sup>
     [
     <a class="footnote" href="#ftn.d56e2684" name="d56e2684">
      15
     </a>
     ]
    </sup>
    asi 20 m v zemi. Nakladal som na vozíky nepotrebný materiál, ktorý potom
         vyťahovali navrch. Tam som vydržal 18 mesiacov. Robil som jeden týždeň vo dne, jeden v noci
         — vždy 11-hodinovú šichtu. Platili mi 20 kopejek za šichtu.
   </p>
   <p>
    Potom som onemocnel a dostal som ľahšiu prácu. Bol som pridelený k strojným zámočníkom
         na stanici. Tam som pomáhal skladať dva stroje na nakladanie železnej rudy do vagónov.
         Stroje boly z Ameriky (čerpalky). Keď sme jeden kotol dvíhali na stroj, skĺzol na mňa a
         pritlačil ma k zemi. Deväť dní som sa nemohol postaviť na nohy. Odvtedy už som nebol dobrý
         robotník, ako ma „parťáci“ chválili. (Ivan charašó rabotajet). Asi dva mesiace ma kľalo v
         boku.
   </p>
   <p>
    Bolo to už r. 1917 z jara a my sme nevedeli celkom nič o našom odboji. Vtedy prišiel do
         rudníka nový oddiel zajatcov a od tých sme sa dozvedeli, čo sa robí. Vedúci rudníka boli
         Nemci. Tí nám všetky noviny a listy posielané od Nár. rady z Petrohradu zadržali v
         kancelárii. Zpočiatku sme boli takmer všetci proti vstupu do čsl. vojska. Často sa i
         nadávalo. Keby sa bol niekto priaznivo vyslovil pre odboj, boli by ho i vybili.
   </p>
   <p>
    Niektorí bratia Česi však odchádzali tajne. Radili sa o tom, ale nik si nebol v ničom
         istý. V máji prišli dvaja českí emisári. Prihlásilo sa hneď 80 bratov Čechov do vojska a
         niektorí do organizácie, do ktorej som sa zapísal i ja. Väčšina zajatcov nám však nadávala
         a vyhrožovala, že sme vlastizradcovia, že nás obesia a pod.
   </p>
   <p>
    Až keď prišli k nám slovenskí emisári — brat poručík Mihál a br. Tomáška, prehovorili
         nám k srdcu; i najväčším opozičníkom vypadla slza a zapísali sa do čsl. vojska. 32 Slovákov
         nás odtiaľ odišlo.
   </p>
   <p>
    25. októbra už som bol v Borispoli a hlásil som sa k 7. Tatranskému pluku, lebo som
         ztadiaľ dostal viac dopisov už na rudník. Dal som sa zapísať v „Slovenských Hlasoch“ do
         soznamu Slovákov. Takým spôsobom sme si dopisovali s bratmi, ktorí už boli u pluku.
   </p>
   <p>
    Vtedy som bol informovaný, ako to u pluku je. Slúžil som u 9. roty. Pluk bol ubytovaný v
         mestečku Berezany po domoch. Bol som u jedného sedliaka ešte s bratmi z Gemerska. Kamarát
         Mihok bol prihlásený k údernému práporu. Raz išiel do poľa na prechádzku, ale kdesi ho
         boľševici zabili. Druhý môj priateľ sa volal Obrtanec.
   </p>
   <p>
    V pluku boli zastúpení Slováci zo všetkých stolíc. Z môjho rodiska sme boli traja:
         Štefánek, Vašíček, a ja. Neskoršie prišiel ešte brat Cverenkár zo Žitomíra. Po výcviku v
         zbrani bol som pridelený k zdravotnému oddielu. Zúčastnil som sa bojov u Bachmača, u Kaulu
         a na Urale. U Bachmača som odnášal z bojišťa brata kapitána Kadleca. Bol ranený do hlavy.
         Tam nám zajali Nemci raneného brata šikovateľa od 9. roty. Asi štyria Slováci tam boli
         zabití.
   </p>
   <p>
    V sibírskych bojoch som bol v skupine vladivostockej. Vo Vladivostoku som cvičil
         sokolské prostné v skupine brata Vobořila. Chodil som sa často kúpať do mora a tak sa mi
         čas rýchle míňal. Keď nám prišla zpráva, že naše zadné časti si ťažko prebíjajú cestu na
         východ, bol som medzi tými, ktorí nemali zbrane. Dostali sme rozkaz zrekvirovať na
         krieposti (pevnosti) zbrane bývalým ruským vojakom. Išli sme traja do jednej chalupy. Jeden
         mal pušku a išiel vopred. Zaklepal zhurta na dvere, že vraj horí! Ruský vojak vyskočil z
         postele, otvoril dvere a už sme ho mali. Ten s puškou ho držal na muške a my dvaja sme išli
         dnu pre jeho zbraň. Mal dve pušky a jeden revolver. Než slnko vyšlo, boli sme všetci
         ozbrojení. Ja som potom zostal pri doktorovi. Toho dňa do obeda zabraly naše časti celý
         Vladivostok.
   </p>
   <p>
    Keď bol tuhý boj s boľševikmi u Nikolsk Usurijsku, kde našich bratov boľševici tak
         dokaličili, bola naša 9. rota ako zadný voj. Bolo vtedy teplo, komári strašne pichali.
         Niektorí bratia sa mazali šmolcom a vyzerali ako černoši. Spravil som si na noc z celty
         búdu a v nej som spal. Ale nesmel som sa telom celty dotknúť, lebo komár prepichol celtu,
         plášť i blúzu. A pri takých injekciách sa nedalo spať.
   </p>
   <p>
    Potom sa boľševici postavili na odpor až u Kaulu. Vtedy som bol pri štábe tretieho
         práporu 7. pluku. Videl som, jak si veliteľ práporu major Hora počínal statočne pri boji a
         povzbudzoval k odporu. Naše časti tam vydržaly od rána do tretej poobede, kedy musely
         ustúpiť veľkej presile. Zajatých tam bolo 9 našich bratov, ktorí kryli náš ústup. Neskôr
         boľševikom ušli a zas prešli k rote; boli z 9. roty. Tam bol ranený do nohy brat Strunka.
         Nevedel, že sa ustupuje, a nemohol už dobehnúť ku vlaku. Maskoval mrtvého. Natrel si krvou
         tvár a ľahol si do močiaru. Keď boľševici k nemu prišli, kopnul jeden doňho, ale on sa ani
         nepohnul. Sobrali mu peniaze, hodinky a nechali ho tam. On sa v noci sobral a celú noc
         blúdil po veľkých močiaroch. Až ráno prišiel celý mokrý k rote. Keď sa blížil, chcela ho
         naša stráž zastreliť, lebo nemal lentočky. Zahodil ju, keď sa robil pred boľševikmi mrtvým.
         Potom sme prišli do boja s boľševikmi až na uralskej fronte. Než sme sa spojili so skupinou
         Gajdovou, boli sme na mandžurskej dráhe v stanici Cicikar pohostení penzionovaným ruským
         generálom. Na lúke boly pripravené stoly a na nich všelijaké lahôdky. Boli sme milo
         privítaní a staručký generál s mnohými hovoril. Bol to iste veľmi demokratický človek, nie
         taký ako Semjonov alebo Kalmykov.
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2684" name="ftn.d56e2684">
        15
       </a>
       ]
      </sup>
      plošine
     </p>
    </div>
   </div>
  </div>
 </body>
</html>
