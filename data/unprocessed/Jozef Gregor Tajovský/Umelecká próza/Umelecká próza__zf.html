<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e309">
       </a>
       Stretnutie
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e316" name="d56e316">
      1
     </a>
     ]
    </sup>
   </p>
   <p>
   </p>
   <p>
    Keby som bol maliarom, namaľoval by som si takýto obrázok:
   </p>
   <p>
    Po horúcom, suchom letnom dni slnce práve sadá za ďaleký obzor. Posledné lúče slepia
         ešte oči, rýchle sa dvíhajú na stromy, do vzduchu a v riedke biele oblaky. A keď dňom ťažko
         bolo pre ostré svetlo a páľu rozhľadieť sa, teraz, ako pod ohromným tienidlom, môžeš
         otvoriť oči a predstaví sa ti malebný maloruský kraj. Slabo zvlnená krajina, samé pole, len
         kde-tu chlp tmavej zelene, ešte nevieš či lesa, či sadov a v nich ukrytých dedín. Žlté
         skosené polia, strniská, ba niekde ešte lán pozdného obilia alebo inej plodiny a trávy. Po
         mäkkých poľných cestách tu sadá, tam dvíha sa prach, ako prebehol obilím naložený voz (na
         ňom mihnú sa pestré kroje maloruských žien), alebo idú stáda z paše. Medzitým svetlo rýchle
         sa tratí, temnejú biele oblaky na západe, prámované zlatými čipkami; i tie si závidia,
         skrývajú si a zakrývajú bohatstvo svetla.
   </p>
   <p>
    Vlnitým krajom vše sa ti obzor rozšíri, vše zúži; ako zídeš do údolia, v ňom blysne sa
         ti riečka, ktorej toku tak hneď neuhádneš, alebo jazerá s ohromnou trstinou, bielym kvetom
         leknínov, ktoré pred vetrom zakrývajú svoj kalichový kvet širokým listom, akoby celý
         mlynský stav alebo jazero ožilo a zdvihlo sa.
   </p>
   <p>
    Doprevádzaný alebo nevšímaný pohľadom nezbytného čápa vyjdeš na vŕštek, a pod úvalom v
         tmavej zeleni, ako dobre skryté jabĺčko vo vetvách, tak ukáže sa v nej zlatá makovica
         chrámu božieho.
   </p>
   <p>
    Oblaky na západe oblievajú sa červenou žiarou. Blížime sa dolinou k dedine. Tam sa už
         zmráka. Naproti vychodia nám bandériá, chlapci, dievčatá na okrúhlych malých koníkoch,
         sprevádzaných žriebätami. Oči miesto po koberci banderistu zvezú sa ti po ohorenej nôžke
         dospievajúcej devušky, ktorá, vidiac vojsko, viac odvádza poslušného koníka krajom cesty
         než ostatné deti. Idú na obnôcku a nebudú si rozprávať ani s Turgenevom, ani s
         Hviezdoslavom povesti a báje, ale rozhovoria sa o nás. Preto si aj zastanú a uprene hľadia.
         Dosť vojska už videli, ale deťom na vojsko hľadieť nikdy sa nezunuje. A my ideme so spevom,
         akého spevu tu ešte nepočuli. Veselý spev slovenský a český.
   </p>
   <p>
    Vchodíme do dediny. Národ vychodí na priedomia, zastávajú. Nášmu veselému spevu dvíhajú
         sa detské rúčky, nôžky; pokriky, sprievod mládeže; ženy, matere berú na oči zásterky,
         ľutujú nás smutnými pohľadmi. Nejedna mať a žena vyronila už zjavne i tajne slzu, keď sme
         odstupovali ruskými dedinami poza rozsypaný front.
   </p>
   <p>
    „Už i vy…? Tak už prepadneme…?“
   </p>
   <p>
    Počuť hukot diel, krúžia aeroplány, národ pohýbaný, splašený i úplne nedvižný,
         fatalista. My sme spievali, a oni plakali, spytovali sa, či sú ďaleko Germánci…
   </p>
   <p>
    „Neplačte, mamka, nám je veselo, a Germánec ešte na dva perechody,“
    <sup>
     [
     <a class="footnote" href="#ftn.d56e345" name="d56e345">
      2
     </a>
     ]
    </sup>
    potešujeme mäkšieho srdca babky a ideme so spevom dedinou.
   </p>
   <p>
    Na úzkej ceste do bočnej ulice zastane proti nám idúci voz drabinový, aby sme prešli
         jednou i druhou stranou.
   </p>
   <p>
    Kto ide proti noci do poľa? Na voze na prednej ose sedí žena, bosá, vo vyšívanom rubáši,
         mladá, krásna. Nehľadí na nikoho, nehybne sedí, ale ja vidím: veľké modré oči v plnej
         okrúhlej tvári blyštia sa jej slzami. Jednou rukou drží opraty, druhou na lone dievčatko
         dvojročné, tučnej, červenej, jasnej tváričky, tak veľmi podobné mamičke. Dievčatko, sťa
         porcelánová bábka za sklom, nevystrojené, iba kratučký rubášik a vyšívané rukávce. Udivene
         behá očkami po nás a dvíha ručičky, ako mladé vtáča krídelká.
   </p>
   <p>
    Mladá žena nehľadí na nás. Ja hádam: čo si mohla pomyslieť, na koho spomenúť táto mladá
         mať, keď videla vojsko…? Nehľadá ho? Či vari vie, že jej muž sa už nevráti…? Po líci gúľajú
         sa jej slzy; jedna, druhá sa mi blysne ako rosa na kvete.
   </p>
   <p>
    Ja videl som plakať, rukami lomiť ženy, matere, ale nikdy nezabudnem na tieto dve-tri
         tiché, tajné slzy a nehybný, hlboký a ďaleký pohľad modrých očí, čo nehľadia vôkol a
         nevidia najbližšie.
   </p>
   <p>
    Niektorá slza iste zgúľala sa na zlatú hlavičku decka, a ono vyvracia hlavičku a
         vyjavenými očkami hľadí hore na mať, potom pozrie na nás, detsky razom zvážnie a nevie, čo
         začať…
   </p>
   <p>
    Prešli sme. Obzrel som sa; vidím iba sklonenú hlavu matere. Voz mohol by sa už hnúť, ale
         ešte stojí…
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e316" name="ftn.d56e316">
        1
       </a>
       ]
      </sup>
      Slovenské hlasy I, č. 18 (9. XII. 1917)
     </p>
     <p>
      Na vojne (vydal J. Sršeň r. 1919 v Ružomberku), str. 116 — 118
     </p>
     <p>
      Odtlačené s podtitulom „Svojej žene“. Tajovský poslal odtlačok zo Slovenských
               hlasov ešte z légií manželke Hane Gregorovej s prípisom: „Babenka moja! Máš rada
               obrázky. Prijmi i tento môj, ktorý som Ti namaľoval v lete 1917. Čo nedokreslené, to
               Tvoja láska k obrázkom a ku mne — verím — primyslí.“
     </p>
    </div>
    <div class="footnote">
     <p>
      <sup>
       [
       <a class="para" href="#d56e345" name="ftn.d56e345">
        2
       </a>
       ]
      </sup>
      Dva dni cesty.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e363">
       </a>
       Za Jozefom Fábrym
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e370" name="d56e370">
      3
     </a>
     ]
    </sup>
   </p>
   <p>
   </p>
   <p>
    Mám obraz, skupinu „Martinských väzňov“. Hľadím vše naň a želiem, že mnohí, väčšina ani
         nedožila sa veľkého prevratu, za ktorý obetovali srdcia, umy a nejeden, všetci i osobnú
         slobodu.
   </p>
   <p>
    Tak som nejak elegicky naladený hľadel bez novej príčiny i v utorok ráno na obraz a
         dcérka niektorých poznávala z čítaniek, na druhých sa spytovala: kto boli? čo boli? ktorí
         už umreli a ktorí ešte žijú?
    <span class="emphasis">
     <em>
      Jozefa Fábryho
     </em>
    </span>
    počítal som ešte za živého
         a on už bol mŕtvy.
   </p>
   <p>
    Umrel starodávny môj priaznivec a priateľ, ktorému som sa pred tridsať rokmi zaľúbil
         tým, že — nechav učiteľstvo — šiel som sa vraj prv do obchodnej školy „odborne vzdelať“ a
         len potom prosil som o úrad v banke Tatra, kde on bol členom riaditeľstva, alebo dozorného
         výboru. Službu som dostal, a chodiac ulicou, počal som sa zastavovať u Fábrych. V obchode;
         ale nie pre obchod, lež pre veci politické, národné a pokrokové, ktoré sme tohože dňa nikdy
         nedohovorili a tak znova som vchádzal alebo ma Fábry i z ulice pozval, keď mu obchod
         „dovolil“. A nebol by to Fábry býval, aby nebol i pri vysluhovaní obecenstva našiel chvíľku
         na rozhovor o aktuálnych otázkach dňa. A keď inak nešlo, tak ponad obchod, ponad obecenstvo
         sme si povedali svoje názory, a kuchárky, svet sa otáčal, počúval, čo si my vykladáme a bol
         netrpezlivý čakať zvlášť na droždie, alebo čo bolo práve do hrnca postaviť. Vidiečanov,
         gazdov, kupcov často zatiahol do besedy, že zameškali vlaky a zdržali vozy.
   </p>
   <p>
    Strateného času Fábry neľutoval, doháňal v noci, len keď mohol dať podnet k premýšľaniu.
         Viem, vtedy sa mnoho hovorievalo o družstvách. Fábry radšej chcel mať neodvislých,
         majetných jedincov kupcov. Len tí, vzdelaní a samostatní môžu byť rozsievačmi národnej
         myšlienky.
   </p>
   <p>
    Mne vyberal rozumy o hlasistoch, o našom programe a snahách; medzi prvými začal čítať
         mnou donesený Hodžov Slovenský týždenník, a či chválu, či hanu odbíjal mne na hlave.
         Národnie noviny a Černokňažník, Týždenník a Denník — to bol vír a var v Martine, i u
         Fábrych. Ale Fábrymu bolo po duši všetko počínanie, ktoré malo pohýbať národom. Rád mal
         menovite národohospodárske, štatistické články, z ktorých by vyvodiť nejaké národu osožné
         veci: priemyselné, peňažné spolky; schopných priemyselníkov, obchodníkov, aby rástol a
         rástol počet našich samostatných, majetných… Tak sa národ zabezpečí i v krutých časoch, to
         bolo jeho krédom. A žeby myšlienky vteliť v skutok, i sám, napriek mnohým nezdarom a
         ťažkostiam i úradným priekorám, znova a znova, donekonečna vytrvale počínal nové a nové
         podniky s nezlomným nadšením a obetavosťou groša, času a námahy. A hoci praktický
         obchodník, zaujatý faktúrami, korešpondenciou a obecenstvom, vše ešte našiel a utrhol si
         času i na novinárske šírenie svojich myšlienok a návrhov.
   </p>
   <p>
    Zvlášť po prevrate mohol rozpäť skúsené krídla od Martina po Bratislavu a Prahu. Škoda
         naša, že mu ich smrť už podviazala. „Podviazala“ hovorím schválne, lebo verím, že v synoch
         nezhynú ideály otcove.
   </p>
   <p>
    *
   </p>
   <p>
    Malým pobavením bývalo Fábrymu rybárstvo. Pravda, len v nedeľu. I to do desiatej bol v
         obchode a len potom sme sadli na vozík s červeným koníčkom a dali sa zaviezť k Turcu alebo
         k niektorému potoku. Došli sme teda k vode, keď už ryby neberú. Ja som nechytal, len sa
         díval a liezol na vŕby, jelše alebo do vody — oslobodiť zachytenú udicu. Fábry to nerád
         dopúšťal a vše radšej všetko odtrhol, a tak sme nadväzovali aj päť-šesťkrát do večera a
         menili mušky, a ukazoval Fábrymu, aké práve lietajú a on podľa farby a tvaru vytiahol z
         notesa „umelé“. Ale ani tak sme mnoho rybám neuškodili a večer jednak Fábry delil: z
         piatich-siedmich kúskov dve-tri mne. A ja som o ryby nestál, ani som ich nemal kde dať
         spraviť a ešte najradšej som si hneď tam pri vode nakládol ohníka a upiekol niektorú na
         ražni. I to len pre spomienku na chlapčenské časy. Šlo nám vlastne obom o zdravý výlet a
         besedu.
   </p>
   <p>
    Po prevrate, čo sme sa raz v Bratislave alebo v Prahe stretli, vždy som ho pokúšal, kedy
         ma zavolá na pstruhy do blatnickej, alebo na lipne pod Dubové?
   </p>
   <p>
    „Nestačím, nestačím teraz ryby lapať, priateľu. Ale príďte, kvôli vám…“
   </p>
   <p>
    No akože mi ísť… Ach, jaj, už iba ak pošepotať si na Tvoju mohylu.
   </p>
   <p>
    Prídem!
   </p>
   <p>
    *
   </p>
   <p>
    U Fábrych vo dvore stojí divadelná dvorana a či národná svetlica z dôb starej Matice.
         Teraz prestavená na byty. Voľakedy o národných slávnostiach liezli vraj herci na javisko —
         oknom.
   </p>
   <p>
    Keď stará Sporiteľňa potrebovala miestnosť pre obchod, bolo sa mi, sekretárovi Národnej
         slovenskej strany, vysťahovať. Nazrel som do Fábrych a už som sa aj prenášal do bývalej
         národnej svetlice. A že miesta bolo dosť, preniesli sme tam aj administráciu Národného
         hlásnika, i redakciu spolu, ba niektoré ženy zmysleli tam i „pokrokové“ prednášky robiť k
         veľkej mojej nervóze, že nás raz pre nedovolené schôdzky prepadne Ujhelyi, slúžny so
         žandármi a ešte zhabe moju sekretársku korešpondenciu a odkryje, usvedčí niektorých
         odvislých priaznivcov národa a strany. Preto som napomínal ženy, aby uložili obecenstvu,
         žeby sa na prednášky len akoby vkrádalo do Fábrych dvora.
   </p>
   <p>
    Vo vojne zanikol časopis, zanikol sekretariát, prednášky sa nekonali a či dotiaľ Fábrymu
         za svetlicu niekto zaplatil, veru neviem. Nestaral som sa o to. Mal som na ume programy,
         cesty, organizačné veci, časopisy, knihy, Múzeum — a nie árendu platiť. Ešte najviac ak som
         hádal, ktorýmže to oknom liezli tí herci…
   </p>
   <p>
    *
   </p>
   <p>
    Do smrti nevymizne mi z pamäti Fábryho púdľa v obchode. On z jednej strany, ja z druhej
         a na púdli krieda alebo kus papieru a tužka spoza ucha. A čím sme viac debatovali, tým sa
         viac krieda a tužka lámali a papier otáčal. (Púdľu sme nevládali otáčať jeden proti
         druhému.) A na púdli, na papieri samé číslice, ku ktorým, sme sa sto a sto ráz vracali a
         zase znova a zase inak.
   </p>
   <p>
    Čože to bolo?
   </p>
   <p>
    Nuž voľby sme robili! Všesnemové, všestoličné a zratúvali hlasy, ako by sme mohli
         vyhrať. A vše sme na púdli aj vyhrávali, ale v Sučanoch — prehrali; do stoličného výboru
         niekedy sme i len vyhrali, ale výhru zjedol nám zase vlk — maďarónske násilie. Bolo to vše
         zúfalé počínanie. Zvlášť na počiatku vojny. Hádali sme sa o počet obyvateľstva bojujúcich
         štátov, písali na púdľu, tvorili armády a vždy nám vyšlo, že to Rusi, veľkí bratia, konečne
         musia vyhrať. A keď predsa prehrávali a prišla Gorlica, nosil som Fábrymu ducha nádeje z
         Bystričky, od pani Janky Markovickej, ktorá sa bila s mužom Lackom o výhru Francúzov,
         ktorých mala nesmieme rada a z duše im želala víťazstva. Fábry, panslavista, ako konečne my
         všetci Slováci, v prvom rade sa chcel oprieť o Rusov, a tu nádeje sklamávali, ako jedna za
         druhou padali ruské pevnosti… Trápili, vnútorne spaľovali sa nad nezdarom baťko Vajanský,
         Škultéty; nebolo od nich slova viery dostať. Zožierali sme sa v útrobách všetci, tobôž
         Fábry, v ktorého dome a byte umieral, stravovaný veľkým žiaľom slavianskym, Jozef
    <span class="emphasis">
     <em>
      Capko
     </em>
    </span>
    , ideálny národovec, priateľ a spolutvorca mnohých
         národohospodárskych podnikov. Stiahnutý do vojny šiel som sa odobrať i od spomenutých.
   </p>
   <p>
    „Pozdravte… Pozdravte…“ Koho, nebolo mi nikde rečené, ale sme sa rozumeli. Capkovi
         vypadli slzy, smrkal prítomný Fábry, smrkal som i ja a náhlil preč, ani som sa, nevďačník,
         nepodíval na púdľu, ktorá iste ešte nejeden ťah a škrt musela zniesť od Fábryho a dôverných
         debatérov, kým sa skončila víťazná vojna a kým som si ja ponad ňu mohol podať ruku s
         oživeným a znovuzrodeným Jozefom Fábrym, ktorý už nestačil ani v nedeľu zájsť si na
         rybičky, lebo „mal robotu“ azda v sto všelijakých národohospodárskych a kultúrnych
         podnikoch a spolkoch. A tak by som bol ešte rád skúsil vyliezť mu na vŕbu za udičkou…
   </p>
   <p>
    *
   </p>
   <p>
    Sklonili staré hlavy, zložili pracovité ruky všetci traja obchodníci, ako tam na obrázku
         vedľa seba sedia: Capko, Šoltés i Fábry; no diela ich žijú a spomínať ich neprestaneme, aj
         keď už nebude prášku z venca, ktorý im vďačné ruky podožili pod nohy za prácu a rodolásku.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e370" name="ftn.d56e370">
        3
       </a>
       ]
      </sup>
      Slovenský denník XI, č. 184 (12. VIII. 1928)
     </p>
     <p>
      Nekrolog za Jozefom Fábrym, kupcom v Martine, dáva nám nazrieť do zmýšľania a
               práce Gregora-Tajovského v čase jeho pôsobenia v Martine, najmä v období 1912 — 1915,
               keď Tajovský zastával funkciu tajomníka Slovenskej národnej strany.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e434">
       </a>
       Spomínať? Na Radhošť?
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e441" name="d56e441">
      4
     </a>
     ]
    </sup>
   </p>
   <p>
   </p>
   <p>
    Bol som učiteľom. Mladým, slobodným, tým slobodnejším, že som nemal ani ženy. Myslel
         som, že za dva týždne prevrátim každú dedinu, že bude viať z nej národný duch ako severák a
         zmetie maďarónstvo a odrodilstvo.
   </p>
   <p>
    Podlavická katolícka škola bola mokrá ako pivnica. „Dajte sa oddane do služby maďarskej
         štátnej idey (t. j. maďarčine), postavím vám novú,“ lákal ma patrón, riaditeľ lesného
         erára.
   </p>
   <p>
    Ja miesto toho r. 1897 napísal som Českoslovanskej jednote žiadosť, aby pre tajovskú
         dolinu poslali knižnicu. Poslali. Debnu kníh, s pol druha metráka. Na bystrickej stanici
         debnu vozkovi nevydali; musel som sám ísť debnu otvoriť. Úrady boli zvedavé. Zlostili sa
         páni, počnúc hneď od razítka na každej knihe: „Věnováno Československou jednotou v Praze.“
         Komu sú knihy venované?
   </p>
   <p>
    „Mne.“ To debnu zachránilo.
   </p>
   <p>
    „Vás známe… Aby ste si nezmysleli podať knihy ľudu. Panslavizmus nebudeme trpieť!“
   </p>
   <p>
    Knihy som doviezol. Obecnú knižnicu zriadiť — konfiškujú. Čo teda? Napísal som do každej
         nejaké heslo: „Od Šumavy k Tatrám!“ „Všetci sme Slovania…“ a pod. a knihy pomaly rozdal.
         Však ony vykonajú svoje poslanie i tak. Mnohé nachodia sa na doline ešte i dnes.
   </p>
   <p>
    Rok 1897 bol jubilejným rokom veľkého biskupa slovenského Štefana Moysesa. Mal som na
         stene jeho podobizeň a v jubilejnom roku obopäl som ju malou slovanskou trikolórou. Pod
         galériou obrázkov národných dejateľov stála moja knižnica. Pred ňou písací stolík, na ňom
         vybrané — isté — slovanské knihy: slovenské, české a niektorá i poľská a ruská. Pre pýchu!
   </p>
   <p>
    Prišla inšpekcia: dekan a patrón. Nešli so sprievodom dvoch-troch úradníkov do triedy,
         ale priamo do mojej privátnej izby a hneď do kníh na stolíku a na polici i v skrini. Bolo i
         kníh, i úradníkov dosť — každý sa mal kam obrátiť a čo do rúk brať.
   </p>
   <p>
    Blázni, mňa nezastrašíte. Veď sú to knihy a nie sklenice s alkoholom. Bol som hrdý, že
         mám toľko kníh. Len sa preberajte, myslím si.
   </p>
   <p>
    Ale sotva povyťahovali po jednej, kukli po sebe a očima sa porozumeli, že má každý v
         ruke podobnú, slovenskú alebo českú. Jeden vzal do ruky českú, práve ešte s razítkom:
         „Věnováno…“, druhý „Pamäti veľkorevúckeho gymnázia“, ktoré maďarská vláda bola 1847
         zrušila. Do mňa jeden i druhý:
   </p>
   <p>
    „Povedzte mi, bolo to správne, že vláda to panslávske hniezdo rozsypala?“ dal mi otázku
         jeden vyšetrujúci.
   </p>
   <p>
    „Nebol to kultúrny čin,“ sekol som mu.
   </p>
   <p>
    Pohliadli jeden na druhého a zarazili sa a boli na čistom.
   </p>
   <p>
    „Věnováno Českoslovanskou Jednotou!“ čítal a ironizoval druhý! „Čo vy s Čechmi v Prahe
         chcete? Povedzteže mi to: čo vy s Čechmi chcete?“ uštipačne žiadal druhý.
   </p>
   <p>
    „Veď ste si to prečítali…“
   </p>
   <p>
    „Jednota,“ vykladá mu druhý po maďarsky, to je toľko ako ,jednota‘. Tak, pán učiteľ?“
   </p>
   <p>
    „Tak.“
   </p>
   <p>
    „A ešte to napíšu veľkou písmenou,“ posmeškuje tretí.
   </p>
   <p>
    „Tak vy ste za jednotu s Čechmi a nie s Maďarmi?“ dali mi osudnú otázku.
   </p>
   <p>
    „My sme jedno kultúrne s Čechmi,“ opravil som.
   </p>
   <p>
    „Tak prečo nejdete do Čiech a nenecháte tu spokojný slovenský ľud?“
   </p>
   <p>
    „Ja som tu doma. Aha — v Tajove,“ a hodil som rukou smerom k rodnej dedine.
   </p>
   <p>
    „Vy ste strašný človek…“
   </p>
   <p>
    Krútili hlavami, do triedy, kde sa deti strachovali, ani nekukli, posadali na koče a ja
         som sa začal skúmať, či som obstál čestne.
   </p>
   <p>
    Národnej stužky nad Moysesom si, myslím, schválne nevšimli. Videli kňaza na obrázku, a s
         nimi bol kňaz-dekan, aby sa snáď nezaplietli do nejakej chúlostivej reči, radšej o tom
         nezačali. Stačilo im to: „Věnováno…“
   </p>
   <p>
    Dekanovi na výčitky, že i jemu robím ťažkosti a že prídem o postavenie a chlieb, že ma
         ani on nezachráni, zacitoval som heslo Štúrovo: „My chytili sme sa do služieb ducha“ a
         zostal som v neistote učiť až do júna, do skúšky.
   </p>
   <p>
    Páni prišli zase. Prišli ale aj rodičia. Zavolal som ich. Bude to posledná moja skúška.
         Cítil som.
   </p>
   <p>
    Vošli páni do triedy. Vzrušenie zavládlo všade, u detí i rodičov.
   </p>
   <p>
    „Začnite,“ hovorí mi dekan.
   </p>
   <p>
    „Modlime sa,“ vzdychol som zhlboka a rodičia ma porozumeli. Snáď i deti. Strašne sme sa
         modlili. Pokorne nízko, až temno. Matere plakali, mne hrdlo zadŕhalo. Veď už aspoň dvadsať
         rokov sa slovenské deti na skúške nemodlili. A tu, teraz, modlia sa slovenský Otčenáš. Ten
         spečatil môj osud.
   </p>
   <p>
    Páni vstali, ale či sa modlili — neviem, lebo vtedy ako málokedy som mal myseľ u Boha,
         oči v slzách, nevidel som, iba plačúce matere proti sebe za deťmi.
   </p>
   <p>
    „Tohto človeka treba odtiaľto vyduriť…“ povedal dekanovi patrón školy na odchode po
         skúške, ale tak, aby som to i ja počul.“
   </p>
   <p>
    Dekan mi dohováral, akú hanbu som spravil i jeho starej hlave; že už aspoň na skúške som
         sa mal dať deťom po maďarsky modliť, keďže je i biskupské nariadenie, že aspoň hlavné
         modlitby majú znať deti po maďarsky.
   </p>
   <p>
    „Ježiš povedal: učte všetky národy…“
   </p>
   <p>
    A bol, musel byť hotový so mnou i môj priaznivec, dekan, ktorý ma ľutoval i mojich
         rodičov, že darmo nakladali… Stratený som, stratený chlieb, postavenie, všetko. Môžem ísť
         za nádenníka… ak ma kde prijimú.
   </p>
   <p>
    „V srdci si drž, čo myslíš, ústami vyznávaj, čo žiadajú…“ plakala matka a prosila ma.
         „Kamže sa pohneš, synku, keď ťa pozbavia stanice?“
   </p>
   <p>
    I stalo sa. V učiteľských katolíckych novinách v prázdninách zjavil sa súbeh na moju
         stanicu. Od septembra. Teda dôchodky cez prázdniny mi dekan nechal. Bolo to nejakých
         pätnásť zlatých mesačne. Predsa! Šiel som za ne v auguste 1898 na národné slávnosti do
         Turč. Sv. Martina a zišiel sa s pražskými študentmi.
   </p>
   <p>
    „Ale kam by sme ho dali, počuj, Vavra?“ dal Blaho otázku Šrobárovi a hneď zodpovedal si
         ju sám. „Na obchodnú akadémiu, a čo? Budeš samostatným!“
   </p>
   <p>
    „Poď do Prahy!“
   </p>
   <p>
    „Pôjdem!“
   </p>
   <p>
    „Šiel by, ale nemám nič ušetrené a rodičia mi nedajú, hnevajú sa, že zahadzujem istý
         chlebík a postavenie.“
   </p>
   <p>
    „Jednota a Radhošť ti pomôžu! — Obchodní akademici!“ volá Šrobár, „tu máte kolegu.“ A
         zoznámil ma s Rumanom, Jesenským a inými. O mesiac skutočne: prišiel som do Prahy s troma
         zlatkami, ktoré mi zvýšili z daru otcovského priateľa Andreja Hanzlíka a redaktora Ambra
         Pietra. Šiel som s Vladimírom Jesenským tri razy do Národného divadla a bol som holý. Kým v
         októbri vysokoškoláci prišli, minul som celú pokladňu (dvanásť-pätnásť zlatých) Detvana,
         ktorého pokladníkom bol práve Jesenský. Vybral som si napredok dvadsať zlatých od predsedu
         prof. Pastrnka na pohreb babičky, ktorá ma vychovala, a ktorá mi, umierajúc, poručila na
         štúdiá kravičku. Predal som ju otcovi za šesťdesiat zlatých, vrátil sa do Prahy, a keď sa
         kravička minula, len banke Tatre, že eskontovala študentské zmenky a hlavne Čs. jednote a
         Radhošťu mal som čo ďakovať, že som sa nemusel s hanbou vrátiť, pokoriť a prosiť znovu o
         učiteľské miesto, aby šesťročným deťom lámať jazýčky maďarským otčenášom… a učiť falošným
         dejinám, že predkovia naši s Árpádom prišli do dnešnej našej vlasti, ako tu učila
         predpísaná príručka.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e441" name="ftn.d56e441">
        4
       </a>
       ]
      </sup>
      Odtláčame podľa rukopisov z literárnej pozostalosti Gregora-Tajovského. Nezistili
               sme, či práca bola publikovaná. Predpokladáme, že vznikla v rokoch 1929 — 1930. Cenná
               je tým, že je svedectvom o jednom z vážnych úsekov autorovho života. Autorom škrtané
               miesta vynechávame.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e537">
       </a>
       „Národ sobě“
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e544" name="d56e544">
      5
     </a>
     ]
    </sup>
   </p>
   <p>
   </p>
   <p>
    Na Slovensku do prevratu nesmelo byť stáleho slovenského divadla, ani kočujúcej
         divadelnej spoločnosti. Hrávalo sa v niekoľkých mestečkách a dedinách ochotnícky — ak pán
         všemohúci okresný náčelník povolil hrať.
   </p>
   <p>
    Z týchto stiesnených pomerov nielen politických ale i kultúrnych utekali sme Slováci
         vydýchnuť si na Moravu a do Prahy ako z väzenia na slobodu.
   </p>
   <p>
    Roku 1898 počiatkom septembra i ja som prišiel do Prahy na odbornú školu. Už za Čadcou a
         tobôž od Bohumína čo raz ma koleso vlaku otočilo smerom na Prahu, tým viac rástlo moje
         vzrušenie radosťou a hrdosťou národnou, moja tajná láska k Prahe, ktorú som dotiaľ videl
         iba na obrázkoch.
   </p>
   <p>
    Praha! Šírili sa prsia, vypínala sa hlava, rástlo povedomie až do pýchy, že táto veľká a
         krásna Praha je hlavným mestom nielen Čechov, ale i nás Slovákov, veď vo všetkých, vážnych
         dobách chodili otcovia naši do Prahy, tak v dobách historických ako i dnes —; bolo práve po
         československej národopisnej výstave.
   </p>
   <p>
    Za dňa šli sme s kolegom Jesenským aspoň zbežne pozrieť pomníky starej Prahy, s hlbokou
         úctou v duši zbierať ducha lásky národnej u mohýl veľkých synov nášho národa a azda priamo
         od sviežej mohyly Mařenky Bittnerovej, velikej herečky, náhlili sme pre lístky do chrámu
         Tálie, do Národného divadla, tisnúť sa k pokladni a s lístkom vyletieť na študentskú
         galériu k zábradliu, ideálnemu miestu, o akom sa mi len snívať mohlo. Odtiaľ videl som, ako
         len snáď sv. Peter z brány nebeskej, na krásny divadelný svet, na ten zlatý nápis „Národ
         sobě.“ Koľko obsahu v tých dvoch slovách vyvstávalo mi v mysli a pri vedomí svojich
         skromných pár šestákov. Ale keby pýtali, dal by som ich do haliera a čo by mi neostalo ani
         na „masť od šunky“… vírilo mysľou a oči hľadeli na alegorický obraz opony, na ktorej ma
         kolega Jesenský učil poznávať tváre súčasných národných dejateľov; oči som si mal vyočiť,
         hlavu vykrútiť pohľadom na freská a bol by plakal nadšením…
   </p>
   <p>
    Do začiatku hry kolega Jesenský šepkal mi do ucha mená vystupujúcich hercov: Mošnu,
         Šamberka, Bittnera, Seiferta, Vojana, Landovú, Hübnerovú a „Jsem pohádka…“ Hanu Kvapilovú v
         bielej riase z „Radúza a Mahulieny“… Zajtra: Maturová, Pták, Krössing a Florianský! v
         „Prodanej“…, v „Libuši“…, v „Oněginovi“… Po dejstvách hučali sme ako včely v úle za kvetu
         líp, tlieskali oduševnení, až ruky pálilo, a žili v inom svete a nechceli dopustiť, aby
         spadla posledná opona, trebárs bolo sa ponáhľať domov, aby sme neplatili dudravého cerbera
         — domovníka.
   </p>
   <p>
    Tak jeden večer, druhý večer, tretí večer… Dva zlaté ma stáli lístky, zlatý som pre
         staré pamiatky a múzeá precestoval po Prahe, prejedol a prefajčil a bol som — načisto holý!
         Radostné však uspokojenie z utratených peňazí som pociťoval i potom, keď o tri-štyri dni
         začalo sa vyučovanie v škole a preto len kradmo, kedy-tedy mohli sme do Národného — než sa
         otvorili podporné pramene Radhošťa a Českoslovanskej jednoty — za peniaze získané zo
         založeného zimníka, potom periny, na ktorú mi v záložni udreli mastnú čiernu pečať, o
         ktorej som filozofujúcej babičke svojej po dvoch rokoch povedal, že mi ju vtisli na
         hraniciach, čo mi uverila, i keď sa pečať jednako len vyprať nedala.
   </p>
   <p>
    Stará láska k divadlu žije nielen vo mne i dnes, ale v celom slobodnom národe, ktorého,
         sláva Bohu, pribýva do Prahy, že môžeme si opakovať iba slová Libuše: „Vidím město veliké…“
         Kiež láska a nenásytná kultúrna žízeň novej generácie zbuduje po vzore otcov druhé — „Národ
         sobě“!
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e544" name="ftn.d56e544">
        5
       </a>
       ]
      </sup>
      Odtláčame podľa rukopisu z literárnej pozostalosti Gregora-Tajovského. Jej
               publikovanú verziu sme nezistili. Predpokladáme, že súvisela s akciou, ktorá mala v
               programe postavenie novej divadelnej budovy. Túto úlohu vytýčilo si Družstvo
               Slovenského národného divadla. Tajovský zastával v Družstve funkciu predsedu.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e569">
       </a>
       Koniec tragédie
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e576" name="d56e576">
      6
     </a>
     ]
    </sup>
   </p>
   <p>
   </p>
   <p>
    Na starohorskej doline, temer po mesiaci, dozvedám sa, že už 12. júna v kroměřížskej
         nemocnici pre duševne chorých rozlúčila sa smutná duša s vyschnutým suchotinárskym telom
         veľkého niekdy idealistu, spred — i za vojny, donovalského notára Jozefa
    <span class="emphasis">
     <em>
      Messerschmidta
     </em>
    </span>
    .
   </p>
   <p>
    Vedel som, že mu už niet vyslobodenia z duševných chmúr, trebárs primár nemocnice,
         znajúc jeho záslužnú činnosť, staral sa všemožne udržať ho v istej duševnej rovnováhe a pri
         telesnom zdraví. Od roka, ba vyše, už chradol, stával sa nevšímavým k okoliu, nechcel ani
         na slniečko, ani na trávnik, len by bol fajčil a fajčil. A keď som ho v zime navštívil,
         bola milému nášmu idealistovi na obtiaž všetka lekárska ošetrovateľská starostlivosť.
   </p>
   <p>
    „Čože sa majú starať o mňa, keď mi nedajú, čo ja najradšej: dosť cigariet…“
   </p>
   <p>
    „Obmedzil pán primár. Keď prestanete kašlať, zas povolí viac.“
   </p>
   <p>
    „Ja si odkašlem, práve keď si pofajčím,“ a na úľavu kašľa suchotinárskeho sme si hneď
         tam vyfúkli za hodinu po hrsti egyptiek, že Jožkovi bezkrvné, biele prsty až ožlkli od
         nikotínu… a to boli azda najsvetlejšie chvíľky jeho duše, až mu čierne oči žiarili v
         prežlknutej tvári, kým sa neznavil, dymom neomámil a vezmúc zo škatuľky ešte dve-trí, podal
         mi ruku, odporúčal sa a ja i teraz hľadím za ním, ako beží do spoločenskej izby svojich
         nešťastných druhov, aby im z tých cigariet podal. Bolo to v starodávnom jeho duchu —
         rozdávať.
   </p>
   <p>
    Z auta už v Jakube obzrel som sa na dom, na cintorín, v ktorom žil a na ktorom spočinul
         pred pár rokmi Andrej
    <span class="emphasis">
     <em>
      Murgaš
     </em>
    </span>
    , svetlý starec Slovák, ktorý ako
         osemdesiatdvaročný pre bratské slovo o Rusoch odsedel osem mesiacov až v Jágri, len aby čím
         ďalej od rodiny a od pomoci a potechy slova svojich a blízkych…
   </p>
   <p>
    Od Ulmanky po Staré Hory myslel som o zrade a udavačstve človeka, ktorý zanášal
         žandárom, čo počul od sedemdesiatsedemročného starca, niekedy obchodníka v Rusku, Jána
    <span class="emphasis">
     <em>
      Štubňu
     </em>
    </span>
    z Motyčiek, ktorého tiež chytili žandári pre slovo o Rusoch,
         a ktorý v banskobystrickom väzení ochorel i umrel, keď ho humanista-lekár odsúdil ešte pred
         súdom slovami: „Nech zdochne, stará sviňa, bude o jedného pansláva menej…“ a nedali ho do
         nemocnice. Autobus jachal krásnou dolinou, po dobrej ceste a oči moje i myseľ hľadali pod
         Šturcom pne tých bukov, na ktoré honvédi v rokoch osemaštyridsiatych a deväťaštyridsiatych
         minulého veku povešali slovenských ľudí,
    <span class="emphasis">
     <em>
      Speváka
     </em>
    </span>
    , mlynára z
         Kostiviarskej,
    <span class="emphasis">
     <em>
      Ursínyho
     </em>
    </span>
    , roľníka z Podlavíc a ešte niekoľkých, ktorých
         mená a pamiatku zisťujem…
   </p>
   <p>
    Autobus, plný výletníkov, už chrčí, je mu ťažko do kopca i po starej ceste, ktorej
         základy kládol notár Jožko Messerschmidt, lebo dotiaľ to nebola cesta, ale — ako martýr
         Kačka píše — iba zlomkrk.
   </p>
   <p>
    V hostinci Pod Šturcom vyrástla krásna devuška, Mariška Čunderlíková… Načo si si len,
         Mariška, zaľúbila toho Jožka, donovalského notára? Či si nevedela o ňom, že je to nie notár
         ako notár, ale človek hlbokého sociálneho citu a k tomu tajný Slovák-pansláv, ktorý horlí
         za ľudské a občianske práva každého človeka, každého národa, a tak i slovenského a stará sa
         nielen o inkasovanie daní a plnenie rozkazov, ale naopak: rozkazy kritizuje zo stanoviska
         účelnosti robotného ľudu a z daní i nazad chce niečo dostať pre ľud svojho okresu a buduje
         mu cesty, zakladá potravné družstvo, vymáha licencie, s lesným erárom naťahuje sa o
         pasienky, drevo, stavebné plochy, pomáha k zárobku mládeži vo svete, keď nutno i
         nezákonnými spôsobmi, berúc na seba ťažkú zodpovednosť, a pri tom neslúcha na diktát
         županov, stavia sa do opozície, stavia za všeobecné volebné právo a dáva si donášať tajne
         slovenské knihy a časopisy z Martina a k tomu ešte má styky s farárom Jozefom
    <span class="emphasis">
     <em>
      Kačkom
     </em>
    </span>
    , panslávom, s ktorým za vojny Slovákom-vojakom radí
         nebojovať za záujmy cudzie, maďarsko-nemecké, odvádza upisovať vojnové pôžičky, rozdáva
         vojnovú podporu, nerekviruje, len aby urýchľoval koniec vojny, verí vo víťazstvo Rusov a v
         slobodu Slovákov v bratskom zväzku s Čechmi… ako to cár sľúbil… prenikla zvesť i na
         Donovaly.
   </p>
   <p>
    A ty si si, Mariška, zaľúbila takého muža a notára? To nemohlo viesť inam ako ku
         katastrofe. Muž tvoj zrádzaný a zradený, spolu s panslávskym farárom, dostáva sa r. 1916 do
         áreštu…
   </p>
   <p>
    Odtrhnutý od teba, drahá žena, odtrhnutý od maličkých dvoch dietok, od ľudu, za ktorý
         pracoval, od vzduchu, v ktorom žil, zavretý a sklamaný zradou zdanlive srdečných priateľov,
         nádejný koniec vojny v pochybách neistoty… zamýšľa sa hlboká duša jeho nad tebou, rodinka
         milá, zamýšľa sa nad robotným svetom, nad národom svojím, a po veľkom, ale krátkom
         brusilovskom nezdarenom nástupe, rúti sa v hmly zúfalstva a viac už nevyjasní… iba ak
         zdanlive v jednom momente, keď pred košickým vojenským súdom vstáva a prehlasuje, že z
         farárových, Kačkových pätnástich rokov trestnice rád odsedí polovičku, aby sa skrátilo
         utrpenie toho…
   </p>
   <p>
    Vláčenie ho — vraj „simulanta“ — po asentírkach, väzniciach, nemocniciach, zlomené
         nádeje krásnej budúcnosti s ním a dietkami, skrúšilo ti tvoje kvitnúce zdravie… keď musel
         prísť Kroměříž… Uvädáš, hynieš, krásna trpiteľka, v tridsiatom šiestom roku svojom, tri
         roky pred drahým svojím a naším Jožkom. Slovenské ženy, nezabúdajte na predčasnú túto
         mohylu!
   </p>
   <p>
    Do Kroměříža, oteckovi, jedna z jeho dcérušiek písala: „Otecko, mamička nám zomrela — už
         nemáme len teba… Len teba…“ v Kroměříži…
   </p>
   <p>
    Dnes už ani tam, len v duchu, len v duchu tých všeľudských ideálov, za ktoré dal nebohý
         Jozef Messerschmidt zdravie i život, a to bola poctivá práca za demokraciu a za právo
         každého národa i slovenského.
   </p>
   <p>
    V ťažkom duševnom svojom stave, pri mojej návšteve, medzi iným povedal mi: „Krome
         jedného človeka, ktorý to sám chcel, za pätnásť rokov notárstva svojho nedopustil som a
         nedal som nikoho predávať… a len to ľutujem, že som sa kvôli stolici pri popise zapísal za
         Maďara…“
   </p>
   <p>
    Milý môj trpiteľu, mučeníku! Iné dobré skutky tvoje vykúpili dávno pred národom tento
         tvoj pochybený čin, ktorý ti tiesnil dušu a z ktorého si sa mi akoby spovedal v
         kroměřížskom smutnom dome. Bratská česká zem, ktorá ťa prikryla, nebude ti ťažkou ani
         dotiaľ, kým sa zase stretneme a kým ti, ak Boh dá zdravia a sily, postavím pomník lásky a
         vďaky za ideály, ktoré si národu nášmu a ľudstvu staval a vystavených, ach, žiaľ, smutnou
         dušou svojou už nedovidel…
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e576" name="ftn.d56e576">
        6
       </a>
       ]
      </sup>
      Slovenský denník XIV, č. 136
     </p>
     <p>
      Článok je prvou prácou o Jozefovi Messerschmidtovi, donovalskom notárovi, hrdinovi
               rovnomennej hry. (Pozri Dielo J. Gregora-Tajovského zv. IV., str. 383 — 388).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e637">
       </a>
       Odišiel…
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e644" name="d56e644">
      7
     </a>
     ]
    </sup>
   </p>
   <p>
   </p>
   <p>
    Z roka na rok zmenšuje sa mi kruh starých priateľov, s ktorými som si vymieňal na tieto
         sviatky pozdravy a blahoželania.
   </p>
   <p>
    Jedným z najdrahších týchto priateľov bol mi Andrej Hanzlík, pravotár v Banskej
         Bystrici, môj prvý národný učiteľ v najkrajšom slova zmysle, ktorý ma temer pred
         štyridsiatimi rokmi prvý raz otcovský privítal vo svojej kancelárii a potom už kedykoľvek
         srdečne pohostil pri bielom stolíku a do omamu opíjal krištáľovým vínom rodolásky, ktoré
         prýštilo z jeho slov alebo z jeho knižnice, ktorú mi otvoril…
   </p>
   <p>
    Na túto knižnicu do smrti nezabudnem; ale ani na tú priečinku police za zeleným plátnom,
         na ktorej boli pravotné spisy, ale v tej jednej priečinke vždy i nové knižky a hlavne
         časopisy v páskach aj po tri čísla.
   </p>
   <p>
    Poobede prichodil k Hanzlíkovi starý pán Thurzo-Nosický. Zapálili si po polgrošovke,
         najlacnejšej cigarke, ktorá sa vše jednému, vše i obom rozišla v cigáršpici na ometlo a
         blčala, tlela, dymila do zadusenia. Ja pálil som do toho hosťovské cigarety. Čierna
         naslnečná izba stemnela nadobro a v tom čarodejníckom ovzduší páni pravotári dávali otázky
         mne, ale stonásobne viac ja im. Chcel som chytro byť múdrym a všetko vedieť. Škoda len, že
         som si tie rozhovory nejak neznačil. Čo sa naspomínali mien a dejov národných, kultúrnych,
         politických a banskobystrických! Všade boli doma. U Sládkovičov, Šujanských, Škultétych,
         Krčmérych, Kardossov, Bodorovských, Grossmanov, Bottov, Chalupkov, Zechentrov, Medveckých a
         zase i Radvanszkých, Grünwaldov a iných našich neprajníkov v meste a stolici. Koľko
         charakterových drobností, intímnych záležitostí, na ktoré historik nikdy nepríde, mi
         spomínali a ja som sa tešil, alebo žialil, zlostil sa a len na jedno zabudol — poznačiť si
         to. Vtedy bolo všetko v živej pamäti, ale — dnes? Vyvialo temer všetko zo starej hlavy
         alebo mi je neurčité, nejasné, nemôž’ na papier položiť.
   </p>
   <p>
    Často vošiel do Hanzlíkov i silný tučný pán, ktorý ticho besedoval, ale tým hlasnejšie
         jeho chudá pani, ktorej hlasom ozýval sa často celý uzavretý dvor. Bol to tuším exekútor a
         jeho pani tak — hlasno a po slovensky! Tešilo ma i to, lebo Bystrica sa už silne
         maďarizovala.
   </p>
   <p>
    Vedel som, že je tam profesorom nedávno umrevší Ján Kmeť. Ale s tým som celý ten čas
         (1893 — 1913) nemal možnosti sa stretnúť. Spočiatku, iste aby nevybľabotal a potom hádam
         aby som ho nekompromitoval pred jeho predstavenými — nezoznámil ma s ním ani Hanzlík, ani
         nikto. Ani ako mladík, ani ako národný agent som k nemu nebol poslaný a nevošiel som, len
         aby som vari neškodil. A predsa!
   </p>
   <p>
    Andrejovi Hanzlíkovi chodili tri čísla Národných novín a viac iných politických
         časopisov a kniha každá, kde aká slovenská vyšla. Preňho jedno číslo, ale pre koho ešte tie
         dve? Chcel by som bol vedieť, kto sa musí skrývať a kto je predsa verný a číta slovenské
         časopisy. Spomenutý pán exekútor? Vše tam v kancelárii pokukal a odložil. Niekto postavený
         v úrade štátnom, mestskom?
   </p>
   <p>
    Hanzlík podvečer brával číslo Národných do vrecka a šiel na prechádzku. Možno na tej ho
         niekomu tajne podával… A teraz, dnes, ma chcú Bystričania ubezpečiť, že to bol predsa
         profesor Ján Kmeť, s ktorým sa Hanzlík na prechádzkach stretal.
   </p>
   <p>
    A to tretie číslo? To som po čase zistil, čie je, kto nemôže pri všetkých protivenstvách
         bez neho byť…
   </p>
   <p>
    Pred obedom, kedy mával Hanzlík najviac stránok a práce, prichádzal do kancelárie bez
         hlasného pozdravu, iba klobúk zložiac, istý starý chudý pán v čiernom a siahol do
         priečinky. Vzal Národnie noviny, strčil ich do vnútorného vrecka vrchného kabáta pod
         pazuchu a zase s poklonou alebo bez nej vyšiel… Hanzlík ho pozdravoval kývnutím hlavy,
         alebo i akoby schválne si ho nevšímal. Pokonával stránky a nedal sa im skoro ani obzrieť na
         starého pána. Ja, čítajúc niekde v kúte noviny alebo knižku, nechcel som byť, ani keď som
         to mnohokrát videl, že Národnie noviny z police zmizli do vrecka, príliš zvedavý a sa pána
         pravotára spytovať — kto je ten starý pán. Tešil som sa, že ich berie. Však azda príde čas,
         nechávali sme si: Hanzlík tajomstvo a ja zvedavosť. On vedel, kedy zoznamovať. Poznal
         svojich klientov skrz-naskrz. Robil to vtedy, keď v kancelárii nebol nikto cudzí, alebo len
         hodní dôvery. Tak ma zoznamoval s niektorými mešťanmi, remeselníkmi, roľníkmi z okolia, s
         ktorými sa na chvíľku posadil, ponúkol cigarkou a porozprával o národných alebo cirkevných
         veciach. Do Hodžov do Radvane, Thurzov, Petrikovičov ma poslal, do Šujanských ma zaviezol.
   </p>
   <p>
    Kto odberá ale to tretie číslo Národných novín? Už som nevedel, či toho starého pána na
         ulici bystrickej a zvlášte Lazovnej pozdraviť a či nepoznať. Žiadalo sa mi a pozdravoval
         som ho mlčky.
   </p>
   <p>
    „Dovoľ, Samko, toto je pán Gregor z Tajova. Prehŕňa mi knižnicu a verše píše…“
   </p>
   <p>
    „Pán Boh pomáhaj!“ stisol mi starý pán ruku, počul som prvé hlasité slová z jeho úst a
         nejaké meno, ktoré som rozochvený nedočul. Ešte otázka — dve na rodinu, na moje pôsobište a
         už nám podával ruky, lebo číslo Národných bolo už pod pazuchou.
   </p>
   <p>
    Keď vykročil, nadišiel čas: spýtať sa, kto je ten pán.
   </p>
   <p>
    „Samuel Mikler, evanjelický farár.“
   </p>
   <p>
    „A Slovák?“
   </p>
   <p>
    „Vidíte, ako riadne si chodí po Národnie noviny. Nikdy jeho číslo na polici neostane.“
   </p>
   <p>
    „A jeho syn je to, ktorý píše verše do miestneho maďarského časopisu?“
   </p>
   <p>
    „Jeho, jeho,“ prisvedčil mi Hanzlík.
   </p>
   <p>
    „Ako je to možné?“
   </p>
   <p>
    „Žiaľ, stáva sa, že deti zaznajú otcov…“
   </p>
   <p>
    *
   </p>
   <p>
    Na pohrebe Hanzlíkovom chodil som s priateľom Jozefom Kačkom po ev. cintoríne a ukazoval
         mu, kde ležia tí mnohí nám spoloční milí, básnik Botto a spomínaní kultúrni a politickí
         dejatelia, ktorých som navštevoval živých alebo aspoň na hroboch…
   </p>
   <p>
    „I to, hľaď, verný syn národa… Samuel Mikler,“ hovorím priateľovi.
   </p>
   <p>
    „A maďarský pomník…?“
   </p>
   <p>
    „Nerepci. Jasná pamiatka jeho ducha kameň prežije,“ a rozpovedal som mu epizódu s
         Národnými novinami voľakedy, dávno.
   </p>
   <p>
    *
   </p>
   <p>
    Odišiel za mnohými už i Andrej Hanzlík, môj prvý Andrej Halaša… Učiteľ, priateľ,
         duchovný otec… A mne, žiaľ, zostáva vinš „Veselých Vianoc, Šťastlivého Nového roku“ bez
         adresy… Bystrica zostáva, ulica zostáva, ale čože? Keď zmenil číslo — domu. Kto mu pozdrav
         doručí?…
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e644" name="ftn.d56e644">
        7
       </a>
       ]
      </sup>
      Slovenský denník XIV, č. 295 (24. XII. 1931)
     </p>
     <p>
      K životu A. Hanzlíka viaže sa próza „Pekná krádež“. (Dielo V. str. 395 — 400 a
               viaceré zmienky i v iných prózach a článkoch). Próza „Odišiel…“ je prameňom k
               poznaniu začiatkov Tajovského národného uvedomenia a dôkaz o jeho prvej učiteľskej
               stanici v B. Bystrici v r. 1893 — 94.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e712">
       </a>
       Nezabúdajme
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e719" name="d56e719">
      8
     </a>
     ]
    </sup>
   </p>
   <p>
   </p>
   <p>
    Z „Rozpomienok“ Jozefa Kačku, bývalého katolíckeho farára na Donovaloch, vieme, že v
         svetovej vojne za bratské a priateľské vzťahy k Rusom, Čechom a Dohode bol honvédskym súdom
         v Košiciach odsúdený na pätnásť rokov ťažkého žalára. Do prevratu odsedel v Leopoldove dva
         a pol roka. Ak by vojnu boli vyhrali spojenci (Nemci, Maďari, Turci), Jozef Kačka bol by do
         9. februára 1932 čakal na prvé fialky tejto jari.
   </p>
   <p>
    Jeho ideový priateľ, donovalský notár, Jozef Messerschmidt, uväznený súčasne s Kačkom
         (29. júla 1916) a obžalovaný z tých istých zločinov a k tomu ešte odobraný za vojaka a len
         k notárskej službe oslobodený, duševne a nervove zlomil sa už vo vyšetrovacej väzbe. Kto
         uprie, že nie nad nevďačnosťou tých, ktorým pomáhal oddane, nezištne k živobytiu za štrnásť
         rokov na Donovaloch, vo vojne snil o slobode národa a ktorí ho za to práve v štrnástich
         bodoch obžalovali, aby snáď odvisol alebo aspoň s Kačkom žalárovaný bol za roky a roky…
   </p>
   <p>
    Myseľ Jozefa Messerschmidta sa viac nevyjasnila, žiaľ, ani k pochopeniu slobody národa a
         Republiky československej a 12. júna 1931 v kroměřížskej nemocnici pre duševne chorých
         dotrpel, zanechajúc dve siroty, lebo manželka jeho Marína Čunderlíková, len
         tridsaťšesťročná, už od roku 1928, po trojročnom skutočnom manželstve, sníva sen o
         nezaslúženom osude svojho muža na motyčianskom cintoríne.
   </p>
   <p>
    Študujúc zo spisov i na mieste osudy týchto idealistov národných, prišiel som a
         prichádzam na nových a nových trpiteľov a mučeníkov slovenských za svetovej vojny, a tu by
         som chcel upozorniť mladých slovenských historikov, aby si tých dejov všimli, spracovali
         ich, aby sme i sami, i svet zvedel o tom, koľko trápenia a aké obete dali slovenskí ľudia
         do krstu našej národnej slobody a samostatnosti i tu doma, kde to bolo najťažšie. Slovenskí
         spisovatelia našli by v takých spracovaných materiáloch iste mnoho obsahu k vojnovým
         poviedkam, románom, drámam, ako to spisovatelia iných národov ukázali svetu v hrúzach vojny
         na fronte i v zázemí.
   </p>
   <p>
    Než som vyšiel na Donovaly, zastavil som sa u Murgašov v Jakube, lebo som počul, že i
         vyše osemdesiatročný roľník, od mladi uvedomelý národovec, Andrej Murgaš, ktorý zažil už
         doby revolúcie rokov 1848 — 49, bol za vojny väznený v Bystrici a potom až v Jágri odsedel
         r. 1914 — 15 osem mesiacov za bratské slovo o Rusoch. Synovia jeho a zvlášte syn Janko,
         farár dobronivský, mi pomohol i dokumentárne objasnil vec a druhý syn Anton, teraz v
         Austrálii, píšuc bratovi, náhodou dotkol sa i toho, že mu nebohý otec hovoril, že mal tam v
         Jágri priateľa Jozefa Sýkoru z Čremošného, ktorý mu starcovi i rád poslúžil, v čom mohol a
         smel.
   </p>
   <p>
    Meno Sýkora z Čremošného chytilo ma hneď. Už v Rusku dobrým bratom-legionárom bol mi
         Janko Sýkora, tiež Čremošňaň.
   </p>
   <p>
    „Je mi to strýk ten Jozef; žije teraz v Ležiachove. Áno, viem, i on bol zavretý.“
   </p>
   <p>
    „Napíš mu, že ho navštívim.“
   </p>
   <p>
    Vráťme sa na starohorskú dolinu, ktorá — vidím zo spisov, bola za vojny „nevlastenecky“,
         v maďarskom zmysle slova, pobúrená a treba bolo prísne trestať a odstrašovať podľa pokynu
         štátneho zástupcu.
   </p>
   <p>
    Na Motyčkách vyše Starých Hôr žil sedemdesiatpäťročný starec, bývalý obchodník v Rusku
         Ján Štubňa-Sýpaj. Nezastrašený ani spomenutým prípadom Andreja Murgaša za brusilovského
         nástupu ruských vojsk opätovne vyslovil želanie, aby už tí Rusi prišli, a keď prídu, on ich
         privíta: „Zdravstvujte, bratia, molodci!“ (Však po rusky ešte nezabudol.) Vzali ho žandári
         do bystrického väzenia, kde ochorel a neliečený v cele č. 25 koncom septembra 1916 umrel
         prv, než by ho boli odsúdili.
   </p>
   <p>
    Jozef Sýkora z Ležiachova potvrdil kusé zprávy. Zašiel som k nemu. Starec, dnes
         sedemdesiatpäťročný, nezachoval súdnych spisov; ani obžaloby, ani výroku. Keď z väzenia
         vyšiel, spálil tie papiere, „aby ho nepomínali“ na ťažkých osem mesiacov v jágerskom väzení
         prežitých. Zdalo sa mu to akosi prirodzeným za presvedčenie tiež si svoje odtrpieť a —
         dosť. Beznáročne i len na spomienku.
   </p>
   <p>
    Na moju žiadosť už bol Janko Sýkora strýkovi napísal, aby rozmyslel, kým ja k nemu
         prídem, či krome Murgaša neboli tam ešte iní Slováci, ktorí by boli v Jágri zavretí bývali
         pre bratské slovo o Rusoch, Srboch alebo vôbec o Dohode.
   </p>
   <p>
    „A koľkí tam boli! Keď mňa tam doviedli, boli tam už aj desiati Slováci, a jedni
         prichodili, druhí vychodili. Mená? Niektoré iba som si zachoval v pamäti, lebo len ukradmo
         mohli sme si povedať slovo-dve, ináč ani slova a už nijak po slovensky sa zhovárať, a tak
         sme radšej mlčali. Tak boli tam: Michal Keliar, richtár z Čremošného, Ján Čulý-Rebek z
         Dolnej Štubne, Ján Bielik zo Sučian, Andrej Murgaš z Jakuba, Belko, richtár od Brezna,
         Detvan z Bystrice, N. N. z Badína; povedal v krčme: ,Nie sú už ďaleko Rusi, prídu i do
         Bystrice…‘“ Na meno si starý pán nevie spomenúť. Ján Sekera z Valče, mladý človek. Bol
         potom vojakom a prišiel ostatných do väzenia navštíviť Gašpar Vláčil, obchodný agent.
         Chytili ho na Vrútkach. Slíž, asi štyridsaťročný z Turč. Sv. Martina, Ruttkay z Dolných
         Vrútok. Ešte žije, dnes vraj asi sedemdesiatpäťročný N. N. z Nemeckého Pravna, N. N. z
         Bystričky alebo Záťurčia, N. N. „honorový človek“, ktorý tam bol i pisárom, ale ani na
         meno, ani na bydlisko si p. Sýkora spomenúť nemôže.
   </p>
   <p>
    „Len keď sme drevo pílili, sme sa troška zhovárali…“
   </p>
   <p>
    Ktorý na koľko bol odsúdený, to nevie starý pán. Ale od osem mesiacov hore…
   </p>
   <p>
    Nuž trocha vďačnosti k týmto známym — neznámym trpiteľom a bojovníkom za slobodu, mali
         by sme mať!
   </p>
   <p>
    A koľko ich bolo po šírom Slovensku a v českých zemiach — kto nám to ukáže?
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e719" name="ftn.d56e719">
        8
       </a>
       ]
      </sup>
      Slovenský večerník IV, 1932, č. 77
     </p>
     <p>
      Odtlačený s podtitulom „Mladým historikom“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e764">
       </a>
       Za Samkom Slabeyciusom
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e771" name="d56e771">
      9
     </a>
     ]
    </sup>
   </p>
   <p>
   </p>
   <p>
    Do prevratu ani v Brezne nebolo lepšie národnej myšlienke ako v Prešporku. Ako národného
         agenta vysielal ma blahej pamäti Andrej Halaša zbierať členov pre Muzeálnu slovenskú
         spoločnosť, upisovať účastiny na muzeálnu budovu, odporúčať vydané knihy, pýtať na
         študentské štipendiá, pripomínať dlžoby na volebný fond atď., slovom, pýtať a len pýtať
         korunky. Nebola to vďačná úloha, ale šiel som rád kvôli spomenutým kultúrnym cieľom. Pár
         kúskov prádla do kufríčku, dáždnik, zvrchník do ruky a do vrecka legitimáciu nie pre úrady,
         ale na dôkaz skutočného poverenia pre našich ľudí.
   </p>
   <p>
    „Ktorých?“
   </p>
   <p>
    „V každom meste niekoho poznáte a ten vám povie, komu máte vojsť,“ to bol Halašov
         adresár.
   </p>
   <p>
    I tak bolo. Veď sme sa temer osobne znali všetci národovci z výročných martinských
         slávností alebo z časopisov. Prvý raz som otvoril v Brezne dvere u dr. Miška Zibrína a bola
         radosť veľká. Videli vo mne kúsok „Martina“, stelesnenej rodolásky a šli sme do Zibrínových
         záhrady a bolo veselo: víno, spev, prípitky, plné národného oduševnenia. Dr. Zibrín, aby
         som vari neblúdil zajtra, zvolal do záhrady všetkých národovcov breznianskych od baťka
         Zátureckého až po teológa Ottu Škrovinu a už som vedel osem-desať mien a domov, kam vojdem
         pýtať na národ. Druhý deň sme už len spomínali včerajšok a keby som nebol náhlil ďalej,
         mohol som v Brezne u národných rodín zostať, kým by ma azda nebola polícia vyhnala a tajne
         zozbierané korunky mi skonfiškovala. Ale bol som opatrný, z najbližšej pošty posielal som
         všetko do Martina a poznámky v notese robil som si čo najnepatrnejšie, aby nemali ľudia
         prípadne vytriasačky.
   </p>
   <p>
    Taká roduverná rodina bola v Brezne i Slabeyciusovská, a syn jej dr. Samko Slabeycius
         trúfal si prísť do Martina na Mudrone Vŕštek, kde pod dozorom mamky Halašovej sytili sa
         kávou, čokoládou a koláčmi mládenci, ktorým ešte nebolo do ženby, a „hotoví“ ešte i
         pohľadom na martinské krásavice.
   </p>
   <p>
    Taký hotový advokát dr. Samko Slabeycius začal častejšie dochádzať na Vŕštek, že sa
         začalo šepkať a potom i určite tvrdiť, že nám ide odviezť samu dcéru Pavla Mudroňa,
         zlostili sa mládenci, ako keď dr. Záturecký prišiel odvádzať Vieru Dulovú. V mládencoch
         ozýval sa starý slovenský zlozvyk dedinský — vymlátiť ho, nech sa žení doma a len že boli
         kultúrni ľudia, pripustili bez bitky, aby dr. Samko Slabeycius odviedol nám slečnu Ľudmilu
         do Brezna. Ešte sotva sa boli novomanželia rozložili v byte, už ma zase Halaša vysielal na
         kvešty a poslali rovno k švagrovi dr. Slabeyciusovi. Bol u nich návštevou práve i otec
         Pavel Mudroň, vážny, striezlivý pán a otec národa. Radosť veľká u národovcov v Brezne, aj
         by boli organizovali veselé manifestačné zábavy, na heslo, že „ešte naše slovenská reč a
         duch žije…“, ale už sa veľa nedalo tak bezstarostne rozpútať, otec národa tlumil, hatil.
         Hovorilo sa vážne o politike, kultúrnych, hospodárskych veciach národa, o úlohách, ktoré
         teraz pripadnú dvom advokátom v kraji (dr. Zibrínovi a dr. Slabeyciusovi) a tak ja,
         pozbierav korunky, šiel som ďalej…
   </p>
   <p>
    Výsledkom vážnych rodinných počinov bol, ak sa dobre pamätám, slovenský peňažný ústav,
         keďže starý, Slovákmi založený ústav bol už ostarel a ochabol na duchu a v národnej
         činnosti.
   </p>
   <p>
    V tých rokoch (1900 — 1905) ešte vari raz som bol v Brezne a spomínam si, že dr. Zibrín
         bol kandidátom za slovenskú stranu a pri tej príležitosti vyšlo s farbou von aj pár domov
         katolíckeho meštianstva, menovite istý pán Matejčík, ktorého som hneď poznal a naň hrdý
         bol.
   </p>
   <p>
    Dr. Samo Slabeycius už v Brezne nebol. Moje národné zbierky ale neprestali a tak zase sa
         dostal do úlohy zostaviť mi adresár slovenských rodín v Prešporku. Bolo to šesť-sedem
         domov. Zišli sme sa pri pohári vína: dr. Dérer (otec), dr. Slabeycius a dr. Ráth. Na istého
         obchodníka striehol som pol dňa, kým pani šla variť, aby som ho zastihol samého, voľného od
         ženy i od kundšaftov. Títo mohli byť „všelijakí“ a žena bola Nemka, tá by ma bola „suchého“
         vyprevadila, poučili ma spomenutí. Ale ani tak som nepochodil. Pán obchodník bol len
         slovenský evanjelík, odberal Cirkevné listy, ale s národným citom sa tajil a márny môj
         výklad. Aby som nedostal od panej metlou, ponáhľal som preč.
   </p>
   <p>
    K druhému bohatému vinohradníkovi, aby to malo istý účinok, a ja na Múzeum vraj tých sto
         korún dostal, zaviedol ma sám dr. Ráth, ale ani jeho výmluvnosť neotvorila vrecká boháča.
         Že si rozmyslí, a uváži… Tuším desať korún na študentov predsa vari dr. R. vydriapal od
         skupáňa, ale netvrdím to naisto, len teraz sa mi nechce veriť, že by nebol aspoň dal pre
         priateľsky rozchod.
   </p>
   <p>
    Ako tajomník Národnej strany zastavoval som sa u Slabeyciusov, kedykoľvek ma cesta
         viedla cez Prešporok, a dostával pokyny a rady, čo sa mesta týkalo i okolia. Ale nie to
         chcem povedať, veď to bolo samozrejmé u slovenských národovcov typu dr. Slabeyciusa. Mne
         búchalo srdce hlavne preto, keď som šiel ulicami mesta a konečne zistil si číslo, dom,
         okná, dvere, za ktorými ten-ktorý nebojácny národovec žije, odkiaľ hľadí na prevrátenú
         ulicu a kam ja smelo môžem zaklepať v mene „slovenčiny“ a kde mi vždy povedia „vitajte“.
   </p>
   <p>
    Prišla svetová vojna i jej tisícdeväťstopätnásty rok, leto, august. Našli aj mňa a
         vytiahli priamo na front. Ale majúc dve školské svedectvá, oprávňujúce ma na
         jednoročiactvo, chcel som, aby mi právo bolo priznané. Jedno svedectvo bolo ale ešte české.
         Dr. Ivánka mi poradil, že úradným tlmačom je dr. Slabeycius, šiel som k nemu, zdarma mi to
         preložil, zviazal preklad s pôvodinou, overil a prial šťastia, aby som tu zostal v škole,
         že sa kedy-tedy zídeme. Ale veliteľstvo ani počuť o mojom práve a len čo stačili pozbierať
         so dvesto chlapcov, už sme šli na front. K trinástemu pluku, 13. augusta, v piatok a ešte v
         nejakú zlú chvíľu, zhovárali sa dr. Ivánka s dr. Slabeyciusom. Ten Jožo sa nevráti,
         spomínava i teraz neraz dr. Ivánka, s ktorým som sa v kasárni stretol a ktorý mi chcel, ale
         nevládal pomôcť. Marška naša pre väčšiu parádu šla s hudbou prešporskými ulicami. Otvárali
         sa okná. Ale mne nikde neotvorilo sa okno na úprimné „zbohom“, až keď sme prišli k domu dr.
         Slabeyciusa, poľutovali ma štyri oči, kývali mi dve ruky dámy a pána, v ktorých som poznal
         starých priateľov a národovcov, ktorí sa rozumieme… Žiaľ mi zovrel hrdlo a keď si dáma
         utrela oči, prestal som hľadieť… ako som prestal dívať sa na tvoju ovenčenú rakvu, keď v
         okolí tvojom začalo podvečerné slnce ligotať sa perlami po mnohých, premnohých tvárach. Ja
         som šiel na neisté, a vrátil som sa, ty odišiel si napevno, ale ja si ťa, neochvejný
         rodoľub, vracať budem i z frontu pri spomienkach na ťažké časy, keď vieru v národ
         zachovával a budil si s Miškom Zibrínom v Brezne, a s otcom Dérerom a vernými druhmi v
         Prešporku. Škoda vás v tej zemi, keď taký ďaleký je výhľad z toho okna tvojho na
         bratislavské námestia Hurbana a Čs. republiky…
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e771" name="ftn.d56e771">
        9
       </a>
       ]
      </sup>
      Slovenský večerník IV, 1932, č. 117
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e805">
       </a>
       K sedemdesiatke dr. Stodolu
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e812" name="d56e812">
      10
     </a>
     ]
    </sup>
   </p>
   <p>
   </p>
   <p>
    V lete roku 1905 sedel som za dr. Ivanku dva mesiace v ružomberskom väzení.
   </p>
   <p>
    Ako na súd prišiel som vo vyšívanej slovenskej košeli, tak i do väzenia priviedli ma
         naďlackí žandári v tomže rúchu a povestnému Chudovskému predstavili ako „pána účtovníka“.
         Okríkol ich, že vari „väzňa“ a nie pána…
   </p>
   <p>
    Keď ty tak, i ja tak, myslím si, a keď som sa v cele rozhliadol a znudil, začal som
         pýtať čítanie. Slovenské knižky. Že nemajú, len maďarské. Tie som odmietol. Tri týždne som
         sa so správcom naťahoval o slovenské knižky. I nemal, i nedal, bál sa. Pomohol som si tak,
         že som sa zoznámil so strážnikom a ten tajne mi nosil od Fedora Houdka celé kopy novín. Aby
         som nevzbudil podozrenie správcu, pri každej obhliadke pýtal som slovenské knižky!
   </p>
   <p>
    I medzi väzenské múry prenikla zpráva, že v Mikuláši budú nové snemové voľby, ktoré
         predtým vyhrala slovenská strana s dr. Stodolom, ale len relatívne, lebo košutovci
         nazbierali okolo sto hlasov a tí mali rozhodnúť, či bude Lányi a či Stodola poslancom. V
         susednej cele bol zavretý istý notár, maďarón. Na „lufte“ sme sa poznali a hneď
         politizovali. Ten dostával noviny od správcu, lebo mu robil pisársku robotu a vedel viac, i
         to, že páni zo sedrie rozchodia sa deň po deň do mikulášskeho okresu kortešovať za Lányiho
         a získať mu hlasy košutovské.
   </p>
   <p>
    „Zase šli. Aj Chudovský,“ hovoril mi notár, a i tak to bolo badať na dvore súdu — bolo
         ako po vymretí.
   </p>
   <p>
    „Pán správca, tie knihy nejaké… Veď sa zbláznim. Ale slovenské.“
   </p>
   <p>
    Správca odišiel (k vicefiškusovi dr. Belopotockému) a o chvíľu mi doniesol Bibliu a
         Zpěvník.
   </p>
   <p>
    „To sú naše slovenské knihy. Iných nemáme.“ Vzal som s poďakovaním a čítal celé dni. K
         Chudovskému si správca o povolenie slovenských kníh netrúfal, ale priateľský človek využil
         neprítomnosti Chudovského a tie dve knihy v knižnici predsa našiel. Tak kortešačka proti
         dr. Stodolovi pomohla mi utišovať napäté nervy pre väzenie a pre výsledok voľby — božím
         slovom a piesňou „Hrad prepevný“, ktorú som sa naučil spamäti. Jednak s notárom „na lufte“
         sme sa už skoro plieskali, ačkoľvek za moje peniaze vypil skoro každý deň deci-dva rumu, čo
         strážnik mu v umytom kalamári podával zjavne na okno, nosiac kalamár zo správcovej
         kancelárie, kde údajne bol naliať černidla…
   </p>
   <p>
    Prišiel deň voľby. Lietali chýry, že to dr. Stodola predsa len vyhrá. Notár zúril. Ako
         by to on inak spravil? Ako? Zavrel by som pár sto voličov, rozohnal žandármi, vojskom
         panslávov a bolo by…
   </p>
   <p>
    „Škoda, že ste podefraudoval a dostal pol treťa roka — mohli ste sa tam uplatniť,“ hodil
         som rukavicu notárovi, lebo už nebolo k vydržaniu s ním. Ale, hádam, ani so mnou až do
         večera, kým sa nerozkríklo i po väzení, že Lanyi predsa len dvadsiatimi piatimi hlasmi
         vyhral.
   </p>
   <p>
    „Éljen! Éljen!“ kríkal notár z cely mne na zlosť. Ale počkaj, je po voľbe, bude i po
         rume. Strážnik na môj pokyn prestal od dr. Šrobára vyberať zlatovky a nosiť za ne rum a
         tabak. Ja som si do kalendára svojich väzenských šesťdesiatich dní, ktorý som mal
         pribodnutý na stenu zápalkou a spravený v podobe slnečných hodín do polkruhu, zatrel celý
         štvorec najčernejším atramentom ako svoj najsmutnejší deň v tom väzení, a keď ma o pár dní
         strážnik z obavy pred udaním uprosil s notárom „aspoň na oko“ zmieriť sa, lebo že príde o
         službu, zmieril som sa s notárom, ale hneď zase pohádal, keď zazrel na kalendári čiernu
         škvrnu a dostal k nej výklad. Boli sme zase v politike, oheň a voda, nezmieriteľní. Chudák
         strážnik už ruky spínal, aby som na notára neútočil. — Zo slovenskej matere je to
         vyliahnuté a potvora maďarónska — dýchať by nedal Slovákovi.
   </p>
   <p>
    Boli sme všetci traja radi, keď som odchádzal do Naďlaku. Strážnik, obdarovaný, opil sa
         v prvej putike. Možno, že vzal i notárovi do kalamára, aby ma skorej zabudol…
   </p>
   <p>
    V Naďlaku. Už som vedel, že Krištóffymu ku kariére dopomohli naďlackí Slováci a Rumuni.
         Slovákov viedol ev. farár Ľudovít Boor a roľník Pavel Suchánsky. Založili Ľudovú banku;
         Krištóffy — boli potvrdené stanovy. Chceli hrať divadlo slovenské; Krištóffy — bolo
         povolenie. Založili ľudový čítací kruh, Spevokol; Krištóffy — stanovy schválené. Žiadali,
         aby Krištóffy na sneme hovoril o národnostnom zákone — a Krištóffy musel hovoriť. Teraz bol
         ministrom a potreboval kolegu Lányiho vyvoliť v Mikuláši. Zavolal si teda do Pešti Boora a
         poslal ho s misiou k dr. Stodolovi do Mikuláša.
   </p>
   <p>
    Dr. Stodola nemusí odstúpiť, to nežiada; ale Lányi vyvolený byť musí. „Dr. Stodola a
         Slováci i kortešovať môžu, ale mierne, Lányi zvíťaziť musí. Dr. Stodolovi nahradím všetky
         trovy, aké si len povie a keď ani to nepomôže, pozdravte sa dr. Stodolovi a priateľom, že
         keď už ináč nepomôže, pomôže ,egy kis magyar királyi erőszak‘ (trocha maďarského
         kráľovského násilia), a Lányi bude poslancom.“
   </p>
   <p>
    Ani keby sa boli môjho notára poradili: zavreli tridsať-štyridsať voličov, že robia
         hluk, a Lányi pár hlasmi vyhral. Vtedy som si vo väzení v duchu a v žiali spieval „Hrad
         prepevný“… dnes k sedemdesiatke dr. Stodolu snímam širák.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e812" name="ftn.d56e812">
        10
       </a>
       ]
      </sup>
      Slovenský večerník IV, 1932, č. 123
     </p>
     <p>
      Ide o dr. Emila Stodolu, slovenského národohospodára a politika. Skratku „dr. I.“
               rozpisujeme na dr. Ivanka. V texte ide o trest za noticku proti maďarskému kočovnému
               divadlu v Ľudových novinách, ktorej autorstvo vzal na seba Tajovský.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e853">
       </a>
       Za Štefanom Garajom
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e860" name="d56e860">
      11
     </a>
     ]
    </sup>
   </p>
   <p>
   </p>
   <p>
    Z Naďlaku v Rumunsku prišla zpráva, že umrel Štefan Garaj, dozorca a presbyter ev.
         cirkvi a direktor Ľudovej banky.
   </p>
   <p>
    Spomínam.
   </p>
   <p>
    Nechybí už veľa do tridsať rokov, čo naďlackí ev. farár a vodca Ľudovít Boor zachytil na
         martinské národné slávnosti s päť rodín a starého mládenca, statkára Isu Madriča. Všetko
         mužov a ženy v najkrajšom ľudskom veku: otcov, matere závažného významu v Naďlaku a
         povážnej ľudskej váhy.
   </p>
   <p>
    Viezli sa na Pešť, Kremnicu, a keď vlak začal sa točiť v tuneloch, po zákrutách, tu veru
         vážnym a povážnym Naďlačanom prišlo všelijak v žalúdku a hlavách.
   </p>
   <p>
    „Velebný pane, tu nás vyvrátia,“ rečie práve Štefan Garaj a hoci Boorovi dávno v cirkvi
         a v obci doma dôverovali, tu veru jeho ubezpečovanie vzali v pochybnosť a ako sa vraj vagón
         nakláňal napravo, naľavo, tak milí Naďlačania — ako doma na vozíkoch — prechodili zavážiť,
         a šťastlive došli do Martina.
   </p>
   <p>
    Tejto historke sme sa potom stokrát smiali, keď ju Boor rozprával a Štefan Garaj,
         nemohol sa škriepiť, len sa usmieval a bafčil z tajtíčky na dlžiznej čútore.
   </p>
   <p>
    Na stanici v Martine vítal ich sám Hurban Vajanský, lebo to Ľ. Boor vopred tak zariadil.
         Mal radosť zo statných Slovákov a Boor vzal ho dva kroky vpred, aby mu rozpovedal, koľko
         sto jutár zeme majú títo roľnícki hostia, akých do Martina málo chodievalo.
   </p>
   <p>
    Skupina Naďlačanov šla za nimi a Vajanský začul z ich úst — maďarčinu. Obzrie sa —
         Naďlačania.
   </p>
   <p>
    „Lajo, hovorí Boorovi, kých čertov že ty to vedieš, veď sa tí po maďarsky zhovárajú,“
         dudre Vajanský už hlasite.
   </p>
   <p>
    „Neboj sa, Svato,“ bráni Boor, „to sa len s tým Srbínom dorozumievajú…“
   </p>
   <p>
    „Učení po nemecky a naši pospolití po maďarsky! Pfuj! Pohodlný národ,“ hneval sa
         Vajanský, ktorý chcel, aby sa Slovania dorozumievali po rusky!
   </p>
   <p>
    Ale už čo robiť? Vydržal s nimi a zaviedol ich do Múzea, na cintorín a večer zišli sa v
         kasíne. Boor upozornil, Slováci a Srbín popustili maďarčinu, skorej padli vše slová, veta
         rumunská a baťko Vajanský sa vraj už nehneval a nijak sa už nemohol hnevať a nedôverovať,
         keď milí Naďlačania — Slováci pomenej, ale Srbín Madrič po celých stovkách pchal do každej
         pušky, „zanesenej, alebo podanej“, že sa im, tým puškám, až hrdlá dusili. A pokladníkovi
         Múzea, Andrejovi Halašovi, až cviker padal radosťou, keď prijímal nových naďlackých členov,
         razom — šiestich. Vydržali do konca. V Štefanovi Garajovi umrel z nich posledný. Len chcieť
         a na ich miesta nastúpia synovia, zaťovia…
   </p>
   <p>
    Po martinských slávnostiach pustili sa Naďlačania na Tatry; ale vysoko že nešli. Len
         pokiaľ ich vyviezť mohli. Lebo tam zase že museli klobúky stále v rukách držať a obávať sa,
         že ich vetrisko postŕča, lebo veru všetci boli oberuční, mal sa do čoho oprieť. Zvlášť pani
         Suchánska mala sukne ako naďlacký veľký zvon a vietor sa necudne chcel s nimi hrať.
         Obrátili teda na Považie a zastavili sa v Novom Meste u dr. Júliusa Markoviča, pre
         Naďlačanov, menovite rodinu ambrušovskú, v istom zmysle zázračného doktora. Podarilo sa mu
         raz jedným receptom vyliečiť sedemnásťročnú ranu.
   </p>
   <p>
    Prechádzali sa po námestí a budili až obdiv.
   </p>
   <p>
    „Hľaď, aké pekné manželské páry Maďarov,“ poznamenal istý pánik, vynorivší sa z ulice na
         námestie, zápäť za našími.
   </p>
   <p>
    „A veru sme my Slováci!“ obrátila sa pani Suchánska a pánik sa zmiatol, nevedel sa ani
         opýtať „odkiaľ sú“.
   </p>
   <p>
    V r. 1904 prišiel som i ja do Naďlaku a mal česť a radosť týchto Slovákov poznať a s
         nimi v spomenutej Ľudovej banke pracovať.
   </p>
   <p>
    Vzácnou ženou bola tu pani Ľudmila Markovičová, sestra farára Boora, feministka a
         učiteľka mládeže, obávaná nepriateľka alkoholu a bezuzdných zábav. Jej vplyv bol na celé
         mesto šľachetný. Keď prišla moja žena, do roka, za dva mala, Dennica aspoň štyridsať
         odberateliek. My, chlapi, rozšírili sme zase Národného hlásnika a Slovenský týždenník
         nadobre vyše dvesto čísel spolu. Každej slovenskej knihy, ešte i „Básní“ Jána Hollého,
         predal som aspoň desať výtlačkov. Iste sú aj u Gajarov. Boor pomocou Krištóffyho vymohol
         potvrdenie stanov „Ľudového kruhu“, vznikla čitáreň, že až lampy hasli od návalu členov,
         povstal spevokol, ktorý pod nadšeným vedením Janka Gregora v nezdolnom národnom duchu
         vystupoval pri slávnostiach a divadelných predstaveniach. Bývalý maďarský „Občiansky kruh“
         premenil sa mlčky, vplyvom uvedomelého členstva hospodárov na čitáreň slovenskú.
   </p>
   <p>
    Takto pripravení išli sme do volieb. Zažiadalo sa nám voliť národného človeka, svorne s
         Rumunmi — Rumuna: Ladislava Lucaciu. Prepadli sme. Nič to. Budú ešte voľby! Len pracovať.
   </p>
   <p>
    Na Čabe hýbal mestom a okolím Andrej Achim so svojím „sedliackym programom“. Išli sme sa
         poučiť a v okrese doma kandidovali — Štefana Garaja. Kaplán Janko Porubiak vydal sa s ním
         na kortešské cesty po okrese.
   </p>
   <p>
    V r. 1910 odchádzal som z Naďlaku. Pribudol bol nový farár, zvláštne jeho pani
         pričiňovala sa oddane o kultúrny rast Slovákov. Držali sa, rástli. Veď pribúdal uvedomelý
         dorast.
   </p>
   <p>
    Ešte než som odišiel, starali sme sa i o to, aby práve týchto majetných rodičov synkovia
         šli do českých hospodárskych škôl. Za mňa boli po dve zimy. Či aj potom — neviem! Poslal
         synka i Štefan Garaj.
   </p>
   <p>
    Spomínam na epizódu, keď piati mládenci prekračovali hranicu uhorskú na Moravu, cestou
         do hospodárskej školy v Kyjove.
   </p>
   <p>
    Mysleli sme na to a od slúžneho vzalo sa svedectvo, že chlapci neutekajú snáď do
         Ameriky, ale idú na Moravu do školy. Šli aj niektorí rodičia s nimi a na hranici,
         pohraničnej polícii museli ukázať svedectvo od slúžneho. Titul, pečať, podpis, všetko v
         poriadku. Policajt nemohol nič, nuž vravel aspoň:
   </p>
   <p>
    „A čo je to za somára slúžneho, čo vás do českých škôl púšťa!“
   </p>
   <p>
    Posledný pekný a priateľský čin Štefana Garaja bol tento: Pred dvoma rokmi, ako direktor
         Ľudovej banky, poslal sem svojho syna a dal mu tritisíc lejov, aby som pre bankovú
         knižnicu, ktorú som voľakedy s direktorom Boorom zakladal, za tie peniaze dal poslať knihy
         a predovšetkým vraj — svoje a ženine. Iste zo starodávneho priateľstva, ktoré priateľstvo
         po duchu, myslel som, potrvá ešte roky, keď aj dochádzali Jóbové zvesti, že
         sedemdesiatročný Štefan Garaj už chorľavie.
   </p>
   <p>
    Tohto roku vydával vnučku a s ňou v jeden deň slávil svoju zlatú svadbu a hľa, 24.
         decembra, práve v deň kresťanskej radosti, narobil žiaľu rodine a priateľom, keď sa pustil
         na večnú púť zvestovať tým, ktorí sa ho nedožili, ale za čo spoločne snili a pracovali:
         slobodný je národ náš na celom svete, až po nešťastnú vetvu v Maďarsku.
   </p>
   <p>
    No práca, vernosť a obeť vyslobodí i tú.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e860" name="ftn.d56e860">
        11
       </a>
       ]
      </sup>
      Slovenský večerník V, 1933, č. 13
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e926">
       </a>
       Andrej Halaša
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e933" name="d56e933">
      12
     </a>
     ]
    </sup>
   </p>
   <p>
   </p>
   <p>
    17. septembra lanského roku minulo osemdesiat rokov, čo v oravskom Záskalí narodil sa
         Andrej Halaša, a 4. apríla tohto roku minie dvadsať rokov od jeho predčasnej smrti v Turč.
         Sv. Martine. Nad otvoreným hrobom zažialil v básni sám Hviezdoslav, a my, čo blízki,
         plakali sme ako za vlastným otcom.
   </p>
   <p>
    Život a práca Andreja Halašu boli by hodné spracovania v románe, taká bola bohatá a
         všestranná jeho činnosť za štyridsať rokov, odkedy ako advokátsky osnovník prišiel do
         Martina k advokátovi a pozdejšie svojmu tesťovi Pavlovi Mudroňovi, neohrozenému vodcovi
         národa. I len pospomínať všetku politickú, kultúrnu a hospodársku činnosť Andreja Halašu,
         bol by dlhý článok a ktože ju zhodnotí? Mladí literáti, nože nechajte to smolenie veršíkov
         a hlbšie, hlbšie ten pluh…
   </p>
   <p>
    Nebolo národného diela, pri ktorom by tá najťažšia úloha nebola pripadla na Halašu.
         Politicky pracovať, to pre Halašu znamenalo ísť z dediny do dediny v dvoch okresoch Turca a
         vymáhať volebné právo ľuďom slovenským: zobrať daňové knižky, napísať stá žiadostí raz,
         druhý raz apeláta a výsledok — temer žiaden, úrady buď nevybavili, alebo nevyhoveli.
         Budúceho roku znovu. Pred župnými alebo poslaneckými voľbami týždne a týždne behať po
         dedinách, prehovárať, povzbudzovať, plesať a žialiť, keď úrady všetko zmarili a do župného
         výboru Slovákov pustili len na ukážku, a do snemu peštianskeho práve za Turiec nikdy
         nedopustili zvoliť národovca. Radšej rozpustili voľbu a potom sa už postarali… Ale Halaša
         bol dušou nielen týchto dvoch turčianskych okresov, ale celého Slovenska, kde sa boriť
         chceli-nechceli. Napísal zakaždým vlastnoručne stá listov popredným národovcom, aby sa
         hýbali a obstaral ťažkým zháňaním po majetnejších ľuďoch a peňažných ústavoch potrebný
         peniaz na trovy. Sám, čo ja viem, dostal sa tak asi na pol roka do župného výboru, kým
         totižto župný úrad nezrušil jeho voľbu. A nikdy nezabudnem, ako sa na hnojných saniach
         doviezol do Šútova, do Turian sám, bez voličov na stolično-výbornícku voľbu a od hanby za
         taký národ zakrýval si oči a somár furman chcel zastať s ním pred volebnou miestnosťou na
         posmech nepriateľom. Ja som z Krpelian predsa doviedol dvoch voličov, lenže mi obidvaja
         ušli, jeden brodil potok, tak sa ľakol slúžneho, hoci sme na posmelenie vypili vari pol
         litra borovičky. Akože tak hanebne obišiel, veď bol cirkevným inšpektorom práve turianskym
         a Šútovo patrilo k Turanom? Práve to bolo osudné: „Vymýšľam budovať nové školy a to tak
         nazlostilo cirkevníkov, že sa mu pomstili a ho nevolili…“ Im stačila stará, drevená škola,
         v ktorej nebolo dlážky, kde boli miesto lavíc školských — lavice zo starej židovskej krčmy,
         na ktorých sa deti učili písať, kľačiac na zemi. Koľko pracoval na cirkevnom poli, to by
         mohli povedať povolanejší. Koniec bol však ten, že generálny konvent ev. cirkvi vyslovil,
         že Andrej Halaša nemôže byť zvolený na nijakú cirkevnú hodnosť, hoci bol najlepší človek,
         pravoverný kresťan a cirkevník príkladný. Ale „pansláv“, a to stačilo.
   </p>
   <p>
    Na hospodárskom poli bol účastný každej akcie, kde sa čo v prospech národa šuchlo, ako
         bolo zakladanie nových peňažných ústavov a priemyselných podnikov. To by tiež bola
         kapitola.
   </p>
   <p>
    Halaša na kultúrnom poli? Spevák, herec, režisér, šepkár, kulisár i prekladateľ a
         rozpisovač hier a úloh. Všetko, čo len chcete. Z češtiny, poľštiny, nemčiny preložil aspoň
         sto divadelných hier a v každej s martinským Spevokolom účinkoval aspoň v troch úlohách. To
         bola skvelá herecká éra Halašu, Jožka Kohúta, Blažka, Bullu, Socháňa a radu mladších… Taký
         život divadelný nikdy v Martine nebol a nebude, lebo niet svornosti, niet tej osobnosti,
         ako bola Halašova, ktorá sto protív vyrovnala ako nič. A tá „poctivosť“ hier halašovských!
         Raz vraj vybral hru, ktorej konflikt bol v tom, že si šuhaj zamiloval dievča, a to sa malo
         stať predčasne — mamkou. Akože — to povedať? Ktorej herečke, že dať takú necudnú úlohu?
         Ináč ale krásnu, citovú… Halaša premyslel. Šuhaj len bozká dievča a to bude stačiť na
         zrážku, boj o šťastný koniec… A tak sa vraj to i hralo a ľúbilo, len dospelejší nemohli
         pochopiť, prečo toľko náreku pre jeden bozk.
   </p>
   <p>
    Pri stavbe Národného domu a starého Múzea bol Halaša — palierom. Napísal tisíce listov o
         podiely. Z Ameriky obstaral si veľký adresár slovenských ľudí a napísal im vlastnoručne
         sedemtisíc listov a slovenská Amerika skutočne pomohla postaviť Múzeum. A Halaša ako dotiaľ
         v Národnom dome, usporadúval zbierky, katalogizoval knihy, tak to potom vlastnoručne
         prenášal do novej budovy. Nebolo roboty či nádenníckej či inteligentnej, ktorú by nebol
         konal s rovnakou láskou a nevídanou horlivosťou a trpezlivosťou. Bol pri tom od vzniku
         Muzeálnej slovenskej spoločnosti až do smrti (dvadsať rokov) pokladníkom spoločnosti,
         spolupracovníkom a korektorom jej publikácií.
   </p>
   <p>
    Za roky mnohé leto vybral sa na oddych. Ale čerta oddych! Na druhý deň už robil túry, na
         salaše a potom ďalej a ďalej do dedín — za porekadlami, pesničkami a muzeálnymi predmetmi.
         Na detvianskych lazoch (aj inde), boli by nám valaskí psi dosekali nohavičky, keby nie
         staré praslice a také haraburdie, čo dostal, čo kúpil… Piesní ľudových zapísal na tisíce a
         chystal veľkú zbierku textov, ktorú nestačil dokončiť. Matica, ak sa nemýlim, udáva, že je
         tých piesní jedenásť — či už trinásťtisíc.
   </p>
   <p>
    I najmenšiemu úspechu slovenskému sa tešil radosťou a smiechom, až mu okuliare padali;
         nezdar ho nezvrátil; hodil rukou a znova do práce.
   </p>
   <p>
    Že sa opovážil v Kraľovanoch a či v Ľubochni pýtať po slovensky kartičky pre výletníkov,
         mal z toho opletačku so súdom a advokátskou komorou, a málo chybelo, že mu nedali — pauzu v
         advokátskej praxi. I tak to stálo vari osemsto predvojnových korún.
   </p>
   <p>
    Za vítanie z väznice sa vracajúceho redaktora Ambra Pietra s tridsiatimi Martinčanmi
         odsedel tiež päť či šesť mesiacov; ale „ničevo!“, povedal Pavel Mudroň a ostatní s ním. Veď
         neboli by sme bývali Slováci, keby nás neboli zatvárali.
   </p>
   <p>
    Najneradšej mal Halaša chvály na seba. Bol som svedkom, keď raz „Ondriškovi“ chcel uznať
         niečo jeho krajan a priateľ dr. Juraj Janoška st. Ak nestíchne, Halaša už vstával od stola…
         Rád pracoval za národ, či to kto videl, alebo nevidel, a i bratské uznanie odháňal až
         rukami. Len jednu chválu na seba rád počul. Keď v lete, v sobotu vyšiel s priateľmi do hory
         a napiekol krumpľov a pochválili mu ich, že sú ako pravé „oravské“.
   </p>
   <p>
    Na martinskom cintoríne nad Halašovou mohylou stojí pomník. Výrazný. Smutná Slovenka
         drží nad ním lipový veniec. Vezmime jej ho v duchu z ruky a potrímajme ho aspoň raz za
         dvadsať rokov my živí, čo vieme ľúbiť a uctiť si pamiatku a prácu otcov…
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e933" name="ftn.d56e933">
        12
       </a>
       ]
      </sup>
      Slovenský večerník V, 1933, č. 79
     </p>
     <p>
      Tajovský venoval Halašovi pozornosť vo viacerých prózach. Osobitne v spomienkovej
               črte „Volebné spomienky na Andreja Halašu“, napísanej na prvé výročie smrti a
               publikovanej v Národnom hlásniku r. 1914. (Pozri Dielo zv. I., str. 253 —
               257.)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e968">
       </a>
       Andrej Murgač
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e975" name="d56e975">
      13
     </a>
     ]
    </sup>
   </p>
   <p>
   </p>
   <p>
    Nad Banskou Bystricou, na starohorskej doline, v Sv. Jakube, je rodinná slávnosť. Deti
         roľníka Andreja Murgača postavili otcovi a matke svojej náhrobný pomník, ktorý posviaca
         veľadôstojný farár a profesor Jozef Kačka. Ale nemala by to byť slávnosť len jednej
         dedinky, ale slávnosť národná, lebo Andrej Murgač v nezlomnej vernosti neohrožene vydržal
         za celý svoj dlhý život pri slovenčine, v rodoláske, a vo viere, v slovanstvo; v tom duchu
         žil a pracoval. A na konci života, osemdesiatročný, vo svetovej vojne ešte vypäl sa
         duchovne ako starý dub vo vetre.
   </p>
   <p>
    Andrej Murgač od Surov narodil sa v Sv. Jakube pred sto rokmi. V maďarskej revolúcii r.
         1848 — 49 minulého storočia bol Ondrík s otcom z donútenia pohoničom, vojenským furmanom
         vše cisárskych, vše honvédskych vojsk, ktorých krvavé skutky, páchané na slovenských
         ľuďoch, zapôsobili na vnímavého chlapca trvale, na celý život. Ondrík poznal váženého pána
         otca, mlynára Andreja Speváka z blízkej Kostiviarskej, ktorého honvédi obesili a pre pekné
         čižmy odtrhli, za slovenské dlhé vlasy zodvihli a ukrutným spôsobom ho zabíjali a zabili
         pri hostinci Pod Šturcom.
   </p>
   <p>
    Koniec maďarskej revolúcie prišli spraviť Rusi, ktorých potom Murgač celý život
         spomínal. Čítaním slovenských časopisov a kníh si ich idealizoval a že videl ruskou pomocou
         oslobodenie národov spod Turkov na Balkáne, bratov Bulharov a Srbov, čakal toto oslobodenie
         i národa nášho spod maďarského panstva vo svetovej vojne, ktorá sa strhla r. 1914.
   </p>
   <p>
    Sv. Jakub je blízko Banskej Bystrice, blízko mesta, v ktorom vyše storočia a práve v
         najkrajšom veku Andreja Murgača, rástla, kvitla a násilne maďarizmom a uhorskými vládami
         zadusená, aj s koreňmi vytrhaná bola slovenská vzdelanosť, zadúšaný slovenský národný duch
         sprvopočiatku „uhorčinou“, potom bezočivou, násilnou maďarizáciou. Prvý, ešte r. 1848,
         vyštvaný bol Kuzmány; po tichších desať — pätnásť rokoch zmaďarizovali gymnázium, učiteľský
         ústav, vyhnali direktora Čulena, rozohnali profesorov; umrel veľký biskup Štefan Moyses a
         nástupca jeho rozohnal i teologických profesorov Slovákov; stoličný zvolenský výbor s
         Grünwaldom vyznamenal sa v ničení a zničení ostatných slovenských gymnázií a Matice
         slovenskej. Ešte prv umrel Sládkovič, potom Penzel, Botto, Kardoš, Bodorovský,
         Thurzo-Nosický — všetko stĺpy národa, s ktorými všetkými, ako i Hanzlíkom, Šujanským,
         Geromettom, Sytnianskym, Kluchom, Martinčekom, výborným učiteľom — ovocinárom-včelárom
         Horčinom sa vážený roľník Andrej Murgač poznal, od nich nabral ducha viery v spravodlivosť
         božiu a napokon aj pre národ náš. Čítal ich spisy, počúval mnohých v svätojakubskom
         kostole, kam dochodili z Bystrice kázavať. A ako silne zapôsobil napr. historik F. V.
         Sasinek na nášho Murgača, vidieť i z toho, že návodom Sasinkovým bežné tam rodné meno
         Murgašov — podľa nejakej ruskej etymologie — začal si písať meno svoje Murgač a do smrti sa
         ho nevzdal a tak po slovensky Andrej, alebo Ondrej Murgač podpisoval sa i za vojny na
         rozličné maďarské vyšetrovacie protokoly fiškusom a sudcom.
   </p>
   <p>
    I v najtvrdších časoch maďarizácie, v posledných dvadsať — tridsať rokoch pred vojnou,
         skoro jediný v Sv. Jakube, zastával a ozýval sa v obci, v urbáre, v školskej stolici za
         práva slovenčiny; žil v práci roľníckej, ovocinárskej a vo voľnej chvíli nad knihou alebo s
         časopisom v rukách; keď všetci menili, on zostával v svojom roľníckom kroji, bielej
         halienke, s dlhými slovenskými bielymi vlasmi. V dome, na poli s manželkou, dietkami a
         sluhami spievaval slovenské národné a ľudové piesne, zachovával slovenské zvyky v kosbe, v
         žatve, na svadbách; nábožný človek, bol zakladajúcim členom Spolku sv. Vojtecha, odoberal
         všetky slovenské časopisy a zvlášť vzpružil ho duch Hodžovho Slovenského týždenníka
         posledných desiatich rokov pred vojnou. Synov dal do škôl vyučiť za učiteľov, za kňaza,
         jednému-dvom oddával gazdovstvo; ale ani keď synovia zaujali svoje postate, nič ho, ani
         odvislé postavenie synov, nesklátilo vo vernosti k národu.
   </p>
   <p>
    Otec Andreja býval obecným, urbárnym výborníkom, členom školskej stolice, a slovenčinu
         uplatňoval alebo uplatniť chcel všade; odvolával sa na zákony, ktoré dobre poznal, za čo ho
         posmešne i „fiškálom“ prezývali. Zažil nejednu trpkú chvíľu od maďarizátorov a dedinských
         panských pätolizačov. Slúžny, vicišpán podávali si ho na pokuty a preháňanie vraj za
         priestupky, ale všetko len za nezlomný jeho slovenský charakter a mužné vystupovanie. Najmä
         dostal sa do zrážky s nimi, so zákonmi a súdmi hneď po vypovedaní svetovej vojny.
   </p>
   <p>
    Keď odstrelili následníka Františka Ferdinanda v Sarajeve a spomínala sa príšera vojny,
         Murgač povedal verejne, že by cisár pre dva životy nemal hnať do vojny milióny ľudí, lebo
         že po tých zostanú biednejšie siroty ako po následníkovi. Rozhľadený, vzdelaný v histórii
         aj v politických veciach, osvedčil sa pred občanmi vo výbore, že by vedel povedať i viac,
         ale s vami nedá sa zhovárať… To bolo ešte pred vojnou, ale jednak uznali súdy, že boli to
         vstupné slová do reči pod vojnou, ktoré šplhavý inteligent-učiteľ a spoluobčania rozniesli,
         alebo aspoň na ne proti Murgačovi svedčili okrem Jána Babalu, ktorý radšej sa dal vodiť
         žandármi do áreštu a pred fiškusa, než by Murgača bol zradil alebo naň svedčil. Česť jeho
         pamiatke!
   </p>
   <p>
    Na vojnu mu vzali za cudzie záujmy hneď troch synov, potom i štvrtého, z ktorých jeden,
         učiteľ Valent, bol potom zabitý. Osemdesiatročný starec, ale duchom svieži, uvažuje nad
         dejinami a vyslovuje svoje presvedčenie, že tu je čas oslobodiť sa i národu nášmu.
         Starodávna viera v Rusov žije, zmnožuje ducha, otvára Murgačovi ústa. Trpko ironizuje
         mobilizáciu: „Hľa, teraz sme už rovnoprávny aj my, Slováci! Berú aj Slovákov na vojnu.
         Dosiaľ len páni mali flinty a dlávili nám obilie a trávu, teraz flinty aj Slovákom tisnú.
         Či je to nie rovnoprávnosť?!“ A keď ruské vojská nezastaviteľne postupujú v Haliči,
         odzbrojuje Murgač kdejakých maďarónov: „Čo my proti takému národu? Ale keby sme aj vyhrali,
         zase len nebudú mať Slováci nijakých práv. Keď Rusi zvíťazia, tí dajú Slovákom práva… A
         uvidíte, páni, že my všetci Slováci ešte Slovákmi budeme!“ Chce získať ľahostajných a
         nemých.
   </p>
   <p>
    Keď nastáva zima a starec oblečie kožuch a baranicu, aby ho hnevať a posmievať mohli,
         povedia mu, že vyzerá ako Rus. A Murgač sa vypne, pochybne povie: „Rus ako Rus, som Slovák,
         ale Rusi sú dobrí ľudia, ja som ich poznal, s nimi sa pozdravoval, vítal.“ A udavači už
         zase majú proti Murgačovi svedectvo, že chválil Rusov. Rusi na východné Slovensko vkročili,
         ale v máji 1915 nastal nečakaný ústup. Víťazili Nemci a popri nich i Maďari. To nalomilo aj
         Murgačových synov-vojakov vo viere otcovej a keď prišli na dovolenú, vraveli, čo skúsili,
         kde už ďaleko do Ruska tiahnu nemecko-rakúske vojská. „To je nič, že ,vravíte‘, ale že bez
         ľútosti vravíte — synovia moji! Ešte sa šťastie obráti! Nech sa Maďari nepýšia! A vy s
         nimi! Hanba vám! Pôjdete nazad, paholci! Napoleon tiež bol ešte ďalej… Keby Slovania
         rakúsko-uhorskí a Rumuni boli hneď pochopili svoje úlohy, už mohli byť Rusi tu, už mohol
         byť koniec a my slobodní! Ale ešte príde obrat; príde na fronte, príde i do víťazstvom
         ohúrených hláv mojich synov.“ Nedal sa ničím sklátiť vo viere v Rusov, vo víťazstvo Dohody,
         a v tomto zmysle hovoril aj verejne vo výbore urbárskom, obecnom, hoci upozorňovaný,
         zakrikovaný a konečne udávaný a súdený. „Pamätajte, deti moje, my dožijeme, Slovania
         zvíťazia.“ Veril až nábožne a vyše osemdesiatročný trúfal si dožiť sa toho víťazstva i pre
         národ svoj.
   </p>
   <p>
    Než sa mu viera vyplnila, musel byť obžalovaný, prejsť pod bodákmi žandárov,
         vyšetrujúcich sudcov, súdov a v bystrickom a jágerskom väzení vydržať osem mesiacov nielen
         väzenia, ale potupného prezývania „panslávskych psov“. Starec tam ochorel, ale jeho pevný
         organizmus, slová potechy tam zatváraných panslávov a zvlášť synovská oddanosť a
         ošetrovateľská pomoc spolutrpiteľa, tiež roľníka-Slováka, pre rusofilstvo zavretého Jozefa
         Sýkoru z Čremošného (pozdravujem vás, strýko Sýkora, teraz v turčianskom Ležiachove) —
         vydržal a dožil sa vzkriesenia nášho národa.
   </p>
   <p>
    Súdili a odsúdili ho nielen za reči povedané tesne pred vojnou a pod vojnou, ale súdili
         ho za celoživotný, nezlomný, slovenský charakter, za tú tvrdú slovenskú hlavu, ktorú k
         ústupku alebo k zrade na národe nesklonil, ani vtedy, keď už celá dedina, celá dolina a v
         prvom rade mesto Bystrica plávala v prúdoch maďarizmu a keď už len na kilometre vzdialení
         žili roduverní Slováci.
   </p>
   <p>
    Štátny zástupca žiadal prísne potrestať, aby zastrašil celú starohorskú dolinu, lebo už
         mal udania, že i tu a tam, na Motyčkách, na Donovaloch, starí-noví panslávi dvíhajú hlavy.
         A keď vo väzení ochorel a syn farár podal prosbopis na kráľa o milosť, štátny zástupca ho
         neodporučil, lebo že Andrej Murgač nielen celý život žil panslávskym ideálom, ale za vojny
         búril a súdený bol a ani najmenšej ľútosti nad svojimi skutkami a rečami neprejavil.
   </p>
   <p>
    R. 1915 vrátil sa z väzenia Andrej Murgač, na tele oblámaný ako starý strom v búrke, na
         duchu ale ten, čo býval, plný viery a dúfania, veď r. 1916 zase obracali sa Rusi a jeho
         nádeje mohli ožívať.
   </p>
   <p>
    Ale ešte dlhé tri roky musel počúvať o nemecko-maďarskom víťazstve, ešte musel počuť o
         utrpení a smrti v bystrickom väzení svojho druha, Jána Štubňu-Sýpaja z Motyčiek, o
         pätnásťročnom väzení farára Jozefa Kačku, o večnej duchovnej temnici notára Jozefa
         Messerschmidta, ktorých a mnohých iných Slovákov za tie isté rusofilské a Dohode priateľské
         prejavy a slovenské nádeje do väzení vláčili a súdili.
   </p>
   <p>
    No, „čas všetko mení, i časy“; znal Andrej Murgač spamäti Kollárovu znelku — „a k
         vítězství on dovede pravdu!“ Neklesol na duchu, vlieval vieru do synov, do rodiny, do
         blízkych a v tvrdej roľníckej práci, na poli, z ktorého ho boli žandári do áreštu schytili
         — dožil sa veľkého prevratu, slobody národnej a republiky Československej.
   </p>
   <p>
    „Oči moje videli spasenie…“ pripomínal si z Písma, dal zvolať šťastnú, slobodnú rodinku
         svoju, želel, že chýba z obrázku dobrý syn Valent, ktorý nemilobohu padol vo vojne a
         odberal sa k otcom, a po krátkom čase išla za ním i verná manželka-matka.
   </p>
   <p>
    Teraz, na storočie Andreja Murgača, vďačné deti, rodina a dedinka posvätili náhrobný
         pomník; znela kázeň viery a večnej slobody národa republiky z úst Jozefa Kačku, toho
         farára, ktorému honvédsky prokurátor navrhoval smrť povrazom.
   </p>
   <p>
    Pri tejto posviacke postojme chvíľku pri pomníku, všetci, ktorým je drahá sloboda a naša
         československá vlasť, a neohroženému trpiteľovi Andrejovi Murgačovi — slávna pamäť!
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e975" name="ftn.d56e975">
        13
       </a>
       ]
      </sup>
      Roľnícka osveta III, r. 1936, str. 134 — 138
     </p>
     <p>
      Odtlačený s podtitulom „Spomienka na storočnú pamiatku“ a poznámkou „Viď zápis vo
               farskom archíve na Motyčkách“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1023">
       </a>
       Moja matka
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e1030" name="d56e1030">
      14
     </a>
     ]
    </sup>
   </p>
   <p>
   </p>
   <p>
    Matka moja nevydala sa za otca z lásky. Hutníckeho robotníka dcéra, hoci pekná, ani sa
         nestretla, ani nemyslela na pána, ako boli vtedy i potom vo vážnosti všetci bystrickí
         remeselníci. Mala lásku chudobného mládenca, tiež robotníka, skromného človeka, o ktorom
         mi, ak išiel popred nás, alebo sme ho stretli, a pozdravil, chlapcovi desať-dvanásťročnému,
         keď medzi otcom mojím a otcom matkiným býval napnutý pomer, starý otec vše povedal: „To mal
         byť tvoj otec.“
   </p>
   <p>
    Nerovné manželstvo ustrojila matka mojej matky a otcov otec, nekonečne dobrý človek,
         majster-laborant v hute, ktorý videl dievča, keď nosilo otcovi do huty jedlo a odviedol do
         dediny svojho syna, šusterského tovariša, vyslúženého vojaka, schopného, elegantného, že sa
         mohol dať fotografovať s učiteľom, a ktorý hovoril tri reči. Môj otec sa priženil a mama
         preobliekla.
   </p>
   <p>
    Musela sa zriecť mládenca-robotníka, s ktorým, myslím, sa už nikdy viac v živote
         nezhovárala, ktorý ticho pozdravil pred domom, na ceste, a nikdy sa nepristavil, a ako
         plachý vodný vták, tak tíško šiel po svojej práci.
   </p>
   <p>
    Mama a stará mama ho nikdy nespomenuli. Bolo by to už daromné bývalo a mali plné hlavy a
         ruky starostí, zvlášte stará matka, ako urovnať pomer otca so svokrom, lebo obidvaja boli
         prchkí a neústupní, z čoho vznikali hádky a bitky, a vyhadzovanie z domu s kŕdľom detí, ako
         sa nás rodili skoro každé dva roky jedno, do nekonečna — zdalo sa starému otcovi, a hneval
         sa i preto na otca, že plodí nás bez zodpovednosti, bez hospodárskeho základu, lebo starý
         otec i poznával, i pošepli mu, že z komory, z pivnice, zo šopy často sa k otcovi odnáša
         potajomne jedno, druhé stará mama dáva nazjavo.
   </p>
   <p>
    Pre prchkosť trpela mama od otca, chodila za mamou svojou, tá, alebo obe, za starým
         otcom a prichádzalo zmierenie a zase hnev a zase mier a podľa toho priazeň a podpora svokra
         pre veľký počet detí zvlášť v dobe, keď bol otec s desať rokov richtárom a trovil nad svoje
         príjmy.
   </p>
   <p>
    Pre obsluhu a poľahčenie rodičov vzali ma starí rodičia k sebe už veľmi malého. U nich
         som vyrástol, od nich šiel do školy a starí rodičia matky mojej stali sa mi bližšími po
         srdci ako vlastní, a už som mohol iba pozorovať, ako sa mama trápi s kŕdľom ostatných detí,
         ako ich otec prísne tresce a bije, ale i má rád, keď sú poslušné, keď sa učia alebo robia,
         čo vládzu. Mama otcovi nikdy na nás nežalovala, len keď si nevedela rady, hrozila, že povie
         otcovi. To stačilo. Radšej už sama nás buchnátovala alebo okrikovala. Už sa nikdy
         nezabavila, nezaspievala, iba nad kolískou; nezatancovala — pre otca, deti a robotu. Len
         odpoludnia v nedeľu mohla ísť do kostola na litánie. Mala krásnu, v plyši viazanú, bielou
         kosťou vyloženú modlitebnú knižku, českú, ale to sme ani nevedeli, že je česká, lebo vtedy
         vari všetky boli české; aj otec mal prvé vydanie „Nábožných výlevov“ (české), do ktorých
         zapisoval náš rodostrom „Oženiu som sa… a pán boh nám požehnau sina…“ Aj otec a matka
         zvlášť mali hmlisté slovenské vedomie; otec vedel spievať úryvky slovenských národných
         piesní, keď si vypil a akosi pozabudol na strach; a matka a jej vrstovníčky vedeli tie
         piesne ešte zo školy, keď v prvých rokoch matičných tie piesne ešte neboli zakazované. Keď
         po rokoch dal som im posielať Slovenský týždenník, matka neraz sa vyplakala nad článkami a
         zvlášť nad súdenými našimi národovcami a väzňami. Otec šiel na kolkáreň, do včelína, do
         záhrady, matka do obloka, k svetlu a buď sa modlila, alebo čítala novinky.
   </p>
   <p>
    Nevedela len po slovensky, a hoci otec hovoril obstojne po maďarsky, nechcel ísť, ona,
         matka nás vodievala do maďarských škôl do Bystrice, a všetci živí synovia sa pamätáme, že
         na jej pozdrav „služobkyňa ponížená“ — na výnimku prof. Fabuša — nikto jej neodpovedal, a
         spýtal sa — pri zápise — čo potrebné bolo, chlapca po maďarsky a nie matky po slovensky.
         Ani keď už mala šesťdesiat rokov, úraz, a desiato dieťa viedla do gymnázia a únavou
         klesala, na jej slovenský pozdrav nikto jej neodpovedal, ani stoličky nepodal a zo
         schodišťa profesor ju mrzko odohnal.
   </p>
   <p>
    V borbe s maďarizmom celá rodina moja cítila sa veľmi slabou, a pre ten „chlebík“
         prosila ma i moja matka, i stará mať, aby som si v srdci nosil, v hlave myslel, čo chcem,
         ale nerobil si nepriateľov, a že zle robím aj ostatným bratom, mladším, ktorí sú v škole a
         profesori sa ich spytujú, či sú chlapci moji bratia. Zastavili aj Slovenský týždenník,
         neboli hrdí na moje spisovateľstvo a otec bol „s pánmi“ i ako richtár, i ako volič, len keď
         si vypil, v ústraní, v poli, v horách ožívali v ňom spomienky na mladosť, školu a zbieral
         po starej hlave zlomky národných slovenských a českých piesní, a vyše dvadsať rokov pred
         smrťou sám z kameňa vykresal náhrobný pomník sebe i matke a ten už čisto po slovensky menom
         i ostatným textom. Tu sa už oslobodil a kresal kríž a ryl do kameňa v duchu pravdy.
   </p>
   <p>
    Spomenul som, že v živote — od vydaja do smrti — sa viac moja matka nezabávala. Bývala
         matkou, gazdinou, kuchárkou i slúžkou. Otec rád sa zabavil, rád vypil a zaspieval; rád
         tancoval, i rád vykrúcal cudzie panie. Mama bývala preto urazená; ale k otcovi „nevedela
         krok“, nezmestila sa medzi panie a mohla sa ísť, ak chcela kuknúť cez oblok, ako sa otec
         vykrúca v polke alebo valceri. Mladej žene, peknej, zdravej matke štyroch-piatich zdravých
         milých zurvalcov bývalo ľúto; pamätám, ako otcovi vyhadzovala na oči, že vykrúcal tú i tú
         paniu a ju nie, alebo len, aby sa jej „odrátalo“; neskoršie už by ani nebola šla, unavená
         robotou, starosťou o deti a nalomená chorobou, proti ktorej nehľadala lieku, ani lekára,
         spoliehajúc sa jedine na Pána Boha, že dá vydržať, dá preniesť.
   </p>
   <p>
    Otcovi hriešky odpúšťala, zabúdala a mala ho rada; hovela mu v jedle, obsluhe, prádle;
         žehliac tvrdé biele košele, znovu ich prepierala, alebo menšie šmuhy zatierala kriedou, len
         aby bol spokojný.
   </p>
   <p>
    Viac si ju otec začal vážiť, keď ostareli, on i ona, keď pomreli jej rodičia a mama
         zdedila pekný majetok, gazdovstvo na šesť kráv, a mama si uvedomila v duchu, že je vo
         svojom. Otec — naopak — začal sa malým cítiť. Aby sa nie, dala z majetku poprepisovať na
         jeho meno.
   </p>
   <p>
    Deti sme odrástli; otec sa zmenil v dobrom duchu i k mame, i k dedine, keď jeden brat
         stal sa kňazom. To malo dobrý vliv. Dal sa do konzumu, do úverkového spolku a držal s
         dedinou, s ľudom. Za svetovej vojny, pravda, zase stratil rozvahu, a proti vôli matkinej
         upisoval pôžičky a vydal všetky kovové veci, (štyri kotle) i tie, čo mama a syn skryli,
         zakopali a potom nemali v čom slivky uvariť. Ale to už bol taký strach, ktorému nepodľahlo
         len málo slovenských ľudí. Za sedem synov, čo jej na vojnu vzali a brali, akoby jej bol
         sedem ráz srdce trhal; prežehnávala ich, v poslednom objatí radila „netisnúť sa“, a
         žialila, že jedného syna už nikdy neuvidí, a druhý je bez ruky…
   </p>
   <p>
    Po vojne odrástol i posledný syn; potešila sa, usmiala vnútornou radosťou matky, a každé
         šlo svojou cestou. Matka naša videla svoj úkol na svete splnený a dokončený. „Odchovala som
         vás, ako som najlepšie mohla, ak ste niektorí nie spokojní, sami ste si na vine.
         Neposlúchali ste ma, nechceli ste sa učiť, negazdovali ste si. Ja som viac za vás, moje
         deti, nemohla vykonať.“
   </p>
   <p>
    Otec držal sa viac života, a keď prechorel a doberal si mamu, že ho prežije a vydá sa,
         urazená, ale i vyrovnaná so životom a s Bohom, neraz osvedčila čo najúprimnejšie, že keby
         mohla, vďačne umrie miesto otca.
   </p>
   <p>
    V nových pomeroch, v Republike československej, videlo sa otcovi veľa daní. Predtým vraj
         tri-štyri zlaté, teraz tristo-štyristo korún. „Ako mu to vyložiť?“ dumal som. Pomohla mama,
         ktorá sa potešila, že jej zaznávaná nepanská slovenská reč, v ktorej jej páni profesori ani
         za ponížený pozdrav nezaďakovali, dostáva vrch, odpovedala otcovi: „Ale vtedy si sa musel
         prosiť mäsiarovi, aby ti vzal teľa za štyri-päť zlatých, a teraz sme predali dvojtýždňové
         za šesťsto korún!“ A otec nevedel na to iba pozrieť na mať a zahanbene zmlčať. — Mama
         predala nášmu vojsku seno, ale hneď jej nezaplatili. Otec zase zapochyboval. Mama,
         nelenivá, šla po peniaze a doniesla ich; dobre zaplatili kyslé seno, ktoré kravy ani žrať
         nechceli. Otec si zapálil do fajky, a že sú tí Česi predsa len poriadni ľudia a spomínal
         starých priateľov, Štrichovského a Šnajdra, Čechov, hlavných polesných, u ktorých sa otec
         učil ovocináriť, včeláriť a stal sa na celý život veľkým milovníkom týchto hospodárskych
         odvetví; a spomínal vďačne týchto úradníkov panstva rodiny Radvanských, i to že s nimi
         voľakedy poľoval, v karty hrával, zabával sa a spieval: „A ja mám panenku v Roudnici…“
   </p>
   <p>
    Už dobre privykal na Československú republiku; čítal, vžíval sa, ale choroba nečakala.
         Umrel, a predsa len prvý on. Mama opatrovala ho v chorobe „ako mládenca“, povedal jej sám,
         keď ho umyla, učesala, preobliekla i mu čisto postlala.
   </p>
   <p>
    Otec v rakovine trpel veľké bolesti a dlho ležal, a bola robota v poli. Pripomínala mu
         trpezlivo čakať, kým Pán Boh po neho príde, a odbiehala aspoň do záhradky hriadku vyplieť a
         tiež uvariť, k statku, i keď z domu od otca neodišla. Jednako otec umrel sám, bez svedka.
         Opatrila ho, potešila láskou božou a šla za dom do záhradky. Kľakla do hriadky a plela a
         otec v izbe umieral…
   </p>
   <p>
    Chorá na záduch, o tri roky tak isto sama, ticho bez svedka, umrela aj ona, hoci žilo
         jej deväť dietok a niekoľko vnúčat, ale všetci mali robotu.
   </p>
   <p>
    Cez deň pracúvala, od piatej do devätnástej večer a potom, keď mladší išli spať, matka
         naša nahla sa nad stôl, pod obrázky a lampu, čo tam visela na stene a modlila sa. Modlitby
         o konci života na tejto zemi. Mala dve veľké knihy. Starodávne, dedičné. Jedna v trnavčine,
         druhá česká. Jeden večer vzala jednu prv, druhý druhú, a mne sa videlo, že sú jej obe
         krátke, lebo vedela dosť dobre čítať, hoci švabach, a tak odložiac knihy, ešte kľakla k
         modlitbám spamäti.
   </p>
   <p>
    Aby nemali „potom“ deti starosti: v komore v truhle, spravila miesto a tam si po kúsku
         vyberala zo šiat, i novokúpené i deťmi darované kúsky, od čipkovaného čepčeka po papučky, a
         odkladala, ukladala postupom času a choroby, až mohla dcéru zaviesť a ukázať jej: „Tak tu
         mám všetko, čo mi dáte…“ A aby deti mali ešte menej starostí, dala vyviezť a postaviť
         mužom-otcom vykresaný pomník, na ktorom už dávno bolo aj jej meno, len chýbal deň a rok
         smrti. Ako to prečítala, keď sa ťažko na stráň vydriapala, šepla: „A si tu, otec?“ „Už
         nebudeš dlho čakať,“ povedala mu nahlas. Ale, že ešte živá bola a bolo z vŕška, dobre
         kráčala do roboty, ktorej — ako na jar — každý v dome mal plno.
   </p>
   <p>
    Prešlo pár týždňov tvrdých, ťažkých prác. Kopačky. „Ja už nevládzem robiť, pôjdem si
         ľahnúť. Spravte si.“ Čím ďalej, tým viac ju zohýbalo vo dva konce a ľavú ruku často bolo
         vidieť pritisnutú na srdci a v pravej stolček, na ktorý sa dva-tri razy oprela, kým prešla
         cez pitvor z izby do kuchyne. Už polihovala. Ale ráno ešte vstávala pomôcť v gazdovstve,
         aby dcéru viac a dotklivejšie poučovala, ako sa mieša poludňajšie, večerné a raňajšie
         mlieko, aby všetko bolo dobré. Gazdiná do konca, ktorá i keď naveky odchádza, necháva svoje
         skúsenosti živým a myslí na ich budúcnosť, aby im jej odchod nenarobil škody.
   </p>
   <p>
    „Dnes si to sprav sama; ja sa budem dívať. Už nevládzem. Puchnem. Nohy ako krhly, ani
         uvliecť…“
   </p>
   <p>
    „Knižka (vkladná) na umrlčiu truhlu je pod hábami. Otcovi sme vzali za štyristo, mne
         vezmite za tristo. Aj plátené vrecúško s drobnými na oferu svetu je tam. Nazbierala som,
         dosť bude. A čože plačeš?“
   </p>
   <p>
    „Aby ste ešte neumreli…“ nemôže vysloviť dcéra.
   </p>
   <p>
    „A kedyže? Už vám nič nepomôžem robiť, a už som ako stará mrkva, akože pôjdem na druhý
         svet taká omraštená?“ akoby si bola spomínala na svoju mladú krásu; lebo že bola i dievka,
         i žena pekná, a nad kolískou, alebo v kostole na litániách spievala s kamarátkou Žinkovou
         ako dvaja anjeli, počúvali sme, deti, i svet vravel.
   </p>
   <p>
    „A či by som nemala napísať do Bratislavy?…“ spytuje sa dcéra, „aby vás ešte pozrieť
         prišli…“
   </p>
   <p>
    „Boli tu, videli ma na Vianoce. Ja som im už vtedy povedala: keď vám príde telegram,
         nezľaknite sa… A ty by si ich už teraz volala… Majú dievča, treba im gazdovať. A to aby
         vzali päť stovák do vrecka, a ja budem ešte živá. A služba, odídu, umriem, aby si vzali
         druhých päťsto… Nič nepíš. Potom, keď budem mŕtva, pekne oblečená. Keď pôjdete po truhlu…“
         a matka stíchla.
   </p>
   <p>
    Dcéra sa rozplakala, vyšla, ako matka pred tromi rokmi do tejto záhrady za dom, snáď na
         tú istú hriadku, hriadočku, len ju okopať, pýr vyhodiť. Ako ho je, potvory, veľa, myslí
         dcéra, náhli sa, už beží na prstoch do izby, k posteli a šepce:
   </p>
   <p>
    „Mama, mama, spíte?“
   </p>
   <p>
    A keď dosiaľ na takéto volanie aspoň ruka zaševelila sa na posteli, pohla hlava — teraz
         ticho, všetko ticho…
   </p>
   <p>
    Dcéry otvárajú na izbe obloky, v komore truhlu, a brat po ktorého zabehol chlapec do
         poľa, píše telegram: mama umreli…
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1030" name="ftn.d56e1030">
        14
       </a>
       ]
      </sup>
      Slovenské matky. Sborník. Zostavil A. Kostolný. Vyšlo r. 1936.
     </p>
     <p>
      Matka Gregora Tajovského volala sa Anna Grešková. Narodila sa 4. IV. 1852, zomrela
               21. IV. 1925 v Tajove. Údaj Rímskokatolíckeho farského úradu v Tajove.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1105">
       </a>
       Otec včelár
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e1112" name="d56e1112">
      15
     </a>
     ]
    </sup>
   </p>
   <p>
   </p>
   <p>
    Na tajovskom cintoríne, hore pod lesom, ležia neďaleko jeden od druhého hlavní lesníci
         panstva Radvanských: Jakub Štrichovský a František Šnajder. Obidvaja boli Česi a obaja
         včelári a ovocinári.
   </p>
   <p>
    V lete 1922 uložili sme niže nich tretieho včelára, ovocinára: môjho otca.
   </p>
   <p>
    Včelínov prvých dvoch už dávno niet, otcov dohníva… Je dojímavé hľadieť a dumať nad
         takou jamkou, rovinôčkou v briežku, kde kedysi stál včelín. Kto sa mu kedy tešil, a kde sa
         rozsýpa to srdce lásky samej, keď napríklad, u Kantorov vyberali aj po tri dni med,
         oplachovali nádoby, dali sa nám, celej škole detí, nalízať, napiť medovca-pomyjí, že sme
         všetci mali sladkô v žalúdkoch a tenkô v brúškach…
   </p>
   <p>
    Z poľných kvetov, z jamôk starých včelínov, od jari do jesene zbierajú rovnako pilne peľ
         a med včielky nových včelárov. Tak sa obnovuje večný život.
   </p>
   <p>
    Môj otec, obuvník, priženil sa z mesta na dedinu a hneď začal sa u starého pána ferštra
         Štrichovského učiť asi naraz všeličo. Poľovať, lebo nosil domov zajace, líšky a kusy mäsa;
         včeláriť, lebo s mamou vše sme si oblizovali prsty od medu a otec, keď nás, deti, kašeľ
         dusil, kázal nám na masle medu užiariť a museli sme mĺzť čierne, horkasté cukríky;
         ovocináriť, lebo otec kúpil kúsok záhradky a sadil štepy a my, chlapci, sme radi pomáhali,
         že budeme mať ovocie; sadiť dohán, načo sa rozpomínam veľmi živo, lebo ma mládenci za
         cukrovú píšťalku naviedli trhať im listy, a otec mi za to — vytrepal nohavičky. U
         Štrichovských som videl, že otec večierkami aj v karty sa hrával so starým pánom, i že si
         vypili aj pospievali…
   </p>
   <p>
    Starý pán zomrel r. 1886. Prišiel Šnajder. Veselý pán, zábavný človek a s otcom hneď
         kamarát. Otec žialil za Štrichovským a jeho dobré vlastnosti spomínal a spomínal i pred
         novým ferštrom a tak hneď, ale i potom, keď už starého pána dávno nebolo, spievali na
         spomienku mladosti „A ja mám panenku v Roudnici…“, a po tej otec vysoko zaspieval „Horela
         lipka, horela; pod ňou panenka sedela…“ a spomínali starého pána, celú jeho frazeológiu
         (reči) loveckú, včelársku a ovocinársku vždy s veľkou láskou a vďačnosťou.
   </p>
   <p>
    Feršter Šnajder býval nad dedinou u Králikov, kde i môj otec bol dozorcom v kameňolome.
         A tým skorej sa v starom duchu spriatelili, že boli skoro vrstovníci a mali spoločné
         záľuby, akokoľvek s nebohým starým pánom.
   </p>
   <p>
    Štrichovský mal veľký, dlhý, ale ako sa mne videlo, starý už včelín, klátov hádam aj
         šesťdesiat. Otcovi dával roje, dosky a otec zbíjal kláty. Po smrti starého pána preniesol
         si otec včely do nového, svojho včelína, vysoko nad dom, do brehu. Bolo tam krásne, ale
         vetrisko, otec často nariekal. Inakší, krásny, nový včelín a pomaľované kláty mal feršter
         Šnajder. Dochodilo z panského i dosák, i farby. A otec nezávidel, a v nedeľu, ale i
         kedykoľvek rád si vybehol do Šnajdrov zavčeláriť a vše vyobliekali aj mňa, školáka, a otec
         ma cestou učil, ako slušne mám tam málo jesť, pani veľkomožnej ruku bozkať, čo si vše
         nechcela dať, hladkajúc ma po líčku; ale ja som sa jej na ruku jednak zavesil a bozkal.
         Uhostila ma cukrovinkami, napchala mi aj do vrecka, čo som sa ako odťahoval, ďakoval a čo
         ako otec na mňa zazeral. Otec s ferštrom chodili zase spolu na poľovačky, v lete včelárili,
         po večierkoch, ale dakedy i vo dne kartovali, popíjali, spievali a spomínali. Čo z týchto
         príjemných milých vecí vynieslo Šnajdra nezadlho poblíž Štrichovského, mama moja
         vravievala, ale otec sa škriepil, tak neviem ani dnes. Ostala po ňom krásna mladá vdova a
         tri deti. Vrátili sa do Pardubíc. Otec ich oplakal a osirel.
   </p>
   <p>
    Mal ešte priateľa horára Ferka Kráľa v Tajove, ale ten mnoho asi nevedel, lebo i z jeho
         veľkého včelína len do každého piateho kláta lietali včely, a tak každý včeláril na vlastnú
         päsť, na svoj rozum, hoci sa vše navzájom a neústupne poučovali. Otec žil z toho, čo sa u
         tých dvoch ferštrov naučil, zvlášť u Štrichovského. Keby som sa vedel na všetko rozpamätať
         a napísať to, aj by sme sa nasmiali z dnešného stanoviska, posudzujúc veci a diela otcove,
         ktorý zostával skostnatelým a nepokročil ani o piaď, keď sme už my, synovia, čítať mu
         chceli nejaké poučné článočky včelárske v časopisoch, ktoré sa nám do rúk dostali.
         „Sopliak, mňa budeš poučovať?!“
   </p>
   <p>
    Tajov, ústie dvoch dolín, nie je najlepší kraj pre včely, lebo stále tiahne chladný
         vetrík od kremnických hôr, a otec aspoň šesťkrát prenášal včelín z doliny do doliny, z jamy
         na strminu a naopak; otáčal ho proti slncu, a hľadal závetrie. V úzkych dolinách, kde bolo
         ticho, nebolo slnca, kde bolo slnce bol i vietor. Konečne sa ustálil na „Panskej zemi“, v
         záhrade, kde vypestoval pekný ovocný sad, kde vykopal pivničku, z ktorej striehol na líšky
         a zajace v zime, a kde, čo hlavné, bol i včelín, ktorého dnes posledné zbytky dohlodáva zub
         času… a kde voľakedy bývala nízka lavica a po nej starý kožuch, nekonečná komora vlny na
         hniezda myšiam a sýkorkám, po zruboch dve-tri fajky ale i stará modlitebná knižka „Zlatý
         nebe klíč“, veľká obrana otcova proti mame, keď v nedeľu v lete miesto do kostola, tiahol
         do včelína…
   </p>
   <p>
    Otec nedržal sa v klátoch žiadnej miery, iba tak — asi. Vzal širokú, hrubú dosku,
         prehobľoval a sklincoval — klát. Do jednej dosky vyrezal asi na prostriedku letáč a osadil
         doň lopatku ako dlaň, aby mali včely na čo sadať. Keď bol letáč priveľký, zaťahoval naň od
         vrchu doštičku alebo pliešok, ale jednak často klial na myši, že si v klátoch narobili
         hniezda, obyčajne nad vrchným patrom, kde otec nechával akýsi prázdny priestor, ktorý
         vypchával mládzou. Tam bola myšiam „lahostaj“, teplo i milo, lebo tam sa aj kotili.
   </p>
   <p>
    Do klátov dával trámiky. Rámiky nechcel poznať do smrti. Zadná stena boli dvercia na
         závesoch. Dával i ochotnícky zbité okienka, ale sklo sa mu málokedy podarilo celé zarezať,
         nuž bolo to všelijak pozliepané, deravé a beda v lete taký klát otvoriť. Na dverciach, pred
         okienkom, bolo včiel až strach! — pre nás chlapcov, a otec nás jednak volával kukať „na
         med“, a my sme hneď mali jednu-dve v očiach alebo v nose, že sa to storáz kýchlo a musel si
         plakať, hoci otec sľuboval bolestnô, keď bude podberať.
   </p>
   <p>
    „Áno, ale kedy to bude?“ — posmievali sme sa mu aj s mamou a utekali preč. Kláty otec
         ešte i zafarbil, obyčajne na tmavo a vlastne všetkými zbytkami kúpených a pomiešaných
         farieb. To doma. Keď sa mali včely rojiť, vynášal kláty na pleci s veľkou dôležitosťou a
         parádou a ukladal ich do včelína. Voskovou sviečkou priliepal kúsky plásta rovno po
         trámikoch, ale včely mu to všetko skrižovali a pozliepali tak, že ani hnúť. Pomáhal si
         dlhým nožom, alebo med vyberal len od okienka; jeden-dva plásty vyvalil a čeľaď žila a
         zarobila chybu znovu, ak mohla. Zásoby medu skusoval podvihovaním klátov. Vše vravel, že
         majú voľaktoré kláty „aj po cente“, ale nikto mu neveril, v prvom rade nie mama. Keď
         niektoré čeľade vyhynuli, nezúfal, a zase sa len dočkal rozmnoženia. Tak kolísal vždy medzi
         troma a aj trinástimi čeľaďami. Plásty po vyhynutých čeľadiach vyrezával a varil z nich
         vosk, ako, to sa už nepamätám, lebo som posledných dvadsaťpäť-tridsať rokov nevidel ho vosk
         variť. Len z detstva sa pamätám, že bolo vše dosť kriku s mamou, lebo mu med i s plášťom,
         do hrnca zmiešaný, a na sporáku varený vše kypel a smrdel. Med sme zjedli, vosku sa trochu
         predalo, vlastne mama mu vymieňala a nosila mäkký štepársky vosk od pernikárov, na ktorý
         otec šomral, že je drahý.
   </p>
   <p>
    Robil aj akýsi medovec a potom aj víno, ale z toho som ja nepil, lebo som už doma nebol.
         „Samotečeným“ nazýval otec med, čo z vyrezaných plášťov natiekol na dno cínovej škatule, na
         ktorej bola i zámka a kľúčik — u otca. A vše prišla mama s deťmi ku kľúčiku a vtedy otec
         veru mal málo „samotečeného“. No, čo nechýbalo včelám, to rád dal stroviť deťom, rodine,
         priateľom i nepriateľom, lebo tým sa budila i úcta k otcovi, aký je on veľký včelár, keď má
         i — med! — raz za tri roky. Ani náš doktor Janko Gašperík!
   </p>
   <p>
    Popukanú zelenú pec zatieravali sme lekvárom; otec popráskané kláty kravským lajnom.
         Rodokmeň a život čeľadí si otec značil na dvercia klátov. To boli celé legendy,
         nepretrhnuté za štyri-šesť-osem rokov, kým čeľaď nepadla. Potom zas znovu a nový rod. Otec
         v ňom žil a dáta zrovnával, vlastne z dátumov videl, achkal, spomínal; zhováral sa, bohvie
         aj s kým, ale najviac s tými, po ktorých zostali už len akési ošarpané, deravé búdy,
         voľakedy včelíny. „Tak bude aj s tebou,“ zvlhnutými očami láskal sčernelý svoj včelín,
         „hoci mám osem synov…“
   </p>
   <p>
    Za päťdesiat rokov jeho včelárenia raz sa stalo, spomínal otec, že ktosi vošiel do
         včelína, otvoril úľ, vytrhol tri-štyri kusy plásta. „Ale sotva len lízal med, lebo plásty i
         s medom jeden za druhým popúšťal na nový, tesný chodník, ktorý si razil hustou kružinou,
         kadiaľ ani tchor by sa netisol…“ A smial sa, že paholok vo mlyne bol vtedy do týždňa odutý
         ako sova, čo ho vraj tak boli rozboleli — zuby.
   </p>
   <p>
    Otec bol na všetko, i na med štedrý človek. Nielen svojim, aj cudzím deťom uštedril do
         hrníčka, keď hrdlo bolelo, keď kašlali. Dal im oblátky doma, rodine, i kravám dávala mama
         na Štedrý večer, aby im neublížili strigy. Dostávali smidku chleba s medom, tri strúčky
         cesnaku a vidí sa mi, že aj oblátku. Medu dostávali aj otcovi páni, aj naši učitelia,
         profesori, aby neublížili nám synkom-žiakom. To mala na starosti mama, zaniesť panenský
         plást medu v bielom papieri, čo vkusne pansky zabalil otec. Ak mamu neprijali, vyhodili,
         poprosila pani kuchárku, aby si ona nechala; ak prijala, bola rada a súdila s otcom, že nie
         je s chlapcom ešte tak zle v škole a v maďarčine, ktorá robievala dedinským slovenským
         chlapcom prvé ťažkosti v stredných školách.
   </p>
   <p>
    No najvyšším, nezmazateľným dojmom zapôsobilo na mňa to, keď posledný raz v živote (v
         júli 1922), dal sa už len zaviesť s priateľmi do záhrady na „Panskú zem“, nasledovaný
         veľkými i malými deťmi, vnukmi i cudzími, a prvé bolo, že zašiel k včeličkám, sám, veď
         druhí sa báli. Vošiel do včelína, otvoril úľ, fajkou zahnal včely, vyrezal veľký plást medu
         na dve pátra, podložil kus dosky a podal mame, aby med rozdelila všetkým tam zbehnuvším sa
         deťom…
   </p>
   <p>
    Mama delila a otec posledný raz pritváral úľ i včelín, šepkajúc polohlasne: „Zbohom! Už
         sa, ovečky, moje, viacej neuvidíme…“
   </p>
   <p>
    Zomrel včelár a za dva-tri roky pomreli aj včielky.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1112" name="ftn.d56e1112">
        15
       </a>
       ]
      </sup>
      Roľnícka osveta IV, 1937, č. 1, str. 9 — 14
     </p>
     <p>
      Otec Alojz Gregor narodil sa 1. III. 1849, zomrel 2. VIII. 1922 v Tajove. Údaj
               Rímskokatolíckeho farského úradu v Tajove.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1164">
       </a>
       Za Bohušom Križkom
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e1171" name="d56e1171">
      16
     </a>
     ]
    </sup>
   </p>
   <p>
   </p>
   <p>
    Križkovský dom a Križkovská rodina bola zelená oáza, svieža studnička na širokej púšti
         zmaďarizovaného Slovenska. Ako to povedal profesor Orel pri promócii dr. Ivankovej? Že
         slovenstvo pred vojnou tvorili už len jednotlivé rody, rodiny — lebo všetko ostatné,
         zmaďarčené mestá, dediny nemali slovenského povedomia a bolo v nich, ako Vajanský žaloval —
         „mĺkve ticho“.
   </p>
   <p>
    To platilo zvlášť o Bystrici, Kremnici, Zvolene — aby som spomenul len najbližšie mestá
         svojho rodného kraja. Päť-šesť rodín „panslávskych“ v meste a kde-tu na dedine farár,
         jeden-dvaja roľníci a remeselníci — to bolo celé slovenské povedomé Slovensko. Ukázalo sa
         to napr. pri voľbách, keď z takej Radvane hlasovali na slovenského snemového kandidáta —
         len traja mešťania. Poznav bystrických „panslávov“, zvlášť svojho otcovského vzácneho
         priateľa Andreja Hanzlíka, ktorý mi otvoril svoju knižnicu a svojho spisovateľského učiteľa
         Somolického, ktorý viedol prvé moje krôčky do literatúry a ktorý ma zaviedol a predstavil
         tým niekoľkým rodinám a farárom, druhý priateľ, Tajovčan, ale úradník kremnickej mincovne,
         Andrej Buday, známy tichý národovec a spisovateľ, po jednej svojej návšteve v rodnej
         dedine, pozval ma do Kremnice, pešky, na Skalku, na návštevu kremnických národovcov a v
         prvom rade kultúrneho historika Pavla Križku a jeho synov študentov, ktorí teraz v
         prázdninách sú práve doma.
   </p>
   <p>
    Je to už vyše štyridsaťpäť rokov. Ťažko sa rozpomínať na podrobnosti, ale dojem ožíva
         pri smrti každého toho syna, tak i Bohuša, najstaršieho.
   </p>
   <p>
    U Hanzlíkov, u Thurzov, u Šujanského videl som veľké knižnice, ale u Križkov ešte
         väčšiu. Bože, a ja nemám ešte skoro nič, len čo mi darovali, a nemám peňazí. Čítal mi to z
         očú Pavol Križko otec, a niečo mi tiež daroval. Dcéra Drahotína zaujala ma slovenskými
         výšivkami a bol by som rád mať slovenskú vyšívanú košeľu, ale nesiahaj, vo vrecku nič
         nemáš. Azda niekedy i bude! — potešil som sa.
   </p>
   <p>
    Študenti Križkovci povodili ma po meste, zaviedli i pred dom Laskomerského,
         spisovateľa-lekára, ale dnu sme nešli, lebo vraj má zaťa profesora reálky — nemeckého rodu
         maďaróna.
   </p>
   <p>
    Inak Križkovci boli smelí, výbojní mládenci, mali aj stuhy v národných farbách, odznaky
         viedenského slovenského spolku. Večer prišiel z úradu aj môj rodák Andrej Buday, vzal ma k
         sebe a zasa som mal slovenskú školu u toho, pri jeho menšej knižnici. Pritom spomínali sme
         všetkých odrodilých a roduverných ľudí, farárov, medzi ktorých prvých patril náš farár
         Kubányi a druhých Šujanský, Martinček, Kačka, Kohút a ďalší, ako ma s nimi zoznamoval už
         Somolický.
   </p>
   <p>
    Druhý deň ma vyprevadili zvolenskou dolinou domov a ja som mal plnú dušu dojmov, že ma
         ani pstruhy v potoku, vedľa ktorého som kráčal, nemohli vyrušiť.
   </p>
   <p>
    U Križkov aj s Budayom vravelo sa aj o rudných bohatstvách bystricko-kremnického kraja a
         už sa nepamätám, či ešte toho leta, 1893, a či o rok, iba keď sa zjaví v Tajove mladý
         Milutín Križko a že idú na Baničke otvárať. Zo starých hální som už mal nazbierané kúsky
         arzénovej zeme i hrčky krištáľov. Radosť v dedine bola veľká, že budú otvárať šachtu, a
         väčšia u nás, mládeže, že budeme vyspevovať slovenské národné piesne, spiacich budiť,
         bdiacich oduševňovať. Aj tak bolo. Milutín zasiahol do spiacej dediny medzi mládež dobrým
         slovenským duchom, že prežil v niekoľkých rodinách všetok útlak maďarský až do prevratu.
   </p>
   <p>
    Ale baníčenie to bolo primitívne. Arzén nachodí sa práve pod potokom a Križkoví baníci
         nemohli sa pre spodnú vodu dostať nikde hlbšie, ako na tri-štyri metre. Pumpy nestačili.
         Prišiel aj inžinier Jaromír Križko, prišiel aj otec Pavol, aj práve zvečnelý inžinier
         Bohuš, ale proti tomu živlu, vode, nevedeli zasiahnuť náležite a keď „zakopali“, ako sa
         pamätám, asi desaťtisíc zlatých, baníctvo zanechali. Arzénové tie bane čakajú dosiaľ asi na
         väčší investičný kapitál.
   </p>
   <p>
    Potom už stretal som sa s mladými Križkovci o národných slávnostiach v Martine alebo vo
         Viedni, v Pešti, v Kremnici, keď som chodil po pýtaní na Muzeálnu spoločnosť, na muzeálnu
         budovu, alebo náhodne, keď Križkovci aj so zaťom Alexandrom Kardošom šli cez môj prekrásny
         Tajov ako turisti a ja náhodou bol som doma. S vnukom Dušanom Kardošom stretol som sa v
         Rusku, Kijeve. Sotva došiel do Ruska, šiel hneď do československých légií, aj tam na
         rozviedke hrdinsky padol 11. novembra 1916. Ním vymrel po meči rod Kardoššovcov z
         Kardossviasky. Jeho starý otec bol Adam, píše o ňom verše Ján Botto na meniny: „U Kardoššov
         skáču žrebce; šeľma, kto dnes skákať nechce…“ Cez vojnu i v légiach bol som blízko inž.
         Jaromíra Križku, ktorý bol direktorom elektrární v Česnoviciach, ale zišli sme sa s ním a s
         bratom Milutínom až po prevrate; posedeli a spomínali. S inž. Bohušom stretli sme sa vo
         vládnej budove, keď sa stal banským vládnym komisárom a jemu to bolo v povolaní, mne —
         hutníckemu synkovi — v krvi: starať sa o rozvoj a rozkvet baníctva na slobodnom už
         Slovensku. Nosil som mu vzorky rudy, ako mu ich nosili a posielali mnohí. Mal tam tým
         založený celý stôl, celé múzeum; žiaľ, že len — múzeum. Nevládal pohnúť ničím, nikým. Márne
         písal celé dlhé rozbory, pojednania, návrhy — čo bolo na Slovensku, kupovalo sa z cudziny s
         dôvodom, že je to tam lacnejšie, než by stála výroba doma. Neraz sme si trpko posťažovali,
         on odborník, ja laik, ale zhodní v tom, že baníctvo na Slovensku i je možné, i bolo by
         osožné povzniesť, ale niet pochopenia. Do penzie odchádzal sklamaný, ale na stretnutí vše
         sme sa len potešili, že bude aj inak ešte. Ty, drahý starý priateľu, si sa toho nedožil,
         no, ja verím, že ti prídem so zvesťou, že baníctvo na Slovensku zase ožilo. Duch tvoj
         banícky dočká sa vzkriesenia!
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1171" name="ftn.d56e1171">
        16
       </a>
       ]
      </sup>
      Národnie noviny LXIX, č. 132 (25. X. 1938)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1200">
       </a>
       Prekrásny Tajov
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e1207" name="d56e1207">
      17
     </a>
     ]
    </sup>
   </p>
   <p>
   </p>
   <p>
    Najkrajším a najmilším mojím mestom na svete je môj rodný prekrásny Tajov!
   </p>
   <p>
    Má bezmála dvesto päťdesiat duší. So susednou Jabríkovou skoro päťsto a — vy ani
         neviete, kde to leží.
   </p>
   <p>
    Hľaďte na obrázok. Je pravda, že sme tam v tesnej doline, ani sto metrov širokej, a
         preto Jabríková sa už musela vydriapať na vŕštek, keď sa už chceli prikmotriť k môjmu
         Tajovu. Ale zhodli sme sa. Ona dáva vodu do spoločného vodovodu — lebo aj ten máme! — a
         Tajov zase navzájom dáva elektrické svetlo Jabríkovej. Spoločný máme kostol, farára,
         učiteľov, školy; školy? Áno, dosiaľ máme len dve triedy ľudovej, ale už tohto roku dajú nám
         okresnú meštiansku pre celú dolinu. Lebo my, Tajov, sme centrom! Máme starý síce, ale
         pansky poschodový dom, v ktorom bol dosiaľ notársky úrad, ale pán notár pritiahol sa
         bližšie k mestu, tak je panský dom na meštianku voľný. Ale to vravím verejne, že pán notár
         takej krásnej ovocnej záhrady nikde mať nebude! Bude mu ešte ľúto, že nás opustil.
   </p>
   <p>
    Máme konzum, a čo viac, nad konzumom divadelnú sieň, odbor Matice — všetko spoločné, aj
         cintorín. Len starostov máme dvoch a obecných pastierov a čo s tým súvisí tiež dvoch. Krčmy
         dve, ale tiež veľké spoločné; pálenica na slivovicu je len jedna, ale tiež spoločná.
   </p>
   <p>
    Ani takto ešte neuhádnete, kde ten prekrásny Tajov leží. Tak sadnite si v Bystrici na
         tajovský autobus a za tri koruny ste v Tajove! Pod kremnickými horami. Tajov, prosím, má aj
         autobus, dosiaľ len na krátku premávku, ale pán krajinský prednosta inž. Štefan Janšák
         sľúbil mu predĺžiť cestu až na Skalku, až do Kremnice, pravda, vraj, keď na to rad príde.
         Dobrý, prajný priateľ, nech ho Pán Boh živí. Keď bude tá cesta, ukážem mu popolnicové pole
         pod Žiarom, kde dosiaľ len krtice vyrývajú drobné čriepky pohanského pohrebišťa.
   </p>
   <p>
    Skalka! Kto by ste už neboli o nej čítali alebo počuli! Pamätná vojensky aj z r. 1849 aj
         z r. 1919! Tam je turistická chata, sanatórium vo výške tisíc dvesto metrov. V lete veľké
         pole pre tajovské maliniarky, srnky, jelene a medvede, v zime pre lyžiarov a divé svine.
         Ideálny poľovnícky kraj pre nás pytliakov z tajovskej strany, ako i pre lovcov zo strany
         kremnickej. Len pozor, keď utekáš, lebo tie hory za nejakých osemsto rokov vŕtané,
         nebezpečné sú ešte aj dnes všelijakými polámanými štôlňami a šachtami, aby ste sa nenašli
         na dne, prípadne dolámaní. Tam sa totižto dolovalo zlato, striebro, meď, ortuť a v Tajove
         boli mincovne sto rokov, huty, hľaďte na obrázok z r. 1864. Ale nie je ruda vybraná už
         všetka. Ja vás zavediem a hoci som už trocha zádušlivý, ale cez deň ukážem vám ložiská:
         ortuti, reálgáru, hnedého uhlia, kýzu, suripigmentu; turistom staré štôlne šachty; na
         kilometer pod hory stratený potok v Studenom, nepreskúmané jaskyne v Sokolove a inde. A čo
         by tu našli odborníci! Verím, príde aj na to čas a tajovské huty začnú robiť znova. Už by
         to bolo iste inak, keby múdri Bystričania v sedemdesiatych rokoch minulého storočia neboli
         chceli získať zvolenskú stanicu do Bystrice. Už aj bola železnica vymeraná jedným tunelom z
         Bystrice do Kremnice a pravdaže, cez prekrásny Tajov! A predsa ju zvrtli potom od Zvolena
         na Bartošku a museli biť trinásť či až pätnásť tunelov. Teraz sa stavia železnica z
         Bystrice o jednu dolinu vyššie a bude obchádzať môj Tajov, ale počujeme ju hučať, ako aj tú
         na Kremnicu spoza vrchu, a to nám stačí, doprajeme, nech má aj tá dolina niečo, nám bude
         autobus Bystrica — Tajov — Kremnica. Kto sa na ňom preveziete, nezabudnite sa zastaviť vyše
         Tajova, vo Farbenom, pri rodnom dome veľkého národovca Jozefa Murgaša, kňaza, maliara,
         prvého vynálezcu bezdrôtovej telegrafie v Amerike a za svetovej vojny pokladníka Slovenskej
         ligy a štedrého podporovateľa nášho oslobodzovacieho boja. Tu jeho rodný dom a pod ním
         potok, ktorý si vtipne zastavoval a na nemalú závisť nás všetkých tajovských
         chlapcov-rybárov zastavenú vodu cez kôš preciedzal a v koši zostávali pstruhy detským očiam
         veľké ako šindle a my sme sa museli spokojiť s čiernymi drobnými hláčikmi. A Jožka Murgaša
         nám chlapcom darebákom stavali rodičia za príklad už ako klerika, lebo o prázdninách vraj
         vďačne pásaval otcove kravy na Striebornej. Na tajovskej pošte u pani Hammerovej nachodí sa
         portrét jej otca, Slováka učiteľa-organistu Karola Bergera, ktorý maľoval práve kňaz a
         maliar Jozef Murgaš.
   </p>
   <p>
    Na Jabríkovej stojí ešte rodný domček Andreja Budaya, verného národovca, úradníka
         kremnickej mincovne pred vojnou, ktorý písal do Slovenských pohľadov, muzeálneho časopisu a
         Muzeálnej slovenskej spoločnosti poručil peknú svoju knižnicu — celý svoj majetok.
   </p>
   <p>
    Na tajovskom cintoríne pochovaní sú starí národovci Slováci: Štefan Murgaš, Kováč, Anton
         Rázga, Mlynár a jeho synovia, Gašpar, hutný úradník, Štrichovský, Šnajder, verní Česi,
         polesní rodiny Radvanských, Paulíny, hutník, Jozef Murgaš, notár; Púchovci: Ján, Štefan,
         zakladateľ konzumu a richtár Michal Murgaš a nedávno umrevší Jozef Šmida, mladý učiteľ
         Murgaš, notár Murgaš a koľko drahých mien, ktoré mi už z pamäti vypadli.
   </p>
   <p>
    Z tajovského kostola bola vzatá aj hlava sv. Jána Krstiteľa, teraz v bystrickom múzeu,
         krásna umelecká rezba z XV. storočia. Ešte staršia je gotická sakristia a z kostola škoda
         bolo vyhodiť krásne barokové oltáre. Z hlavného oltára zostal aspoň obraz sv. Jána. Je tam
         v kostole v predsieni.
   </p>
   <p>
    Tajov — Jabríková, radostne sa chystajú do nového života.
   </p>
   <p>
    Chlapi, ženy pracovité až do úmoru, hodina-dve cesty do práce a toľko nazad z práce, to
         je nič, len by práca bola! Mládež ide za vzdelaním, divadlom, číta rada, rada počuje
         prednášky, rada ide slúžiť československému štátu v každom povolaní. Len vodcov málo.
         Farár, starosta Púchy a ešte dvaja-traja na všetko nestačia. Ale keď príde meštianka aj
         vodcov pribudne a bude sa ešte radostnejšie pracovať a žiť.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1207" name="ftn.d56e1207">
        17
       </a>
       ]
      </sup>
      Naše železnice, 1938 (bez roč. a číslovania strán)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1238">
       </a>
       Spomienky na Národnie noviny
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e1245" name="d56e1245">
      18
     </a>
     ]
    </sup>
   </p>
   <p>
   </p>
   <p>
    Prvé moje stretnutie sa s Národnými novinami roku 1893 bolo pre mňa trpké sklamanie.
         Niektorí starší preparandisti kláštorskí tajne sme chodili do hostinca, kde bolo slovenské
         kasíno, a kde boli vyložené Národnie noviny a iné slovenské časopisy.
   </p>
   <p>
    S kolegom Mikulášom Moyzesom sme už čosi „sliepäli“: on harmonizoval pesničky, ja ušúľal
         som verše a veru — aby sa tie poklady nestratili — poslali sme to Národným novinám na
         uverejnenie rekomandovane a ja ešte pýtal som aj slovenskú poetiku. O pár dní zase sme šli
         do hostinca a v zimnici prehŕňal som čísla Národných novín a na svoj veľký žiaľ našiel som
         tam odkaz redakcie: „Poeta nascitur… (básnik sa rodí), tomu žiadne pravidlá nepomôžu.“ O
         Moyzesových harmonizáciách — nič. Ja som už bol odbavený a Moyzes? Vychodilo nám, že vari
         aj on.
   </p>
   <p>
    Ale žiaľ ma prešiel, verše som ďalej zliepal a poslal do „Vlasti a sveta“ a tam ich —
         uverejnili a mne sa uľavilo.
   </p>
   <p>
    Vtedy mi všetko, čo bolo po slovensky napísané, pripadalo slovensky národným. Rozhľadu
         ešte nebolo.
   </p>
   <p>
    Cez prázdniny vše som zašiel k pravotárovi Andrejovi Hanzlíkovi do Bystrice, spoznal sa
         tam osobne aj so Somolickým a Thurzovci-Nosickými, Ľudovítom a jeho synmi: Ivanom a Lajkom.
         Vodilo sa mi dobre: i darovali, i požičali mi knihy slovenské a videl som, že starí páni po
         obede zapaľujú si prešovky cigary, aj to len polovičku, čítajú Národnie noviny a
         politizujú. Počúval som zbožne a bral Národnie noviny do rúk a vše si ich aj pýtal a vše aj
         pichol číslo do vrecka, keď som videl, že Hanzlíkovi chodia až tri čísla: jedno jemu, po
         druhé si opatrne chodieval evanjelický farár Samuel Mikler a tretie, dosiaľ neviem, kto si
         ho bral a či komu to Hanzlík alebo Somolický dôverne nosili.
   </p>
   <p>
    Odberať Národnie noviny, to bol kriminálny priestupok, panslavizmus a vlastizrada, veľký
         hriech pred svetskou a cirkevnou vrchnosťou, a odvislý človek, ako bol učiteľ, zatarasiť si
         mohol tým činom cestu a postup na celý život, a len štúrovské heslo — „chytili sme sa do
         služby ducha a preto musíme prejsť cestu života tŕnistú“ — mohlo udržať človeka v
         roduvernosti a tým i v nádejách na Slovanstvo, keď nebolo smiešnou vetou, že nás a Rusov je
         sto miliónov!
   </p>
   <p>
    Na jar r. 1894 dostal som sa na samostatnú stanicu do Hornej Lehoty, kde žil a zomrel
         Samo Chalupka, ktorého Spevy daroval mi Ivan Thurzo a ktoré Spevy znal som už spamäti a
         nimi a ešte citátmi z Bottovej Smrti Jánošíkovej bránieval svoje presvedčenie proti
         maďarónom.
   </p>
   <p>
    Z Lehoty odchádzal vtedy do nútenej penzie ešte nestarý učiteľ Marek Mác, utajený
         národovec, veď absolvent banskobystrickej slovenskej preparandie v dobách matičných.
         Naviedol som ho, aby sme zasadili na pusté hroby Chalupkovcov tri lipky. Žijú dodnes a
         Marek Mác dožil sa i prevratu a bol ešte učiteľom-organistom na Bacúre u Karola Medveckého.
         Česť jeho pamiatke!
   </p>
   <p>
    Na Hornej Lehote predplatil som si prvý raz Národnie noviny. Učitelia mali sme ich za
         pol ceny, šesť zlatých. Pohľady za štyri zlaté, Černokňažníka za dve zlaté atď. Nebolo to
         veľa, ale urobilo to s dajakou knižkou aj dvojmesačný učiteľský plat. No pán farár Cinko
         stravoval ma lacno, hoci ani sám nemal nazvyš. On dostával za sv. omše viac českých
         časopisov, aj denník „Čech“ a ja tie slovenské a tak sme si vymieňali a čítali. On bol
         krytý, boli to náboženské časopisy, ale moje Národnie noviny boli — politické. K tomu vše
         nákrčník vyšívaný, zase slovenská košeľa vyšívaná a slovenčina v ústach na ulici, na
         stanici, v hostinci — podbrezovskí páni a patróni, ferštri i dekan, kolegovia okolití už
         ani maďarský pozdrav prijať, ruky podať, ani zhovárať, radšej ma obišli. A keď zo školskej
         siene, otvorenými oblokmi zaznel na dedinu detský spev „Hej pod Kriváňom…“, vŕtalo to v
         ušiach až bystrickým pánom a školdozorcom.
   </p>
   <p>
    „Vy sa zaoberáte politikou.“
   </p>
   <p>
    „Nie.“
   </p>
   <p>
    „Vy odberáte Národnie noviny. Prečo?“
   </p>
   <p>
    „Pre vzdelanie sa v materinskej reči.“
   </p>
   <p>
    „Pre panslávsku politiku! Dajte si pozor, lebo vás vylejeme ako sysla a môžte ísť…“
         sľuboval mi feršter za patróna. Zakolísal som v odvahe a do Martina napísal, aby mi
         posielali Národnie noviny pod maďarskou adresou. Spravili, ale pod pásku dalo sa ľahko
         nazrieť a neodložil som slovenskú vyšívanú košeľu. Dostal som sa do hádky za ňu ešte i s
         evanjelickým seniorom z Bystrice, keď ma evanjelický farár Kováč (revúcky žiak) pozval na
         čiernu kávu do rodiny. Záštitu som nachodil iba u evanjelického kolegu Krausa, tiež
         bývalého revúckeho žiaka, škoda, že sa nedožil prevratu. Lipky, Národnie noviny, slovenské
         knihy, slovenská pieseň, ba ešte i ten slovenský vyšívaný nákrčník, slovenská košeľa —
         všetko búrilo maďarónov, klalo im oči.
   </p>
   <p>
    A vtedy, keď sa v Prahe mala osláviť práve táto práca slovenského ľudu, práve tá
         slovenská výšivka na „Národopisnej výstave“, o ktorej písali aj moje Národnie noviny, a
         vyzývali ešte hneď z jari, aby Slováci, nielen ženy, ale i mužskí šli do Prahy v národných
         krojoch, aký krásny kroj by som si bol požičal od mládenca z Horehronia, od Detvy, alebo čo
         aj len králický, podlavický! Začal som si rátať, čo by ma to stálo: ísť na výstavu, ísť do
         Prahy!
   </p>
   <p>
    Ale dvadsať zlatých na cestu: to je už dvojmesačný plat. A tam? Klavír predať? Je starý,
         trhlica, ale čo mi povie stará mať, keď to zvie? Požičať si? Od koho? Farár nemá, cudzí
         nedá, k židovi sa hanbím… Zostal som doma a len v Národných novinách čítal si zprávy, čítal
         slová Vajanského. Akože zneli mladému slovenskému srdcu? Prezerám po štyridsiatich piatich
         rokoch a čítam znovu: My v našom ľude atď.
   </p>
   <p>
    „Mal som predsa len ten klavír predať a ísť…“ myslel som celé leto.
   </p>
   <p>
    A keď i touto výstavou zblížení pri pomoci českých priateľov začali Národnie noviny
         vychodiť denne, bolože to plesania, akoby sa nám bola na dosah priblížila spása národa.
   </p>
   <p>
    Do redakcie dostal sa aj Somolický, môj milý korektor a učiteľ a bolo veľkou mojou
         pýchou, keď som sa dostal do Národných novín s dopisom, ešte väčšou, keď s besednicou. I to
         mi bolo cťou, keď mi Vajanský v úvodníku nasekal za „čierne obrázky,“ hodené na papier na
         svojich cestách po Slovensku, keď som nastúpil pražskú realistickú školu v životnom i
         spisovateľskom povolaní.
   </p>
   <p>
    S Národnými novinami som sa rozchádzal na roky a zase sa k ním vracal, či ako tajomník
         Slovenskej národnej strany (1912 — 14), keď som v nich vykladal program národnej strany, či
         keď ma Vajanský požiadal napísať referát o národných slávnostiach (pre zaujatosť s hosťmi),
         či na počiatku svetovej vojny, keď nám zastavili Národného hlásnika a Vajanský prijal ma za
         spolupracovníka, i keď ma z redakcie vyduril, aby som neohrožoval existenciu Národných
         novín pred cenzúrou. Hoci tiché, skromné, milé nám boli Národnie noviny aj v Rusku v roku
         1916 — 19, keď sme čítali, že Slováci ešte žijú, že sa chápu aj doma obrany národa a jeho
         samostatnosti (30. októbra 1818 martinská deklarácia) s bratským národom českým, akokoľvek
         aj my tam v légiách (1. máj 1918).
   </p>
   <p>
    Do Národných novín som po návrate z Ruska písal besednice z cesty do novej vlasti.
   </p>
   <p>
    V Národných novinách som v osudnom obrate volal po československom bratstve veľkými
         slovami Hviezdoslava a Viliama Pauliny-Tótha, voľakedy ich redaktora.
   </p>
   <p>
    Ducha bratského, ducha slovanského zachovaj, Pane, Národným novinám, aby žili,
         dejstvovali, preslávili meno slovenského národa, aby ste nikdy nemuseli opakovať slová
         historika Júliusa Bottu o Veľkomoravskej ríši, že: „Údelní kňazia povážskí domáhali sa
         pochabej samostatnosti a stratili všetko…“
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1245" name="ftn.d56e1245">
        18
       </a>
       ]
      </sup>
      Odtláčame z rukopisu v literárnej pozostalosti Gregora—Tajovského. Článok Národnie
               noviny vo svojom jubilejnom marcovom čísle r. 1939, k 70. ročníku, článok
               nepublikovali. Podľa svedectva vtedajšieho redaktora Národných novín G. Rapoša
               redakcia článok objednala. Akiste Tajovský s článkom nebol načas hotový a tak ho
               redakcia nemohla odtlačiť. „Spomienky“ nesú stopy Tajovského odporu proti rozbitiu
               Republiky. Pôvodný názov v rukopise znie „Spomienky“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1301">
       </a>
       Po polnoci
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e1308" name="d56e1308">
      19
     </a>
     ]
    </sup>
   </p>
   <p>
   </p>
   <p>
    Jesenná noc.
   </p>
   <p>
    Prúdy chladného vetra valia sa na okná.
   </p>
   <p>
    Sedím v kaviarni, v suchu a teple.
   </p>
   <p>
    V prestávkach do okien šibe vietor, dážď. Čujem ho za záclonou.
   </p>
   <p>
    Stolky obsadené a z ulice ešte sa hrnie zmoknuté, veselé obecenstvo. Písal som
         besednicu, po stolíku rozkladal papiere, len aby ma nikto nevyrušil, lebo rukopis bol
         sľúbený na hodinu. Ohrožený kukám na príchodzích, ktorí od dvier vyhliadajú si pomocou
         čašníkov miesta. Čuješ razom tri-štyri reči: všetky v republike bežné i cudzie. I k môjmu
         stolu prichodia tri mladé ženy a každá inou rečou spytuje sa, či je voľno prisadnúť…
         Uznávam nutnosť ústupu.
   </p>
   <p>
    „Prosím … ráčte,“ a sťahujem svoje papiere.
   </p>
   <p>
    Sadnú a podnášajú si ako na rozkaz pred oči taštičky, kukajú do zrkadiel a ponad ne na
         mňa. Vydržia pohľad, ba i usmievajú sa, nájdu líčidlá a machlia si líca, oči, ústa
         zručnosťou priamo holičskou. Upravujú si hlavičky, kukajú si na pršteky, leštia nechty a
         smejú sa víchrici a novým zmoknutým hosťom. Otáčajú sa a hľadajú známych, i vítajú sa
         očima, šetrne, hoci je už po polnoci.
   </p>
   <p>
    Vidím, že sú to zväčša nočné ženské motýľky veľkomesta.
   </p>
   <p>
    Kuknem ponad okuliare vše nad ne, ony hľadia vôkol, ale stretnú sa i naše pohľady. Ba
         niektoré sa mi usmeje, nútene, akoby čakalo ďalší, dlhší pohľad a chytalo úsmev. Sme pri
         stolíku, ku ktorému sa len dvaja zmestia, pohodlne, ale my sedíme štyria: dve proti mne,
         jedna vedľa mňa. Pribehne čašník a figliarskym úsmevom, ale vážnou rečou pýta sa:
   </p>
   <p>
    „Čo si slečinky rozkážu?“
   </p>
   <p>
    „Neskoršie,“ hodí mu jedna a čašník, spraviac hlbokú poklonu, graciózne šuchá nohou a
         odíde.
   </p>
   <p>
    „Cigarety!“ volá za ním druhá a keď iný čašník donesie, vezmú si po egyptke a čašník
         poslúži im ohňom. Cigarety v karmínových pusách, maľovka, účes, nechty opravené teraz
         podhadzujú sa na divánku, šepnú si ako dosiaľ slovo-dve a sťahujú si sukienky na kolienka,
         čo prv vari nebolo treba robiť, lebo kolienka boli pod stolíkom. No, to hádzanie sa,
         uťahujem sa ešte viac k oknu, robím miesto a ony sa „strýčkovi“ smejú, že ma už vytisli i s
         mojími papiermi a časopismi a rozložili svoje kapsičky, do ktorých jedna druhej kukajú,
         šepcú si a smejú sa. Jedna prehrnula i peňaženku, že až zrapčala, ako kartárovi karty, a
         tým bez slova povedala, že je peňaženka prázdna…
   </p>
   <p>
    „Klameš…“
   </p>
   <p>
    „Máš…“
   </p>
   <p>
    „Nemám…“
   </p>
   <p>
    „Na kávu dôjde.“
   </p>
   <p>
    „Tú hnusnú kávu už tri dni…“ šepce moja susedka.
   </p>
   <p>
    „Nájdi si gavaliera…“
   </p>
   <p>
    Polo začujúc, polo domysliac, počínam uznávať, že bolo by sa mi vystúpiť cele od
         stolíka, azda prisadne niekto iný, koho budú viac zaujímať. Možno, že i ony na to myslia a
         chytajú pohľady vôkol…
   </p>
   <p>
    Chytajú a berú mi už časopisy spod rúk.
   </p>
   <p>
    „Voľné?“
   </p>
   <p>
    „Ráčte, ráčte…“
   </p>
   <p>
    Fajčia ony, fajčím ja ešte viac, a tak zastiera nás dym, dym, že ho dievčatá už rukami
         rozháňajú a vše mi zachytia noviny v rámci.
   </p>
   <p>
    „Pardon, pane…“
   </p>
   <p>
    „Len ráčte…“ Kuknem, či žartujú, a tu jedna príliš vážne klopí oči do novín, druhá sa
         uškŕňa, moja susedka sa mi otočila už chrbtom a patrne hľadá známeho… Takto si ma doberajú
         a provokujú vo tri vrchy.
   </p>
   <p>
    „Dnes si budeme samy platiť…“
   </p>
   <p>
    „Náš ,strýčko‘ si nás nevšíma. Číta. To je nejaký dedinčan, ktorý raz za mesiac príde
         prečítať všetky noviny a súdne zprávy…“
   </p>
   <p>
    „Cho — cha! Chi — chi!“
   </p>
   <p>
    Vtipné „žaby“ takto si ma podávajú, hľadiac po kaviarni, a ja viem, že meno „strýčko“ už
         dávno mne patrí za nevšímavosť.
   </p>
   <p>
    Schválne rozlejú novinovým rámkom nedopitý môj pohár vody.
   </p>
   <p>
    „Prší!“ spištia všetky tri a s nimi chcej-nechcej musím vyskočiť i ja, aby mi nenatieklo
         na šaty.
   </p>
   <p>
    „Vám je veselo, dievčatká…“
   </p>
   <p>
    „A ešte len by nám bolo, keby ste sa nám venovali…“
   </p>
   <p>
    „Ja som už starý.“
   </p>
   <p>
    „Nemyslite na lásku,“ odráža moju poznámku susedka.
   </p>
   <p>
    „Na vážny rozhovor, ak chcete, som ochotný. Ale s podmienkou,“ hovorím susede, ale čujú
         to i naproti.
   </p>
   <p>
    „Akou?“
   </p>
   <p>
    „Že zostanete so mnou len jedna.“
   </p>
   <p>
    „Ktorá?“
   </p>
   <p>
    „Ktorú mi samy necháte.“
   </p>
   <p>
    „Čítajte!“ pristrčila mi susedka noviny k očiam, zložili hlavičky, pošuškali a obe
         spredo mňa vstali. S úsmevom a grimasou na ústach.
   </p>
   <p>
    Keď odchádzali, povedal som im šepmo: „Útraty však všetkým trom vyplatím. Čo zjete a
         vypijete… Nie šampanské! Demokratické jedlá a nápoje. Dovidenia!“
   </p>
   <p>
    „Špinavec! Nebojte sa,“ nečakane, s pózou hodila mi jedna a zvážnené odchádzali k
         tretiemu stolíku, mne za chrbát, aby „špinavca“ viac ani nevideť…
   </p>
   <p>
    Susedka očervenela, neisto sa usmiala, či urážku kamarátkinu nebudem brať vážne a či
         žartom.
   </p>
   <p>
    „Smejte sa, len keď sa vám bude chcieť a bude sa prečo smiať.“
   </p>
   <p>
    „Ja sa smejem vždy, či sa mi chce, či nechce.“
   </p>
   <p>
    „To je chyba. Potom sa človek nevyzná vo vás, vo všetkých, či vám je dobre na svete a či
         krušno. Z čoho žijete?“
   </p>
   <p>
    „Z lásky.“
   </p>
   <p>
    „A sa vám to vypláca?“
   </p>
   <p>
    „Takéto počasie ešte dva dni a som vytrovená. Zima, dážď, nedá sa nikam do parku, na
         výlet… Chladnú, mrznú i mužské srdcia.“
   </p>
   <p>
    „Zahrejete sa alkoholom…“
   </p>
   <p>
    „To len na isté pozvanie. Sama si nerozkážem. V baroch drahota úžasná.“
   </p>
   <p>
    „Čo robia vaše kamarátky?“
   </p>
   <p>
    Vstala a ponad operadlo zistila, že pijú kávu.
   </p>
   <p>
    Ohrdli ma i s mojou ponukou, keď nebola neobmedzená.
   </p>
   <p>
    „I ja by som jedla. Môžem?“
   </p>
   <p>
    „Objednajte si.“
   </p>
   <p>
    „Čo chcem? Môžem?“ žiada žiaducne. „Nie kávu,“ dokladá.
   </p>
   <p>
    „Môžete.“
   </p>
   <p>
    Dievča klepe veľkým zeleným prsteňom na vodový pohár, pribehne čašník, ten známy, čo ho
         prv odmietli, a falošne-vážne zastane, hľadí viac po mne a čaká rozkaz.
   </p>
   <p>
    „Šunku s vajíčkom a čaj, — s rumom?“
   </p>
   <p>
    Dievča pozrie na mňa a káže: „S rumom. I vy si rozkážte,“ žiada ma.
   </p>
   <p>
    „Ja som už…“
   </p>
   <p>
    „Len si rozkážte. Budeme spolu…“ žiada vľúdne, maznavo.
   </p>
   <p>
    „Dvakrát,“ rozkazujem.
   </p>
   <p>
    Čašník odišiel akoby uistený, že bude zaplatené.
   </p>
   <p>
    „Ale nepovedajte, že som to ja chcela, keby sa kamarátky vrátili… Povedzte, že vy ste ma
         ponúkli. My sme si úprimné, ale máme aj tajnosti, čo si nepovieme…“
   </p>
   <p>
    „A to sú?“
   </p>
   <p>
    „Poviem vám: priatelia a žalúdky. Tých si tajíme a kde a čo sme jedli — nejedli, o tom
         si často iba bájime… a sa klameme.“
   </p>
   <p>
    Doniesli večeru. Zjedli sme. Dievča spravilo čaj a keď som ja rum odtisol, sotva sa
         stačilo spýtať „môžem?“, už si ho i vylialo sebe do šálky. Zapálili sme si cigarety a
         srkali sladký, vrelý nápoj.
   </p>
   <p>
    Dievča začalo mi kukať do očí, kukať ponad mňa na kamarátky, hádzať, trhať sa na
         divániku, nohami, kolienkami mrviť a hľadať moje nohy.
   </p>
   <p>
    „Ja viem… Vy ste ženatý. Bojíte sa ma. Ale ja som zdravá. Chodím k doktorovi, aby som
         neochorela. Ja viem, čo sa mi môže stať. Vidím, čítam. Kamarátky, koľké sú v nemocnici. Ja
         nič. Ja prvý peniaz doktorovi. Ja som chodila do školy…“
   </p>
   <p>
    „A?“
   </p>
   <p>
    „A nechcelo sa mi učiť, ani slúžiť, ani robiť… Tak som milenkou.“
   </p>
   <p>
    „Koľko rokov?“
   </p>
   <p>
    „Chcete vedieť? Už desať. Ja už mám, hádajte, dvadsaťšesť rokov. Ja som začala ešte
         vojna bola…“
   </p>
   <p>
    „Rozumiem.“
   </p>
   <p>
    „Mňa tu všetci čašníci znajú a nevidíte, ako sa mi smejú, že som si vás vybrala, takého
         starého… Blázni, nevedia, že som bola hladná…“
   </p>
   <p>
    „Rozumiem. Mohli sa najesť i kamarátky.“
   </p>
   <p>
    „Pri jednom stole áno; ale keď ste nás rozdelili, to by nám bola hanba pred čašníkmi a
         inými ženskými. My sme často hladné, ale vždy hrdé! Rozkazujeme si i za poslednú korunu. A
         draho sa dávame, i keď by sme sa oddali i za päť deka šunky a pohár čaju. Dievča zadusilo
         cigaretu, vzalo si z vyložených druhú a pripálilo od mojej, nakloniac sa tak rýchle nad
         stôl, že som nestačil ruku pridvihnúť. Keď si cigaretu pripálilo, nahlo sa cez stolík ešte
         nižšie, zachytilo ruku za päsťou a bozkalo mi ju.
   </p>
   <p>
    Zahanbil som sa. „Čo vy to? Čo robíte? Majte rozum!“
   </p>
   <p>
    „Ja už tri dni iba kávu som jedla… Ďakujem.“ Stisklo mi dievča ruku tajne, ale úprimne,
         bez všetkej vtieravosti.
   </p>
   <p>
    „Ďakujem. Už idem ku kamarátkam. Nezabudnite: zjedla som so šunkou tri kúsky chleba.“
   </p>
   <p>
    „Nechoďte, porozprávame sa…“
   </p>
   <p>
    „Idem. Dobrú noc. Len mi v duši odpusťte, keď im budem klamať, že sme sa nedojednali…“
   </p>
   <p>
    Dievča podalo mi ruku, vážne kývlo hlavou, ja som nenašiel slova, ktorým by ju zdržať a
         mladý čašník zopodiaľ hľadel v nedorozumení, čo sa mohlo stať, že sa rozchádzame…
   </p>
   <p>
    „Platím,“ vyrušil som ho z dumania a chcel som sa otočiť za susedkou a jej kamarátkami,
         ale akýsi stud nad ich hrdou biedou nedal sa obrátiť očiam.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1308" name="ftn.d56e1308">
        19
       </a>
       ]
      </sup>
      Slovenský večerník I, 1929, č. 30
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1498">
       </a>
       Za obchodom
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e1505" name="d56e1505">
      20
     </a>
     ]
    </sup>
   </p>
   <p>
   </p>
   <p>
    Tridsať neviest a traja chlapi, všetko v podkovaných tvrdých čižmách tisne sa na pražský
         perón. Botičky panské, otlaky — pozor na podkovičky slovenských neviest! Radšej sa im
         rozstúpiť, nech sú prvé pri rampe. Veď ak sa neodstúpiš, triatridsať razy päť košov zachytí
         vás a vynesie čertvie kde alebo aspoň zamastí, že nebude vám stačiť liter benzínu.
   </p>
   <p>
    Nevesty posedeli už v jedálni vôkol okrúhlych stolov husto-husto v skupinách a s každou
         skupinou jeden chlap, aby im vari pozor dával na jazyky a peniaze. Nesedeli tak darmo. Ako
         na krštení narozkladali si párkov, kolienok, tlačenky, chleba; hostia sa a smäd zalievajú
         penivým pivom z veľkých pohárov, svorne, nadájajúc sa i tri z jedného. Beseda, šepot, krik
         — ani na radvanskom jarmoku.
   </p>
   <p>
    Takto potúžené, hrnú sa na perón — ľudia odstupujte!
   </p>
   <p>
    Niet tak preplneného vozňa, aby sa doňho všetkých týchto tridsať neviest ešte nevošlo.
         Buď ustúpiš alebo ťa založia košom, zmačknú, prisadnú. Márne ich mierniš, nadávaš na koše,
         im železnica vraj vymerala a dovolila brať do vozňa toľko a takých košov a samy si tiež
         sadnúť chcú, lebo prídu domov až zajtra o deviatej a teraz ešte nie sú štyri odpoludnia.
   </p>
   <p>
    To nám je uznať — a ty uznávaj alebo nie, len sa uťahuj.
   </p>
   <p>
    V Pardubiciach, v Českej Třebovej sú už nevesty porozťahované po laviciach, alebo
         zalomené jedna do druhej už spia, driemu. Len niektoré ešte besedujú o obchode, rátajú sa,
         vyťahujú papieriky-účty a peniaze i z veľmi chúlostivých miest…
   </p>
   <p>
    Medzitým rozšíril sa vo vagóne zápach masla, bryndze a kľagu. Kto nosom nevydržal, už
         ušiel… a tým viac miesta novým slovenským obchodníkom v pražských mestách. Ale vedia móres.
         Pod nohy, kde vezmú, tam vezmú, keď nie inak, pýtajú si od spolucestujúcich noviny a kladú
         si ich pod čižmy na lavicu. Niektoré prv i počítajú novinky, pokukajú obrázky a len tak
         ľahnú. Ba jedna staršia si i romány kupuje a cestou číta, lebo spať nemôže a mlieť — ju
         jazyk bolí.
   </p>
   <p>
    Všetko pekné, silné žienky, v tmavom odeve, s čiernou stuhou nad čelom, aby vari tým
         viac vynikali biele tváre. Sú to moje krajanky od Zvolena-mesta. Vozia už temer od prevratu
         do Prahy všetko, čo Pán Boh v okolí Dobrej Nivy požehná: vajíčka, hydinu, maslo, syr,
         barance.
   </p>
   <p>
    Čo zarobia? To som sa dosiaľ nezvedel a sotva mi to aj kedy povedia, hoci som im už
         pomáhal zmierniť obratovú daň, ktorú im vyrubujú nerovnako, ako práve uznajú obecné komisie
         daňové. Mňa teší, že ich z roka na rok pribúda a že už tvoria sa nové skupiny z Považia.
   </p>
   <p>
    V tržniciach, v hostincoch radi kupujú od nich, čo by „koľkokoľvek“ doviezli, pýšia sa
         moje Slovenky, lebo že nosia tovar spravodlivý, čerstvý. Preto vozia ho rýchlikom, na ktorý
         majú celoročné lístky.
   </p>
   <p>
    Cestujúci hnevávali sa vraj na tie veľké koše i že ich poveľa mali. Železnica spravila
         poriadok: povolila im istú mieru a istý počet košov, ostatné podávajú ako osobné
         „zavadzadlo“, hoci dosiaľ u nás „zavadzadlom“ bola iba stará žena a nie batoh alebo debna.
   </p>
   <p>
    V tých prvých nezriadených dobách nosila nevesta Rusová nesmierne veľké koše, že keď sa
         jej vraj niektorý vo dverách spriečil, bolo cestujúcim skoro oknom vystupovať a počula si
         nejedno „sakra“. Raz jej povedali, že ju vopchajú do toho koša a utopia vo Vltave.
   </p>
   <p>
    „Veď, čože by ste vy… iba utopiť, ako ste svätého Jána.“
   </p>
   <p>
    „Budete svätou…“
   </p>
   <p>
    „Ja ešte chcem žiť a mať veľa peňazí, aby som nemusela veľké koše nosiť;“ odhryzla sa
         nevesta a mali Česi radosť z jej vtipu.
   </p>
   <p>
    „Na koho ste hlasovali pri voľbách, nevesty?“ pokúšam ich.
   </p>
   <p>
    „Na koho nám povedali…“ odpovedala mi jedna a nezradila; až to sa mi nezdalo už tak
         vtipným. Musia ešte hodne obchodovať a viac noviniek si požičiavať…
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1505" name="ftn.d56e1505">
        20
       </a>
       ]
      </sup>
      Slovenský večerník I, 1929, č. 67
     </p>
    </div>
   </div>
  </div>
 </body>
</html>
