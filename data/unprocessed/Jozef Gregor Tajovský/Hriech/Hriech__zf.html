<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517171">
       </a>
       Osoby:
      </h2>
     </div>
    </div>
   </div>
   <p>
   </p>
   <p>
   </p>
   <p>
    ANDREJ KVAŠKO, gazda
   </p>
   <p>
    EVA, jeho žena
   </p>
   <p>
    JANO, sluha
   </p>
   <p>
    BORA, jeho mať
   </p>
   <p>
   </p>
   <p>
    <span class="emphasis">
     <em>
      Dej na dedine od večera do noci.
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522976">
       </a>
       Scéna I.
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2522989">
        Výstup I.
       </a>
      </span>
     </dt>
     <dt>
      <span class="sect1">
       <a href="#id2523232">
        Výstup 2.
       </a>
      </span>
     </dt>
     <dt>
      <span class="sect1">
       <a href="#id2523277">
        Výstup 3.
       </a>
      </span>
     </dt>
     <dt>
      <span class="sect1">
       <a href="#id2523410">
        Výstup 4.
       </a>
      </span>
     </dt>
     <dt>
      <span class="sect1">
       <a href="#id2523483">
        Výstup 5.
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2522989">
        </a>
        Výstup I.
       </h2>
      </div>
     </div>
    </div>
    <p>
     <span class="emphasis">
      <em>
       Eva, Bora.
      </em>
     </span>
    </p>
    <p>
    </p>
    <p>
     EVA
     <span class="emphasis">
      <em>
       (stojí nad kolískou).
      </em>
     </span>
    </p>
    <p>
     BORA
     <span class="emphasis">
      <em>
       (príde s pekáčom):
      </em>
     </span>
     Nože netrať hlavy. Teda hľaď —
            nepodliala si, mäso už prihorelo. Chleba sme nesoleného napiekli a všetka robota ti ide
            naopak. Takto ty, dievka moja, gazdovi, ešte len bude vo dverách, prezradíš, že tu čosi
            prismudlo, že sa mu komín zvalil, čo on i za tri roky doma nebol. Ja zakryjem, čo len
            budem môcť; ale — ale všetko: i teba na nohách držať, rozumu, rozvahy ti dolievať, i
            Jana môjho zavrávať, dieťa vám zabávať — to nevystačím.
     <span class="emphasis">
      <em>
       (Ide von.)
      </em>
     </span>
     Čože stojíš nad ním, keď spí?
     <span class="emphasis">
      <em>
       (Hneď sa vráti.)
      </em>
     </span>
    </p>
    <p>
     EVA: Tetka, už mi darmo hlavu pílite. Čím ďalej, tým mi viac hučí v nej; nepočujem,
            nevidím, iba tento môj hriech nevinný v kolíske. Pozrite, ako tíško spí, spí už i dve
            hodiny, ani sa nepohne, akoby sa bálo zobudiť, zaplakať, akoby vedelo, že prišlo
            nevolané. Že je tu nečakané, nevítané gazdovi, ktorý mu je nie otcom.
    </p>
    <p>
     BORA: No, len už zas začínaj lamentácie. Najedlo sa — spí. Ono i vie, že je tu, kde
            by nemalo byť… Len by Ondrej nevedel a nezvedel, aspoň kým mu to ja nezjavím, to si ja
            vinšujem.
    </p>
    <p>
     EVA: Ale, tetka, ako si len to môžete myslieť? Či jemu od roka, ako ma svet videl a
            čo je ono na svete, nenapísali, alebo či sa nezišiel s krajanom, hoc i vo svete, v
            Amerike? A keď je i len z našej obce aspoň dvadsať-tridsať duší za morom.
    </p>
    <p>
     BORA: A možno predsa, že nie. Čože ty vieš? Ja už môžem povedať, čo som tam bola
            jedenásť rokov, kým mi muža nezabilo — pánboh mu viny odpusť, čo bol i pijan a ma nechal
            s chlapcom ako na dlani. A rodiny takej nemá, a čo má, tá nevie, kde je. Svet, Amerika,
            ďaleký-široký… A už by sa nebol zdržal, keby o decku znal, prísť, alebo ti v liste
            napísať, aby pankharta v dome nenašiel. Ale píše ti: „Moja milá žena…“
    </p>
    <p>
     EVA: Veď o hodinu-dve mu už iste nebudem. A tu naša posledná hodinka…
    </p>
    <p>
     BORA: Nože netáraj! Kdeže si to videla, alebo počula, žeby sa preto náš národ
            zabíjal? A čo ťa trochu vypacká, ak sa nazlostí, to prenesieš…
    </p>
    <p>
     EVA: Ja som pripravená. Čo mi urobí, nedbám, len dieťa opatrite, žeby som ešte i za
            to nemala hriechu, že som ho neukryla… Veď je vaše vnúča, tetka, mama moja milá; jemu,
            neviniatku, nedajte ublížiť.
    </p>
    <p>
     BORA: Už ti stý raz opakujem, že si ho vezmem k nám, a len keď Ondreja vyskúmame,
            potom uvidíme… No zjaviť mu tvoju chybu, to mu musíme samy. Ja sa už na to podoberiem.
            Neboj sa… Zakrútim mu ja hlavu!
    </p>
    <p>
     EVA: Železnica už hučí…
    </p>
    <p>
     BORA: V tvojej hlave bezradnej!
    </p>
    <p>
     EVA: Kieže sa ja veziem, aby som sa pod ňu hodila, a bol by pokoj.
    </p>
    <p>
     BORA: Pokoj! To by už len bol pokoj — mne, starej žene, s deckom. Nože si rozmysli v
            svojej tupej hlave, či to dobre vravíš?
    </p>
    <p>
     EVA: Hlavička moja, čože ja viem teraz rozmyslieť? Len to sa mi tisne do umu: prečo
            ste mi niečo nerobili? Prečo ste ma neotrávili? Ako som vás prosila, ruky spínala…
    </p>
    <p>
     BORA: Do temnice sa dostať, tam skazu vziať, a tebe na pokoji v hrobe hniť, moja
            milá! Radšej ťa budem opatrovať, decku slúžiť. A hriech na dušu si vziať, dva životy na
            svedomie! Máš ho z čoho vychovať! A keď sa vychová, bude ti na pomoci, alebo ešte i
            jemu. Ale koľko je hodín? Večerí sa, bude treba ísť na stanicu. Zapáľ.
    </p>
    <p>
     EVA: A čo Janko? Nevojde?
    </p>
    <p>
     BORA: Tak! Budeme sa všetci traja prizerať, ako vaše dieťa spí, a robota bude stáť.
            Má sa čo oháňať okolo toľkého statku, i po dvore a všade poriadiť treba, keď gazda
            prichádza z Ameriky, aby nebolo, že ste sa len milovali, žili si v radosti, a gazdovstvo
            bral čert, čo je i nie pravda. Veď ste nadobudli viac, ako keby sám bol doma býval. Môj
            Janko veru si hľadel ako svojho. Ale aby už zapriahol a šiel azda. Koľkože je tých
            hodín?
    </p>
    <p>
     EVA: Sedem.
    </p>
    <p>
     BORA: No a o deviatej je tu železnica. Aby sa poberal. I ty by si len predsa mala
            ísť, ako si dosiaľ chodievala. Iď, lepšie bude. Navarené, prichystané je všetko, voda sa
            mu hreje — ja dom opatrím. Lebo sa už hneď na stanici nahnevá. Spýta sa, kde je žena,
            gazdiná — no, čo mu povie? Ochorela, či čo?…
    </p>
    <p>
     EVA: Nie, mama. Už čo mi hneď na planšie vyjde, nejdem. Aby aspoň v dedine nebol krik
            a nepľul svet na to, že nemám už ani očú…
    </p>
    <p>
     BORA: A druhá by šla! Toť: Zuza Dzurišova, Marina Jacíčka…
     <span class="emphasis">
      <em>
       (Vyjde.)
      </em>
     </span>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523232">
        </a>
        Výstup 2.
       </h2>
      </div>
     </div>
    </div>
    <p>
    </p>
    <p>
     EVA
     <span class="emphasis">
      <em>
       (sama):
      </em>
     </span>
     Ja nie. Nie, ani za svet! Veď odísť by som mala i z
            domu, neukázať sa mu viac na oči. I páli ma tu všetko, cudzou som si vo vlastnom. Ja,
            biedna mať, moje decko nešťastné! Otravovala som ťa ešte v živote, a ty mi žiješ… Či mi
            budeš dobré, či mi vrátiš niekedy ten blen, ktorým som ťa pojila? Ja som ťa nechcela,
            ale otec tvoj neláskavý: „Otráv ho, otráv v sebe a nebude nik vedieť.“ Nemá lásky k nám.
            A ja som ho ľúbila, zaľúbila ako slepá… Nikdy nikoho na svete, a doň som sa musela
            potknúť, zabiť. Srdce moje biedno, čo si mi neskamenelo pri prvom pohľade naň?
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523277">
        </a>
        Výstup 3.
       </h2>
      </div>
     </div>
    </div>
    <p>
     <span class="emphasis">
      <em>
       Eva, Bora. Pozdejšie (za scénou) Jano.
      </em>
     </span>
    </p>
    <p>
    </p>
    <p>
     BORA
     <span class="emphasis">
      <em>
       (dnu):
      </em>
     </span>
     Takej mu dodávaš smelosti, že nebol by div, keby už
            bol v deviatom chotári.
    </p>
    <p>
     EVA: Ja viem, že ma on teraz opustí, a opustí si i dieťa…
    </p>
    <p>
     BORA: Kdeže ho opustí? Neopustí! Ale tak sa mu ruky trasú, koňovi nemôže založiť
            ohlávky. To ste mi už potom smelý národ! Ale spriahnuť sa, sluha s gazdinou, dieťa
            splodiť, na to ste mali smelosti… Vtedy ste nepomysleli na svoje, na moje trápenie, ani
            na to, že vám bude raz i gazdu dočkať v dome, poň ísť na stanicu a zoči-voči.
    </p>
    <p>
     EVA: Či som ja pomyslela, že do toho upadnem? Veď som bola mladá, on po štyri-päť
            rokov v Amerike, a chránil ma pánboh… A Jano, ako vošiel, už mi bol známy, blízky… Už
            som v mysli hrešila. Prosila som anjela-strážcu, na spovedi som bola; preč mi ho bolo
            poslať, zberala som sa mu vypovedať službu…
    </p>
    <p>
     BORA: Bola by si azda našla takého sluhu? Veď je on akoby sám gazda…
    </p>
    <p>
     EVA: Nebola by ho našla, nebola, nie. To ma zahubilo. So starým sluhom Tomášom za
            sedemnásť rokov bola robota ako pod pavúzom, tvrdá, nechutná. A tu príde Janko: ožil
            dom, ožilo pole i statok len tak virgal, a zbláznilo sa všetko za ním, a najprv gazdiná.
    </p>
    <p>
     BORA: Môj syn krásny! Moja pýcha!
    </p>
    <p>
     EVA: A zapriaha?
    </p>
    <p>
     BORA: Zapriaha azda. Iď, povedz si mu. Si mu bližšia teraz ako ja. Nech ťa počúva,
            keď mňa nechce.
     <span class="emphasis">
      <em>
       (Do okna.)
      </em>
     </span>
     Jano, Jano môj! Ale zapriahaš?
    </p>
    <p>
     JANO
     <span class="emphasis">
      <em>
       (na dvore):
      </em>
     </span>
     He-ej!
    </p>
    <p>
     BORA: Nože sa skorej. Treba ta ísť.
    </p>
    <p>
     JANO: Nech ide, kto chce! Ja nejdem!
    </p>
    <p>
     EVA: Janko, čo to vravíš? Ak ty nejdeš a nedočkáš gazdu doma, tak ho ani ja. Ale
            potom i zbohom na večnosť! Vezmem decko a pôjdem sa zmárniť.
     <span class="emphasis">
      <em>
       (Von.)
      </em>
     </span>
     Janíčko, ratuj ma!…
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523410">
        </a>
        Výstup 4.
       </h2>
      </div>
     </div>
    </div>
    <p>
    </p>
    <p>
     BORA
     <span class="emphasis">
      <em>
       (sama):
      </em>
     </span>
     Eva, netáraj! Len tak sa budete márniť… A ja som
            rada, že je tu, na svete, živé a zdravé. Za dvadsať rokov si nemala detí s mužom, a
            teraz ho pôjdeš zmárniť… Také dieťa! Len by žilo, zdravé bolo. Do sveta súce dieťa
            zmárniť! Bude nám všetkým dobre skrze neho. V takom majetku! Ešte vraj pomáhať, otráviť.
            A ja rada, že sa tak stalo. Dobre si si to, syn môj, premyslel, takto sa oženiť. Čo,
            vziať si nejakú praslicu holú — bieda do smrti, a takto si gazda. A len ju azda
            nezahluší. Starí chlapi nie sú už takí náruživí do bitky. A čo ako bude,
     <span class="emphasis">
      <em>
       jej
      </em>
     </span>
     čiastka patrí
     <span class="emphasis">
      <em>
       jej
      </em>
     </span>
     dieťaťu. Bolo by
            najlepšie rozdeliť majetok, od muža odísť a žiť si s mojím Jankom. Ženiť sa mu potom
            veru netreba. Že je staršia o pätnásť-šestnásť rokov — veď ani on nebude vždy mladý! A
            žena pekná, mladica. Tu by mal svojho chlebíka. Nestatočným spôsobom zaslúžený chlebík,
            povie svet. Ale mohla za ním nejsť. Kto sa o komín otrie, iste sa začierni. Len ty, syn
            môj, opatruj decko i ju, a nebude ani hriechu. Však žijú ľudia statočne, čo i tak
            porobia, ako vy. Len nech pekne žijú, tak ich i pánboh požehná. Viem, vidím…
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2523483">
        </a>
        Výstup 5.
       </h2>
      </div>
     </div>
    </div>
    <p>
     <span class="emphasis">
      <em>
       Bora, Eva, Jano.
      </em>
     </span>
    </p>
    <p>
    </p>
    <p>
     EVA
     <span class="emphasis">
      <em>
       (dnu, za ňou Jano):
      </em>
     </span>
     Mal by si svedomie teraz ma opustiť?
    </p>
    <p>
     JANO
     <span class="emphasis">
      <em>
       (trochu nasprostastý, ale priamy, neskazený, s bičom v ruke, v
               kabanici):
      </em>
     </span>
     Ja sa gazdovi zabiť nedám. A vy ste chodili za mnou. Čo ste
            vychodili, to je vaše. Ja idem preč.
    </p>
    <p>
     BORA: Syn môj! Taký by si bol otec? Už či Evka chodila za tebou, či ty za ňou…
    </p>
    <p>
     JANO: Ja len, keď mi cestu ukázali. Ja by sa nebol odvážil.
    </p>
    <p>
     BORA: Nolen, no. Každý pes má blchy. Nie si ty od iných odchodnejší. Spolu ste si ho
            vychodili, a ty si musíš vziať polovičku ťarchy na seba. A len sa neškriep! Páčila sa ti
            gazdiná. Neraz si mi povedal, že keby nemala muža, že ako ti hovie, že by si sa
            nerozmýšľal, čo je i staršia.
    </p>
    <p>
     JANO: To ste mi vy požuli do úst.
    </p>
    <p>
     BORA: Lebo si ty malé decko… Že by si teraz nechcel byť svedkom a ju nebrániť, ak ju
            bude gazda mučiť, trápiť, biť? I ja vám pomôžem. O dieťa sa nehádajte. To je tu. Čože
            už? Teraz ide o gazdu, nie…
    </p>
    <p>
     EVA: Ani ho na rukách nemal, ako je na svete. Do izby nevojde, ak ho nevtiahnem.
    </p>
    <p>
     JANO: Lebo hneď vidím gazdu za stolom, a hneď mi chuť prejde i do jedla, i do pitia,
            keď si pomyslím, že som ja len predsa sluha.
    </p>
    <p>
     EVA: Ja nemôžem zato, že sa len za sluhu pokladáš. Či ťa neusádzam zavrchstola? Či
            nežijem, nie som s tebou ako vlastná žena? Na všetko sa ťa opýtam, kroka neurobím bez
            teba, tvojej porady…
    </p>
    <p>
     JANO: To hej. Ale ja, ja len predsa musím vedieť, že tu nie je moje miesto, ale v
            stajni, v kuchyni.
    </p>
    <p>
     BORA: Ty len vše svoje hudieš, a nedajbože ti to z hlavy vybiť. A ono mal by si si
            teraz už pomyslieť, že ty si
     <span class="emphasis">
      <em>
       prvý
      </em>
     </span>
     gazda v dome. Ondrej sa odcudzil,
            tam bol celé roky vo svete, príde, a zas pôjde, a ty si tak musíš pomyslieť, syn môj, že
            ty držíš dom, na tvojej hlave je starosť o Evkinu čiastku v majetku. Aby ju nevyduril
            gazda i s dieťaťom. Ty sa musíš neviniatka zastať, i matere jeho, ako sa patrí. Len ty
            pekne sadni na vozík a iď, bež po gazdu a rob sa, akoby sa nič nebolo stalo.
    </p>
    <p>
     JANO: Ak má pri sebe revolver…
    </p>
    <p>
     BORA: Ba — bože, odpusť hriechy!
    </p>
    <p>
     JANO: Ja sa pre dieťa nedám zabiť.
    </p>
    <p>
     EVA: A ja som sa dala pre teba.
    </p>
    <p>
     JANO: Mohla si sa nepliesť stále okolo mňa.
    </p>
    <p>
     BORA: No, už si nevykrikujte. Bolo, ako bolo. Keby si nebol býval tiež hriešnym, bol
            by si jej ušiel ako Jozef Putifárke.
    </p>
    <p>
     JANO: Ja i tak poviem, ak na to príde. A že som neušiel, zato nemôžem. Ale že som v
            mysli nemal, to sa zaprisahám i pred oltárom. Dosť dievok, keby…
    </p>
    <p>
     EVA: Keď som ti už taká zhnusená, nuž dobre: vydaj ma na súd. Nech trpím ja sama, za
            všetko.
    </p>
    <p>
     JANO: Čo by som ťa… Ja len, čo je pravda, keď mať tak…
    </p>
    <p>
     BORA: Pohútaj, povedz, čo chceš, ale hľaď i na to, že si decku otec. Toto si rozváž v
            svojej múdrej hlave. A na ceste ťa zabíjať nebude. A ty vyrozumieš z prvého slova, z
            jeho tvári, aký je gazda, čo myslí. To predsa hneď uvidíš, čo ti povie. Ak by ti šiel na
            život, odbehneš. Tma je; len už bež poň.
     <span class="emphasis">
      <em>
       (Ľahko ho vytíska.)
      </em>
     </span>
    </p>
    <p>
     JANO
     <span class="emphasis">
      <em>
       (ide):
      </em>
     </span>
     Mala si ko mne prísť, mohli sme: alebo ty, alebo ja
            radšej nohu zlámať…
     <span class="emphasis">
      <em>
       (Cez dvere.)
      </em>
     </span>
     Ja za ňou nechodil po chyžiach, a
            ona liezla za mnou po chlievoch.
    </p>
    <p>
     EVA: Hanba ti, Jano, za tie reči! Pes nešteká na suku…
    </p>
    <p>
     BORA: Dievka moja
     <span class="emphasis">
      <em>
       (zapcháva jej ústa)
      </em>
     </span>
     , prežri, prežri, dobre
            bude.
    </p>
    <p>
     EVA: Nemá citu — takto ma s blatom miešať. Nevedela som sa radšej otráviť…
     <span class="emphasis">
      <em>
       (Plače.)
      </em>
     </span>
    </p>
    <p>
     JANO
     <span class="emphasis">
      <em>
       (počuť voz na dvore a bičom puknúť):
      </em>
     </span>
     Hijo!
    </p>
    <p>
     BORA
     <span class="emphasis">
      <em>
       (tíši ju):
      </em>
     </span>
     Už vyšiel.
     <span class="emphasis">
      <em>
       (Vydýchne.)
      </em>
     </span>
     Prikryjeme na stôl.
    </p>
    <p>
     <span class="emphasis">
      <em>
       (Opona.)
      </em>
     </span>
    </p>
    <p>
    </p>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506578">
       </a>
       Scéna II.
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2506590">
        Výstup 1.
       </a>
      </span>
     </dt>
     <dt>
      <span class="sect1">
       <a href="#id2506782">
        Výstup 2.
       </a>
      </span>
     </dt>
     <dt>
      <span class="sect1">
       <a href="#id2506834">
        Výstup 3.
       </a>
      </span>
     </dt>
     <dt>
      <span class="sect1">
       <a href="#id2507022">
        Výstup 4.
       </a>
      </span>
     </dt>
     <dt>
      <span class="sect1">
       <a href="#id2507090">
        Výstup 5.
       </a>
      </span>
     </dt>
     <dt>
      <span class="sect1">
       <a href="#id2507415">
        Výstup 6.
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506590">
        </a>
        Výstup 1.
       </h2>
      </div>
     </div>
    </div>
    <p>
     <span class="emphasis">
      <em>
       Eva, Bora.
      </em>
     </span>
    </p>
    <p>
    </p>
    <p>
     EVA: Ja sa len bojím, že nepôjde, vráti sa, a tak sa Ondrej už na ceste dozlostí a
            bude horšie, ako sa nazdávate.
    </p>
    <p>
     BORA: Už šiel, neboj sa. Dovezie ho, ak príde. A keď telegrafoval zo Žiliny, tak už
            príde. Ale ja len, že si mala i ty ísť, ako dosiaľ bývalo…
    </p>
    <p>
     EVA: Nemožná vec. Ak nezná o ničom, pálila by ma v tvári taká falošnosť, a keď zvie,
            vyrútil by mi to na oči, že som nemala hanby ani dnes…
    </p>
    <p>
     BORA: I tak je: ak vie o všetkom a je nazlostený, je pravda, dcéra moja, či sa budete
            na ceste trhať, biť? Doma je už len doma. Krov zakryje, steny nevyvolajú.
    </p>
    <p>
     EVA: Vyvolá tento svedok.
    </p>
    <p>
     BORA: To je nemý svedok. Od toho len to zvie, čo my chceme. Ničoho sa neboj. Len ťa
            nezabije. Či sa to s tebou prvou stalo? Či s mojím synom? Ale ty, mať, musíš si dbať o
            dieťa i inak ešte, nielen sa láskať s ním, alebo žalmy nad ním spievať. Tu ide o
     <span class="emphasis">
      <em>
       majetok
      </em>
     </span>
     , aby dieťa
     <span class="emphasis">
      <em>
       malo
      </em>
     </span>
     … Vidíš, že môj Jano
            mu nemal ešte kedy nagazdovať a ja že nič nemám. Ak Ondrej dieťa nebude chcieť v dome
            trpieť, ja ti ho opatrím, ale chovať kto ma bude? Ty svoje musíš mať v rukách, ty si
            svoju polovičku musíš vše v uzlíku držať, aby si ju vzala hocikedy…
    </p>
    <p>
     EVA: Vravím vám: nespytujte sa, ale čo treba — vezmite.
     <span class="emphasis">
      <em>
       (Podáva.)
      </em>
     </span>
    </p>
    <p>
     BORA: Treba bude plátna na plienky, perinka: moja roztrasená, stará, zo sliepky, na
            tom mi nebude spávať dobre. Treba poduška, odedza, plachta…
    </p>
    <p>
     EVA: Naviažeme, i vám sama zanesiem.
     <span class="emphasis">
      <em>
       Ja
      </em>
     </span>
     som narobila. Už kým sa
            budem vládať, ani dieťa, ani vás neopustím, lebo ste sa mi od počiatku ozaj materou
            ukázali. Tu máte. Tridsať zlatých som vám dala…
    </p>
    <p>
     BORA: Dala, dala, ale sa minuli. Mne tiež treba, i zjesť, i vypiť si musím, aby ho
            moje slabé staré ruky uvarovali… A kdeže ja už teraz, keď som vše tu. Roboty nespravím,
            ani nezarobím. Ani svet ma nevolá, že ťa zakrývam. Nuž ale, pre pána boha, veď mi je
            dieťa, či nie? Ja sa mám teraz o to trápiť, ako, kde sa vzalo…
    </p>
    <p>
     EVA: Tu je osemdesiat zlatých, a ostatné sú na knižke v Slovenskej, na moje meno.
            Jeho sú osobitne. Ak by sa tak stalo, že by ma zniesol z tohto sveta, tu máte i tú
            knižku, opatrite dieťa.
    </p>
    <p>
     BORA
     <span class="emphasis">
      <em>
       (dojatá grošom, plače):
      </em>
     </span>
     Ja som už stará, čože ja? Ale kým
            mi pánboh dá zdravia, ja ťa neopustím, ani môj Janko ťa nenechá. Nesmie ťa, kým som mu
            ja mať. To by bolo: nad kuraťom sa ti srdce pohne, a nad človiečikom z tvojej krvi by sa
            mi nemalo.
     <span class="emphasis">
      <em>
       (Uviazali.)
      </em>
     </span>
    </p>
    <p>
     EVA
     <span class="emphasis">
      <em>
       (pomohla na chrbát Bore):
      </em>
     </span>
     Len chytro, mama moja, lebo mi už
            dych stavia.
    </p>
    <p>
     BORA: Vrútim cez prah, a tu som. Len si to už u nás bude! Hneď priletím po moje
            krásne vnúča.
     <span class="emphasis">
      <em>
       (Odíde.)
      </em>
     </span>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506782">
        </a>
        Výstup 2.
       </h2>
      </div>
     </div>
    </div>
    <p>
    </p>
    <p>
     EVA
     <span class="emphasis">
      <em>
       (sama nad kolískou):
      </em>
     </span>
     Krásne moje dieťa! Ale mať tvoja
            nekrásna. Spochabila sa, na starosť spochabila. Za dvadsať rokov nepomyslela na hriech,
            a dnes je v ňom. Piaty raz sa vracia z Ameriky, po tri razy vybudol po štyri roky, a
            čistá som bola, a teraz — biedna moja hlavička! Načo ide? Načo šiel? Detí sme nemali,
            nemal sa na koho trápiť vo svete, a len ho tiahlo, tiahlo bohatstvá nadobúdať a mňa
            vydávať pokušeniu a hriechu… Čože mi je teraz z toho majetku? Všetkého máme, mať budeme,
            a moje je iba toto biedne tielko, nevinná dušička. Ani rodiny, ani priateľa, iba tá
            stará mať jeho. Ani otec ako otec. Hanbí sa za nás. Azda keby som mala dvadsať rokov…
            Azda za poslednú slúžku by sa tak nehanbil, ako sa za mňa — len by mladá bola.
            Posmievajú sa mu vraj, a on ma zapiera, neváži si mojej lásky, ani ako blata za nechtom.
            Bože, prečo si mi vzal starého sluhu? Veď som s tým bola ako s otcom. Čo si ma tak
            strestal, prečo si mi nedal vnuknutia, že zahubím si tým krokom celý život, celý svet?
            Veď mne nikto nepovedal, že zle robím; nikto svetla do mojej temnej hlavy nenalial,
            srdce na žlč neobracal, iba potom, keď ma začali „takí“ chlapi nadchodiť, sa mi
            vyškierať… Aký drahý, svätý mi bol ten cit k Jankovi, dusila som ho v sebe, bála sa oň,
            kým mi tí nevytýkali „sluhu“, paholka, sprostáka, že som si zaľúbila… „Mala si byť
            múdrejšia…“ Fuj, či sa mi hnusí to slovo. Ja som rada videla Jana, a oni mi, že som mala
            byť „múdrejšia“…
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506834">
        </a>
        Výstup 3.
       </h2>
      </div>
     </div>
    </div>
    <p>
     <span class="emphasis">
      <em>
       Eva, Bora.
      </em>
     </span>
    </p>
    <p>
    </p>
    <p>
     BORA
     <span class="emphasis">
      <em>
       (sa vracia):
      </em>
     </span>
     S kýmže sa rozprávaš? Len ma tak trhlo.
            Počujem hlas…
    </p>
    <p>
     EVA: Kde? Už?
    </p>
    <p>
     BORA: Neplaš sa. Tvoj som počula pod oknom.
    </p>
    <p>
     EVA: Ponáhľajte sa, tetka, mama moja, lebo každú chvíľu môžu byť tu, a dieťa je v
            nebezpečenstve.
    </p>
    <p>
     BORA: Veď letím, dcéra moja, aby sa ozaj nestalo niečo… Daj ho chytro. Odej ma.
     <span class="emphasis">
      <em>
       (Spravia.)
      </em>
     </span>
     Tak, moje, môj púčik maličký.
     <span class="emphasis">
      <em>
       (Bozká
               ho.)
      </em>
     </span>
    </p>
    <p>
     EVA: Moja sirôtka. Ktovie, či ťa ešte živá vidím. Mama, mamička naša, vám ho porúčam,
            keď je Janko studený k nemu… Ak by sa tak stalo, že by toto už bol posledný večer môjho
            života, nedajte mu zahynúť, kým budete žiť. Ak si ho vychováte, sebe si ho vychováte.
            Aspoň vám niekedy vody podá, opatrí vás, oči zatlačí. Doveďte dievča na môj hrob, učte
            ho nepreklínať ma. Povedzte mu, že nešťastie, že — láska, že srdce… Aby ho boh chránil
            od podobného údelu. Naúčajte mi ho statočnosti a zošklivte mu každý hriech… Žiť budete
            mať z čoho, kým ho vykublete. Moja čiastka je jeho, je vaša… Tú vám Ondrej musí vydať,
            čo je aký lakomý na majetky a peniaze…
    </p>
    <p>
     BORA: Bolo by bývalo dobre pred notárom písmo spraviť… Ale už ten biedny život ti
            azda len daruje. Máme príklady, stalo sa v Čerinách: tak sa vypomstil, že nedal jej,
            žene, takej ako ty, mäsa jesť už dvanásť rokov, ale žije s ňou, majú deti… V Rovniach,
            ten tú bije, zle žije, ale ona nemá nič, niet sa jej kde podieť. Ale sú i takí, čo si
            uznajú, a dobre je. Hľa, Mišo Kovalovie, sadol do kútika, keď bolo krštenie, a neuznával
            za svoje, a potom uznal…
    </p>
    <p>
     EVA: Ondrej neuzná.
    </p>
    <p>
     BORA: To nemôže. Tam bolo inak. Ale či i cudzie deti nemáme radi? I toto je také…
     <span class="emphasis">
      <em>
       (Hýbe sa odísť.)
      </em>
     </span>
    </p>
    <p>
     EVA: Príďte pod okno, príďte ho hneď privítať. Ja si bez vás zúfam, ja na nohách
            neobstojím, ani večere nedám. Ja uľahnem, ochoriem…
    </p>
    <p>
     BORA: Nakŕmim ho mliečkom a pribehnem hneď.
    </p>
    <p>
     EVA: Dcérka moja milá, pánboh ťa chráň od choroby, nešťastia a hriechu. Počúvaj svoju
            dobrú starú mamičku a buď potom lepšia, cnostnejšia ako tvoja biedna mať.
     <span class="emphasis">
      <em>
       (Svätenou vodou kropí decko.)
      </em>
     </span>
     Vo meno boha, otca i syna ducha
            svätého.
    </p>
    <p>
     BORA
     <span class="emphasis">
      <em>
       (sa žehná a odchádza).
      </em>
     </span>
    </p>
    <p>
     EVA: A teraz už buď, bože, mojej duši milostivý! Zbohom, mama naša! Pozdravte Janka,
            ak sa už s ním nezídem, že som ho mala rada… Aby mi pre smrť moju odpustil, ak som mu
            svojou láskou zahubila život… Položím zaň kedykoľvek svoj. Zbohom na večnosť.
     <span class="emphasis">
      <em>
       (Objíma a bozkáva Boru i dieťa.)
      </em>
     </span>
    </p>
    <p>
     BORA: Nevzdávajže sa tak nádeje a všetkej viery. Dobrý pánboh nad nami, nad dobrými i
            zlými. Pomôž.
     <span class="emphasis">
      <em>
       (Vynesú kolísku.)
      </em>
     </span>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507022">
        </a>
        Výstup 4.
       </h2>
      </div>
     </div>
    </div>
    <p>
     <span class="emphasis">
      <em>
       Eva. Pozdejšie (za scénou) Jano.
      </em>
     </span>
    </p>
    <p>
    </p>
    <p>
     EVA
     <span class="emphasis">
      <em>
       (sadne a ticho fiká; bijú hodiny, pol desiatej):
      </em>
     </span>
     Život, či
            smrť mi odbíjate? I život mi bude hrobom. Kdeže obrátim oči svoje? Kde skryjem hanbu
            svoju? A úplná smrť, tá ma zbaví všetkých bolestí, trápení, ale mi i dieťa vezme. Čo
            bude s ním? A čo bude, ak ma nažive nechá? Budem sa musieť hanbiť na ulicu s ním, bude
            opovrhované ako prašivé mača…
    </p>
    <p>
     JANO
     <span class="emphasis">
      <em>
       (na dvore):
      </em>
     </span>
     Hôó!
    </p>
    <p>
     EVA
     <span class="emphasis">
      <em>
       (počúva):
      </em>
     </span>
     Tu je, tu je. Došiel.
     <span class="emphasis">
      <em>
       (Prežehná sa
               svätenou vodou.)
      </em>
     </span>
     Ježišu, ako si sa zmiloval nad hriešnou ženou, tak zmiluj
            sa i nado mnou!
     <span class="emphasis">
      <em>
       (Vyjde. Pauza.)
      </em>
     </span>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507090">
        </a>
        Výstup 5.
       </h2>
      </div>
     </div>
    </div>
    <p>
     <span class="emphasis">
      <em>
       Eva, Kvaško.
      </em>
     </span>
    </p>
    <p>
    </p>
    <p>
     EVA
     <span class="emphasis">
      <em>
       (prvá dnu).
      </em>
     </span>
    </p>
    <p>
     KVAŠKO
     <span class="emphasis">
      <em>
       (americky oblečený)
      </em>
     </span>
     … a že ťa trochu hlava bolí…
    </p>
    <p>
     EVA: I robotu som mala, i večeru, aby si mal hotové… i vody zohriať, umyť sa…
    </p>
    <p>
     KVAŠKO: Nuž keď si mala robotu, to je druhá vec. Ale pre večeru, vodu, poriadna žena,
            mala si prísť ako druhé razy. Lebo to už len vieš,
     <span class="emphasis">
      <em>
       aká
      </em>
     </span>
     nepríde
            oproti mužovi.
    </p>
    <p>
     EVA: A čože môžeš súdiť vopredok, či som i ja nie
     <span class="emphasis">
      <em>
       taká
      </em>
     </span>
     , keď si
            nie doma už tri roky.
    </p>
    <p>
     KVAŠKO: Pochváľ sa mi teda, ako ste, čo ste? I tak si mi za pol roka sotva raz-dva
            písavala…
    </p>
    <p>
     EVA
     <span class="emphasis">
      <em>
       (stojí proti nemu):
      </em>
     </span>
     Čože ti? Kdeže začať? Za tri roky čo sa
            u nás porobilo, akože ti — všetko? Spytuj sa ma…
    </p>
    <p>
     KVAŠKO: Ako žiačky? Začni, kde chceš. Sluhu si pochovala…
    </p>
    <p>
     EVA
     <span class="emphasis">
      <em>
       (strašne prekvapená):
      </em>
     </span>
     Ale? Vieš už?
     <span class="emphasis">
      <em>
       (Myslí, že
               mravne Jana.)
      </em>
     </span>
    </p>
    <p>
     KVAŠKO: Nuž veď si mi i písala, i vidím druhého…
    </p>
    <p>
     EVA
     <span class="emphasis">
      <em>
       (vzdychne):
      </em>
     </span>
     Áno… Umreli, chudáčik, starý Tomáš…
     <span class="emphasis">
      <em>
       (Plače.)
      </em>
     </span>
     Je mi vše ľúto za nimi ako za vlastným otcom.
    </p>
    <p>
     KVAŠKO: Všetci pomrieme. A nový je robotný? Podľa reči nie veľmi sa vidí. Len tak cez
            zuby sa zhováral, šibal kone, i mňa po očiach, že som ho skoro z vozíka zhodil. Robí,
            poslúcha ťa?
    </p>
    <p>
     EVA: Poslúcha… Až príliš poslúchal.
    </p>
    <p>
     KVAŠKO: Tak ste i niečo zvýšili. Či len čo ste vyžili z gazdovstva?
    </p>
    <p>
     EVA: Na peniaze sa spytuješ? Štyri stovky sme zvýšili v peniazoch…
    </p>
    <p>
     KVAŠKO: A statku odchovali?
    </p>
    <p>
     EVA: Hej, Rysuľa mala blížence a obe sa chovajú…
     <span class="emphasis">
      <em>
       (Naivne.)
      </em>
     </span>
     Také
            sú pekné, a ako jedno!
     <span class="emphasis">
      <em>
       (Zmätene.)
      </em>
     </span>
     Zaviazal by si do podušky, také
            sú pekné…
    </p>
    <p>
     KVAŠKO: Netáraj! Či sú to nejaké deti?!
    </p>
    <p>
     EVA: Deti?
     <span class="emphasis">
      <em>
       (Hrúza.)
      </em>
     </span>
     Ty by si radšej deti ako teľce? Chachacha!
    </p>
    <p>
     KVAŠKO: Aké to máš reči dnes? Toho som neskúsil pri tebe, a už sa piaty raz vraciam z
            Ameriky. Či si chorá, žena, či ti je čo?…
    </p>
    <p>
     EVA: Chorá, alebo ešte len ochoriem, a možno, že od toho i umriem. Ondrej, Ondrej,
            keby si ty vedel! Ale ja som pripravená.
    </p>
    <p>
     KVAŠKO: Nešťastie vás zašlo, že mi takto v hádkach rozprávaš… Ukáž knižku od peňazí,
            chytro, a neblázni ma!
    </p>
    <p>
     EVA
     <span class="emphasis">
      <em>
       (vykladá z truhly, zo spodku):
      </em>
     </span>
     Ty mamonár! Tu je, tu je…
     <span class="emphasis">
      <em>
       (Podá mu.)
      </em>
     </span>
    </p>
    <p>
     KVAŠKO
     <span class="emphasis">
      <em>
       (hľadí do knižky):
      </em>
     </span>
     Mali sme deväťtisíc, a ja za tri roky
            poslal som ti pol tretej tisícky a interes…
    </p>
    <p>
     EVA: Netkla som sa ho, ešte som doložila tie štyri stovky…
    </p>
    <p>
     KVAŠKO: To na tie koruny…
     <span class="emphasis">
      <em>
       (Sebe.)
      </em>
     </span>
     Osemnásť a päť, a jeden, a tu
            vyše dvadsaťpäťtisíc, to je dvanásť a pol… Že nie už aspoň pätnásť…
    </p>
    <p>
     EVA: Nemohla som viac stisnúť. Slabé úrody, zrna ledva bolo čo odpredať, statok
            dorastá iba teraz… Ale, Ondrej, ty sa už nič inšie nespýtaš? Ty si nie zvedavý, ako som
            žila so svetom, ako som gazdovala so statočnosťou tvojou i svojou? Zahoď tú knižku!
            Zahoď ju.
     <span class="emphasis">
      <em>
       (Berie mu ju.)
      </em>
     </span>
     I tak, komuže necháš tie peniaze?
    </p>
    <p>
     KVAŠKO: Žena, neblázni sa, netrhaj peniaze. Budú, komu budú. Spravím fundáciu za seba
            i za teba…
    </p>
    <p>
     EVA: Za mňa duplovanú. Ja som veľmi hriešna…
    </p>
    <p>
     KVAŠKO: Kríž dám postaviť…
    </p>
    <p>
     EVA: Mne na hrob netreba. Daj si, ak dáš, len sebe. Ja som nehodna toho. Ty si sa
            trápil za toľké roky, a ja som si doma žila vo svet…
    </p>
    <p>
     KVAŠKO: No, už sa len neponižuj ani ty. Tvoja robota je tiež hodna odmeny.
     <span class="emphasis">
      <em>
       (Volá.)
      </em>
     </span>
     Jano! Jano! Vravím mu: dones kufor, a on nič. Jano! Ten
            kufor! Nože ho…
    </p>
    <p>
     EVA: Janko, počúvaj gazdu…
     <span class="emphasis">
      <em>
       (Vyjde.)
      </em>
     </span>
    </p>
    <p>
     KVAŠKO: Akýže je to paholok?! Druhý by prišiel rozkladať, čo on, ako on, ako v
            stajni, na poli, a toto ani nevojde.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507415">
        </a>
        Výstup 6.
       </h2>
      </div>
     </div>
    </div>
    <p>
     <span class="emphasis">
      <em>
       Kvaško, Jano. Pozdejšie Eva a Bora.
      </em>
     </span>
    </p>
    <p>
    </p>
    <p>
     JANO
     <span class="emphasis">
      <em>
       (s kufrom, opatrne):
      </em>
     </span>
     Dobrý večer! Vitajte doma! Kdeže ho?
    </p>
    <p>
     KVAŠKO: Že si už len vošiel. Kážem mu kufor vniesť, a on sa dá vyvolávať. A gazdiná,
            že je kde? A tvoja mať? Zdravá?
     <span class="emphasis">
      <em>
       (Otvára kufor.)
      </em>
     </span>
    </p>
    <p>
     JANO
     <span class="emphasis">
      <em>
       (nevie na čo odpovedať):
      </em>
     </span>
     Ta bežali…
    </p>
    <p>
     KVAŠKO: Vy sa ma bojíte, či čo?
    </p>
    <p>
     JANO: Ach, ja nie. Nech sa boja gazdiná. Oni ma vzali do služby a oni za mnou šli…
    </p>
    <p>
     KVAŠKO: Nuž čože teda? Nepáči sa ti u mňa služba? Či ste zle vygazdovali cez zimu?
            Krmu málo? Zrna? Či čoho? Rozprávaj, čo je v gazdovstve, keď je na tvojej hlave už druhý
            rok.
    </p>
    <p>
     JANO: Pozrite si — uvidíte. Ja sa nebudem haniť, ani chváliť. Usiloval som sa ako na
            svojom.
    </p>
    <p>
     KVAŠKO: Tak je dobre. Tu máš.
     <span class="emphasis">
      <em>
       (Dáva mu fajku.)
      </em>
     </span>
     Fajčíš?
    </p>
    <p>
     JANO: Hej.
    </p>
    <p>
     KVAŠKO: Tak si zapáľ a rozprávaj… Bude i niečo odpredať?
    </p>
    <p>
     JANO: I štyri kusy! Voly dorástli, býk a jalovice, ak staré kravy predáte, alebo
            predáte mladé… Ale teraz jarmoky zastavené. Statok chorie na pysky, paprčky. Náš,
            chvalabohu — tomu je nič. Nepustil som von celú jar.
    </p>
    <p>
     KVAŠKO: A krmu?
    </p>
    <p>
     JANO: I toho ešte jesto, i zvýši po novom.
    </p>
    <p>
     EVA
     <span class="emphasis">
      <em>
       (bojazlive dnu).
      </em>
     </span>
    </p>
    <p>
     BORA
     <span class="emphasis">
      <em>
       (vstúpi, Janovi):
      </em>
     </span>
     No, čože tu vystávaš? Statok si si
            opatril, Jano môj?
    </p>
    <p>
     JANO
     <span class="emphasis">
      <em>
       (vopchá fajku do zubov, posmešne):
      </em>
     </span>
     Hádam vás si zavolám!
    </p>
    <p>
     BORA: Chodím, mocem sa po dvore, kdeže je, reku, môj Jano, a ono oni si všetci traja
            v chyži…
    </p>
    <p>
     JANO: Mohli ste si ľahnúť…
    </p>
    <p>
     KVAŠKO: Vitajte, mamka!
     <span class="emphasis">
      <em>
       (Podáva jej ruku.)
      </em>
     </span>
    </p>
    <p>
     BORA: Ba ty vitaj, Ondrej náš! Ako sa ti vodilo? Mali ste dobrú cestu? Ach, bože, keď
            som sa ja s mojím Janom vracala, búrka, búrka, more do dna vzbúrené, špinavé ako kaluž.
    </p>
    <p>
     KVAŠKO: Ticho bolo, ticho. Iba k Englickej keď sme dochodili…
    </p>
    <p>
     BORA
     <span class="emphasis">
      <em>
       (Eve):
      </em>
     </span>
     Ale večeru si už dala Ondrejovi? No, teda — nejedol
            teplého boh zná odkedy, a ty ho držíš na rečiach.
     <span class="emphasis">
      <em>
       (Janovi.)
      </em>
     </span>
     A ty že
            čo stojíš? Nevieš, kde je tvoje miesto? V stajni.
    </p>
    <p>
     KVAŠKO: Sadnite i vy. Dnes spolu povečeriame, a budete mi rozprávať, ako ste
            gazdovali za tri roky.
    </p>
    <p>
     BORA: To ti bude gazdiná. Keď si len zdravý býval, zdravý došiel. To je najväčší od
            boha dar, keď sme zdraví. A čo by nás koľko bolo, všetkých nás pánboh vychová, len nech
            zdravie nechybí…
    </p>
    <p>
     KVAŠKO: Po vašom jazyku, mamka, poznať, že vám nechybí. Prepáčte.
     <span class="emphasis">
      <em>
       (Podá jej
               ruku.)
      </em>
     </span>
    </p>
    <p>
     BORA: No, no, aspoň ten mi zostal. I tým si vytlčiem, keď rukami nevládzem. Všelijako
            sa ľudia živíme. Čože to všetko máš?
    </p>
    <p>
     KVAŠKO: Dary. Neprídem s prázdnou rukou… Žena moja, tu máš —
     <span class="emphasis">
      <em>
       (podá jej
               hodvábny ručník)
      </em>
     </span>
     , aby si pamätala, kedy som bol posledný raz v Amerike.
    </p>
    <p>
     EVA
     <span class="emphasis">
      <em>
       (nevie, čo robiť):
      </em>
     </span>
     Ďakujem; nemuselo byť…
    </p>
    <p>
     BORA: Druhá žena by vybozkávala, vyobjímala muža…
    </p>
    <p>
     EVA: Tetka, nestarte sa.
    </p>
    <p>
     KVAŠKO: Toto — vám.
     <span class="emphasis">
      <em>
       (Tiež jej podá ručník, tmavý.)
      </em>
     </span>
    </p>
    <p>
     BORA: Predsa niečo. Ani na mňa pánboh nezabudne.
    </p>
    <p>
     KVAŠKO: A teraz tú večeru. Posadajte všetci okolo mňa. Žena, tetka — taniere, riad.
            Čohože ste prihotovili? Čokoľvek je, len dajte, sadajte. Žena moja, hore hlavu, sem sa
            ko mne! Ty sa netešíš, že som už doma a že už azda nepôjdem? Sem, hybaj, ko mne!
    </p>
    <p>
     EVA, BORA
     <span class="emphasis">
      <em>
       (donesú mäso, šalát, tri taniere, poháriky, víno; behajú a všetko
               robia neisto, ale rýchle).
      </em>
     </span>
    </p>
    <p>
     EVA: Ja nebudem, nech sa vám páči.
    </p>
    <p>
     KVAŠKO: Eh, akéže sú to reči?! So mnou musíš. Sem poď.
     <span class="emphasis">
      <em>
       (Vezme ju za ruku a
               posadí. Berie si; jedia.)
      </em>
     </span>
     Janko, nalej toho vínka a ber si. I vy, mamka.
            Dnes nebudeme sluha a pán, ale po americky — všetci rovní, hoci i tam je to všelijako a
            pán je i v pekle pánom. Pánboh vás pozdrav!
     <span class="emphasis">
      <em>
       (Nadnáša pohárik.)
      </em>
     </span>
    </p>
    <p>
     BORA
     <span class="emphasis">
      <em>
       (štrngne si):
      </em>
     </span>
     I teba v tomto dome zas zdravého po troch
            rokoch…
     <span class="emphasis">
      <em>
       (Pije.)
      </em>
     </span>
    </p>
    <p>
     KVAŠKO: Žena, Eva moja, a ty? Neštrngneš si?
    </p>
    <p>
     EVA: Mne nechutí; vieš, že nepíjam.
     <span class="emphasis">
      <em>
       (Štrngne si nasilu, nevediac si inej
               rady.)
      </em>
     </span>
    </p>
    <p>
     KVAŠKO: Ani ja nepíjam. Keby som pil, nebol by som nič zgazdoval. Ale pri takejto
            príležitosti… Pi, pi a smej sa mi. Teraz sa nám bude žiť, ak dá pánboh zdravia. Už som
            sa dosť natrápil za osemnásť rokov. Teraz si budeme iba chrániť, čo je naše, a po smrti
            —
     <span class="emphasis">
      <em>
       (pije)
      </em>
     </span>
     ak čo zvýši — ja už spravím poriadok. Dve fundácie…
    </p>
    <p>
     BORA: Alebo bude ešte i druhému komu nechať. Len naraz nepomriete…
    </p>
    <p>
     KVAŠKO: Ja chcem prvej!
    </p>
    <p>
     BORA: I taký poriadok: po staršom. A Evka, dievka moja, bude už mať komu majetok
            poručiť…
    </p>
    <p>
     JANO
     <span class="emphasis">
      <em>
       (vstane a ide von; čím bližšie k dverám, tým rýchlejšie).
      </em>
     </span>
    </p>
    <p>
     EVA: Ty — ty — zbabelec!
    </p>
    <p>
     JANO: Ja sa pre pankharta zabiť nedám!
     <span class="emphasis">
      <em>
       (Odíde.)
      </em>
     </span>
    </p>
    <p>
     KVAŠKO
     <span class="emphasis">
      <em>
       (hľadí po všetkých skúmave).
      </em>
     </span>
    </p>
    <p>
     BORA: Ani nehľaď, ani sa nediv, Ondrej. Stalo sa…
    </p>
    <p>
     KVAŠKO: S kým? Ako?
    </p>
    <p>
     BORA: Čert ťa tam po baranovi, len si je jahňa tu. Ale, s mojím Jankom.
    </p>
    <p>
     KVAŠKO
     <span class="emphasis">
      <em>
       (vyskočí):
      </em>
     </span>
     Vy, vy nehanblivica stará, že sa nehanbíte
            také reči z úst vypustiť. Marš von!
    </p>
    <p>
     BORA
     <span class="emphasis">
      <em>
       (vstane, poberá sa):
      </em>
     </span>
     Oj, jej, azda si ty čistý býval v
            Amerike?! Bola som i ja tam jedenásť rokov, medzi čisto takými ľuďmi ako si i ty a naši.
    </p>
    <p>
     <span class="emphasis">
      <em>
       (Kvaško v hlase o oktávu padne. Bora o toľko povýši.)
      </em>
     </span>
    </p>
    <p>
     KVAŠKO: Vy, bosorka stará! Ja som býval čistý…
    </p>
    <p>
     BORA
     <span class="emphasis">
      <em>
       (glosuje):
      </em>
     </span>
     Na starosť…
    </p>
    <p>
     KVAŠKO
     <span class="emphasis">
      <em>
       (slabšie):
      </em>
     </span>
     Býval…
    </p>
    <p>
     BORA
     <span class="emphasis">
      <em>
       (pochybne):
      </em>
     </span>
     Ale predtým!
    </p>
    <p>
     KVAŠKO
     <span class="emphasis">
      <em>
       (ešte slabšie):
      </em>
     </span>
     Býval…
    </p>
    <p>
     BORA: A za mladi?
    </p>
    <p>
     KVAŠKO
     <span class="emphasis">
      <em>
       (uvedomuje si, že hovoril nepravdu, sadá na lavicu a kýva zlomene
               hlavou).
      </em>
     </span>
    </p>
    <p>
     BORA
     <span class="emphasis">
      <em>
       (z dvier ukazuje naň víťazne prstom; pauza).
      </em>
     </span>
    </p>
    <p>
     KVAŠKO
     <span class="emphasis">
      <em>
       (vzchopí sa, zlostne):
      </em>
     </span>
     Žena! Kde je to decko?
    </p>
    <p>
     EVA
     <span class="emphasis">
      <em>
       (kľakne pred ním):
      </em>
     </span>
     Ondrej, všetko mi vezmi, život zaň
            položím, len decku, neviniatku, ak si z boha, neublíž…
     <span class="emphasis">
      <em>
       (Klesne hlavou k
               zemi.)
      </em>
     </span>
    </p>
    <p>
     KVAŠKO
     <span class="emphasis">
      <em>
       (nevládze od vzrušenia, nevie, čo si počať, stojí nad
               ňou).
      </em>
     </span>
    </p>
    <p>
     <span class="emphasis">
      <em>
       (Opona pomaly padá.)
      </em>
     </span>
    </p>
    <p>
    </p>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505370">
       </a>
       Scéna III.
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2505382">
        Výstup 1.
       </a>
      </span>
     </dt>
     <dt>
      <span class="sect1">
       <a href="#id2505740">
        Výstup 2.
       </a>
      </span>
     </dt>
     <dt>
      <span class="sect1">
       <a href="#id2505804">
        Výstup 3.
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505382">
        </a>
        Výstup 1.
       </h2>
      </div>
     </div>
    </div>
    <p>
     <span class="emphasis">
      <em>
       Kvaško, Eva.
      </em>
     </span>
    </p>
    <p>
    </p>
    <p>
     KVAŠKO
     <span class="emphasis">
      <em>
       (už bol Evu ubil; umytý, preoblečený, zachmúrený sedí, potom vstane
               a fajčí).
      </em>
     </span>
    </p>
    <p>
     EVA
     <span class="emphasis">
      <em>
       (kľačí pred ním):
      </em>
     </span>
     Netráp ma už toľko, ako sa stalo, čo sa
            stalo. Ja ti to rozprávať nebudem, a čo ma zabiješ. Hanbím sa ťa, hanbím seba, tých
            stien. Poudieral si ma…
    </p>
    <p>
     KVAŠKO: Zaslúžila si.
    </p>
    <p>
     EVA: Zaslúžila, dobre. Rob so mnou, čo chceš. Zaslúžila som si všetky muky… Len ak si
            človek, tomu neviniatku neublíž. Ono nemôže za to, že prišlo na svet.
     <span class="emphasis">
      <em>
       (Vstane.)
      </em>
     </span>
    </p>
    <p>
     KVAŠKO: Ešte vás nejdem zabíjať… Ale ja chcem vedieť, ako ste sa spriahli proti mne…
    </p>
    <p>
     EVA: Nie proti tebe, Ondrej, ver, že nie. Keby som bola pomyslela na teba, na nejakú
            pomstu, že to azda za to, že si bol ľahostajný ko mne, že si ma za dvadsať rokov v
            podozrenie nevzal — azda by som sa bola zachránila.
    </p>
    <p>
     KVAŠKO: Ty ho ešte i teraz rada…
    </p>
    <p>
     EVA: Nie, nikdy viac! Dodnes som ho rada, ale dnes zhnusil sa mi cele.
    </p>
    <p>
     KVAŠKO: Čím, ako tak náhle?
    </p>
    <p>
     EVA: On mňa neľúbil. On sa ma, sprosták, ani decka, neujal, ani ako šteniatka, a keby
            nie prehovárania, prosby, jeho mať — bol by ušiel už dávno. Ale pre robotu som ho
            nepustila. On je sprosták, ale statočný… neublíž mu.
    </p>
    <p>
     KVAŠKO: A odprisaháš sa ho?
    </p>
    <p>
     EVA: Zapieram ho a odprisahám ti vernosť do smrti na kolenách pred bohom i svetom.
    </p>
    <p>
     KVAŠKO: Znovu vernosť? Dá sa to?
    </p>
    <p>
     EVA: Ak sa dá — ja ti ju odprisahám.
    </p>
    <p>
     KVAŠKO: A pred rokom — pol druha si nepomyslela, že som ešte i ja na svete, že
            nebudeš rušiť, čo si za osemnásť rokov plnila…
    </p>
    <p>
     EVA: Nepomyslela som azda. Či ja už viem; ale zabudla som na teba, zabúdala od prvého
            dňa, ako Jano vkročil do domu… Nikdy, ani za dievky, nikdy sa mi tak nikto nepozdal ako
            tento mumák… Veď, pamätáš, kedysi, keď si prvý, druhý raz šiel do sveta, dával si mi v
            každom liste do vôle, aby jedla, víno pila, aby som tvrdo nerobila, že ty zarobíš,
            pošleš mi — len aby som si žila. I posielal si — ale tu sú peniaze, ja som nikdy nežila,
            ja som nikdy grajciara neminula na daromnicu, urážalo ma každé také slovo, také tvoje
            voľkanie… Ja som sa vždy úfala, že nám pánboh predsa len deti môže požehnať — akože tým
            pozrieš do očú?
    </p>
    <p>
     KVAŠKO: Nikdy si nezhrešila proti vernosti vtedy?
    </p>
    <p>
     EVA: Na to život svoj zakladám. Do minutia žitia.
    </p>
    <p>
     KVAŠKO
     <span class="emphasis">
      <em>
       (dumá):
      </em>
     </span>
     Aké je to divné na svete, a nie s každým rovnako.
            Veď si, veď sme vtedy boli mladí. I ja som bol mladý, a po tých barakoch i dvanásti
            spolu, a gazdiné — zvodkyne… a ty mladý, žena doma, ďaleko za morom, v kraji… Tak si
            chlapov opantali ani pavúk muchy. Že by človek, muž, bol taký slaboch, nikdy by som
            nebol pomyslel.
     <span class="emphasis">
      <em>
       (Žiali.)
      </em>
     </span>
     Tak sa zabudnúť, na celý život si škvrnu
            vypáliť na čelo!
     <span class="emphasis">
      <em>
       (Plače a zvrtne.)
      </em>
     </span>
     Ako, ako som — si ty — žena —
            Eva!…
    </p>
    <p>
     EVA
     <span class="emphasis">
      <em>
       (rozumie ho, zná, že o sebe by mal hovoriť, ale je šetrná):
      </em>
     </span>
     Takí sme ako ten statok… My, ženy… Ešte ktorá s deťmi zostane, ešte len… Ale takáto —
            ako statok, keď mu čas príde na jar na pašu, či mladé, či staré. Zavreté cez zimu, tma v
            stajni, a príde jar, trávička vyklíči, teplom zaveje — už sa obzerá, už sa ťahá od
            válova, už sa mu slobody žiada… a pustené — letí do sveta ako slepé…
    </p>
    <p>
     KVAŠKO
     <span class="emphasis">
      <em>
       (zahútaný nad sebou, ako zo sna):
      </em>
     </span>
     I ty?
    </p>
    <p>
     EVA: Ja som sa tešila vše nádejou, že sa vrátiš, že len tento, ešte len tento rok,
            dva, a vrátiš sa a požehná nám pánboh detí, a ja budem spokojná, ty zostaneš doma. Ale
            ty si len šiel, čo si sa raz vrátil, ťahalo ťa bohatstvo…
    </p>
    <p>
     KVAŠKO: Odvykol som od tohto vášho života.
    </p>
    <p>
     EVA: Pamätáš, vždy som ti vravievala, prosila ťa: dosť máme, nechoď, zle bude alebo s
            tebou, alebo so mnou. Šiel si jednako majetky zháňať, tisíce. Či by si ty teraz
            nevykúpil a koľkí svoju statočnosť a svojich rodín meno zablatené, keby sa dalo?
    </p>
    <p>
     KVAŠKO
     <span class="emphasis">
      <em>
       (nevládne, s bolesťou):
      </em>
     </span>
     Chcel som nám na starosť ľahké
            živobytie zabezpečiť…
    </p>
    <p>
     EVA: I to mohlo byť, ale si mal i na dom pomyslieť. Ty si sa ma nikdy nespýtal, keď
            si došiel, darov mi naznášal, a keď som ja smutná bývala, či mi je nie niečo, a jestli
            áno, čo ma bolí, či ma svet teší, či kormúti, to nie. Ja som trpela, prenášala svoj lós,
            a bola by som ťa statočne dočkala i teraz, keby nie trest boží — skúška, ktorej som
            nevydržala. Ale tu si, richtár, sudca môj, môžeš mi byť milostivý, aspoň ako bývajú k
            zbojníkom… Nie pre seba si prosím milosti, veď môj život je i tak stratený, ale pre
            decko… aby to niekedy nebolo na zhubu sebe i svetu…
    </p>
    <p>
     KVAŠKO
     <span class="emphasis">
      <em>
       (bojazlive):
      </em>
     </span>
     Do majetku?
    </p>
    <p>
     EVA: Nie, len pod strechu… Majetok bude mať, ak bude zdravé a statočné. Je spod môjho
            srdca, ktoré ťa kedysi rado malo, Ondrej, oddané ti bolo za osemnásť rokov. Pre
            spomienky našej sľubnej, čistej mladosti, ak ešte vieš spomínať, dovoľ, aby som ho tu,
            pod tvojou strechou, mohla vychovať… Len aspoň tak, ako gazda starú, padlú slúžku
            nevyženie, ako človek, tak sa zľutuj i ty nad nami…
    </p>
    <p>
     KVAŠKO
     <span class="emphasis">
      <em>
       (húta):
      </em>
     </span>
     Nie… Akože to? Čože mi svet?…
    </p>
    <p>
     EVA: Toho sa nechytaj v tejto veci. Svet ti zle poradí. Čo ti svedomie? Čo ti budúca
            — dá pánboh — vďačnosť toho decka a moja pokora… Teba, po bohu, budem ho učiť prvého
            ctiť…
    </p>
    <p>
     KVAŠKO
     <span class="emphasis">
      <em>
       (húta, rozhodne):
      </em>
     </span>
     Tak, iď poň!
    </p>
    <p>
     EVA
     <span class="emphasis">
      <em>
       (bozká mu ruku a tíško vyjde).
      </em>
     </span>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505740">
        </a>
        Výstup 2.
       </h2>
      </div>
     </div>
    </div>
    <p>
    </p>
    <p>
     KVAŠKO
     <span class="emphasis">
      <em>
       (vstane a nevie, kde sa podieť):
      </em>
     </span>
     Tlačí, dusí na prsiach…
            A priznať sa? Stratím všetku cenu… Svojím hriechom, priznaním jej uľahčiť? Nie. Dus sa,
            Ondrej, dus do smrti… Dožil som sa na starosť! Budem na posmech svetu, chlapom… Ale
            zabiť mi ju neprichodilo. Druhý by tak bol urobil… práve taký, ktorý je i sám hriešny,
            ako som i ja… Želiem, že som na ňu ruku položil. Ale musel som, musel som sa zakryť… Mám
            tisíce, a nemám za groš pokoja, ani ho mať nebudem. Čo raz pozriem na decko, zídu mi na
            um, musia mi zísť i moje hriechy za mladi. Len to som lepšie, že tých nevidieť a nemá mi
            ich kto odkryť ako jej — decko. Dus sa! Zabudol som na pätnásťročný hriech, a toto azda
            pánboh preto jej vzal rozum, aby sa môj hriech ukázal. Svedomie, či máš dlhý vek!
            Zahrabané ako zdochlina v zemi, a vlastná žena ti ju odhrabe… Dal by som tisícku, keby
            sa nám statočnosť vrátiť chcela. Tvrdo som na ňu robil, ale dal, dal by ju, keby sa
            mohlo odstať, čo sa stalo tu i v Amerike pred pätnástimi rokmi… Či na to nieto lieku
            zabudnutia?
     <span class="emphasis">
      <em>
       (K obrazu.)
      </em>
     </span>
     Bože na nebi! To si ty dopustil. Ty chceš
            vykoreniť môj rod. Ty si nám nedal dietok… Nemal nás kto zavracať od hriechu.
     <span class="emphasis">
      <em>
       (Zopne ruky. Pauza.)
      </em>
     </span>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505804">
        </a>
        Výstup 3.
       </h2>
      </div>
     </div>
    </div>
    <p>
     <span class="emphasis">
      <em>
       Kvaško, Eva.
      </em>
     </span>
    </p>
    <p>
    </p>
    <p>
     EVA
     <span class="emphasis">
      <em>
       (s deckom dnu):
      </em>
     </span>
     Dobrý večer zmilovníkovi nášmu milosrdnému…
    </p>
    <p>
     KVAŠKO: Ukážže ho…
    </p>
    <p>
     EVA
     <span class="emphasis">
      <em>
       (bojazlive):
      </em>
     </span>
     Spí.
    </p>
    <p>
     KVAŠKO: Tak ho ulož a odsteľ i mne. Som zmorený.
     <span class="emphasis">
      <em>
       (Zoblieka sa, stiahne
               svetlo.)
      </em>
     </span>
    </p>
    <p>
     EVA: Máš od čoho byť ustatý, chudák…
     <span class="emphasis">
      <em>
       (Položí dieťa pod pec na lavicu a
               odstiela.)
      </em>
     </span>
     Náš dobrý — akože ťa? Muž? Ondrej? Otčim? Otec? Veď sa ťa
            hanbím. Prečo si taký dobrý človek? Prečo si prijal toto dieťa?
    </p>
    <p>
     KVAŠKO: Že je dieťa…
    </p>
    <p>
     EVA: Ale na mňa — mne prečo si nie katom?! Trýzni ma. Objímať budem žinku, palicu,
            ktorou by si ma sekal, krvavil… taký mamonár za dvadsať rokov, a zostalo v tebe toľké
            srdce, toľko lásky ľudskej v ňom! Ja že ti ho dávno peniaze zaľahli…
    </p>
    <p>
     KVAŠKO: Teraz sa mi azda budí, klíči spod nich…
    </p>
    <p>
     EVA: Zobuď ho, Ondrej, gazda môj, daj láske tej vzrásť na strom; zobuď k nám, ako
            zobúdza si jeden-druhý človek k sirotám, vyvrhnutým zo sveta… Boh ťa požehnaj, na čom
            najviac chceš.
     <span class="emphasis">
      <em>
       (Vezme decko, ide von.)
      </em>
     </span>
     A dobrú noc ti…
    </p>
    <p>
     KVAŠKO: A kdeže ideš? Ľahni tiež.
    </p>
    <p>
     EVA: Do kuchyne. Nehodní sme my pod tvojím statočným krovom… Ty tu musíš mať ticho a
            čisto… Ja ťa obslúžim…
    </p>
    <p>
     KVAŠKO: Dobre, ale ako gazdiná, žena.
    </p>
    <p>
     EVA
     <span class="emphasis">
      <em>
       (vychodí):
      </em>
     </span>
     Toho mena som nehodná… Ja ti už len slúžkou
            budem, do smrti vďačnou slúžkou…
     <span class="emphasis">
      <em>
       (Vyjde.)
      </em>
     </span>
    </p>
    <p>
     KVAŠKO
     <span class="emphasis">
      <em>
       (po pauze):
      </em>
     </span>
     A ja nemám odvahy jej povedať, že som nehoden
            práve len tak byť jej tiež — iba sluhom…
     <span class="emphasis">
      <em>
       (Pomyslí, ide za ňou
               zvoľna.)
      </em>
     </span>
    </p>
    <p>
     <span class="emphasis">
      <em>
       (Opona pomaly padá.)
      </em>
     </span>
    </p>
   </div>
  </div>
 </body>
</html>
