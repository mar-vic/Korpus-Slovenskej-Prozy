<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504576">
       </a>
       Osoby
      </h2>
     </div>
    </div>
   </div>
   <p>
   </p>
   <p>
   </p>
   <p>
    ŠTEFAN, gazda
   </p>
   <p>
    ZUZKA, jeho žena
   </p>
   <p>
    ANKA, slúžka
   </p>
   <p>
    JANO, sluha
   </p>
   <p>
    MARA, jeho žena
   </p>
   <p>
    DIEVČA
   </p>
   <p>
    PRVÝ KOSEC
   </p>
   <p>
    DRUHÝ KOSEC
   </p>
   <p>
    PRVÁ HRABÁČKA
   </p>
   <p>
    DRUHÁ HRABÁČKA
   </p>
   <p>
   </p>
   <p>
    <span class="emphasis">
     <em>
      Dej odohráva sa na dvore Štefanovom od poludnia do večera.
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504642">
       </a>
       Výstup 1.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Štefan, Zuzka, Anka, Jano.
     </em>
    </span>
   </p>
   <p>
    <span class="emphasis">
     <em>
      (Poobedovali pod strieškou pred pitvorom. Jano ešte dojedá, Anka už spratuje.
            Zuzka hryzie hrušku. Štefan si utiera ústa.)
     </em>
    </span>
   </p>
   <p>
   </p>
   <p>
    ŠTEFAN: A mňa už ani neponúkneš?
   </p>
   <p>
    ZUZKA: Chceš?
    <span class="emphasis">
     <em>
      (Podáva poloohryzenú hrušku.)
     </em>
    </span>
   </p>
   <p>
    ŠTEFAN: Ale si štedrá — na ohryzky. Podaj mi radšej fajku.
   </p>
   <p>
    ZUZKA
    <span class="emphasis">
     <em>
      (ide do pitvora):
     </em>
    </span>
    Kde ju zas nájdem?
   </p>
   <p>
    ŠTEFAN: Pohľadaj. Na okne, na lavici, alebo na prípecku pozri…
    <span class="emphasis">
     <em>
      (Janovi.)
     </em>
    </span>
    A vy, teraz, keď ste sa najedli, môžete ísť domov preobliecť
         sa; ale o štvrtej aby ste tu boli. Prídu ženci, pôjdeme na noc. Bude si treba ešte
         povriesel dnes narobiť. A žena vaša, aby tiež načas došla.
   </p>
   <p>
    JANO: A dievča? A dieťa? Kdeže tie nechá?
   </p>
   <p>
    ŠTEFAN: Dieťa nech si vezme, ak bude stačiť s ním za vami odberať.
   </p>
   <p>
    JANO: A dievča? To ti je nie treba?
   </p>
   <p>
    ŠTEFAN: Mne je nie. Ak by vašej žene bolo načim k dieťaťu, nedbám; ale na svojej chove.
   </p>
   <p>
    JANO: A na tvojej?
   </p>
   <p>
    ŠTEFAN: Ako som povedal: bude pásť moje husi, zabaví vaše dieťa a za chovu stiahnem vám
         mieru žita z výžinku.
   </p>
   <p>
    JANO: Pol miery, ako vlani, nedbám, stiahni; ale celú nie. I dievča väčšie, i roboty
         viac spraví.
   </p>
   <p>
    ŠTEFAN: Ale i viacej zje.
   </p>
   <p>
    JANO: Nie vlk od lanska… Tak neodstúpiš od miery?
   </p>
   <p>
    ŠTEFAN: Ani pol korca!
   </p>
   <p>
    JANO: A ja mieru nedám. Inde nič, alebo len pol berú gazdovci od takých detí.
   </p>
   <p>
    ZUZKA
    <span class="emphasis">
     <em>
      (donesie fajku).
     </em>
    </span>
   </p>
   <p>
    ŠTEFAN
    <span class="emphasis">
     <em>
      (si zapáli):
     </em>
    </span>
    To bolo kedysi. Dnes každý vie, ako mu v hrnci
         vrie. A keď nedáte mieru, nebude môcť ani žena meškať pri decku. Ja nedám k sluhovi ešte
         zasa sluhu nahrádzať, čo ten zamešká.
   </p>
   <p>
    JANO: Tak mi prichodí dať decko suke pod cecok. Vidieť, že detí nemáš a tak ani citu k
         nim. Keby ťa chcel pánboh požehnať aspoň piatimi ako mňa.
   </p>
   <p>
    ŠTEFAN: Či požehnať, či potrestať, to je tak, ako vravím. Dajte dieťa, keď chcete —
         materi starej. I na cmuľku ho prechovajú ako druhí…
   </p>
   <p>
    JANO: A ty k svojmu dojku vezmi.
   </p>
   <p>
    ŠTEFAN: Nemám k čomu. Ale to nepatrí k veci. Ja len, ako vy plácu — ešte sme len siali —
         tak ja robotu žiadam od vás ako druhý gazda. Najlepšie bude, keď dievča zostane s deckom
         doma. Nebude nikomu na prekážke.
   </p>
   <p>
    JANO: Už bude do smrti, keď už teraz prekáža bohatému gazdovi. Poviem žene, aby ho
         zadrhla, potom by ti, ani nikomu, nebolo na prekážke. Načo to i chová chudobný človek deti?
         Hľa, tým trom, čo som pochoval, je lepšie. Toto ešte nevie, že je na svete, a už zavadzia.
   </p>
   <p>
    ŠTEFAN: Ja za to nemôžem. Spravte si, ako chcete.
   </p>
   <p>
    JANO: Spravím, spravím. Len si musím rozmyslieť.
   </p>
   <p>
    ŠTEFAN: Len si…
    <span class="emphasis">
     <em>
      (Pauza.)
     </em>
    </span>
   </p>
   <p>
    JANO
    <span class="emphasis">
     <em>
      (vstane):
     </em>
    </span>
    Daj mi dvadsať grajciarov.
   </p>
   <p>
    ŠTEFAN: Načože sú vám? Prepiť. A dal som vám do pohára pred obedom…
   </p>
   <p>
    JANO
    <span class="emphasis">
     <em>
      (viac pre seba):
     </em>
    </span>
    Takej vody.
   </p>
   <p>
    ŠTEFAN: — čo vám patrí. Tak načože už zas budete piť a sa bláznom robiť. Nebolo vám
         dosť?
   </p>
   <p>
    JANO: Nebolo mi dosť; nie mi je dosť, aby som sa mohol dosýta vyzlostiť.
   </p>
   <p>
    ŠTEFAN: Vám o zlosť ako Cigáňovi o tanec. Ale nedám vám! Je jarmok, zatúlate sa niekde,
         nebude z vás zajtra nič.
   </p>
   <p>
    JANO: Neboj sa. Moje miesto nikto nepredchytí. Tam budem! Ale idem dievčaťu niečo vziať,
         dohán si kúpiť.
   </p>
   <p>
    ŠTEFAN: I pálenky! To hlavné nepoviete.
   </p>
   <p>
    JANO: I tej! I vypiť si chcem. Skorej ti pravdu poviem.
   </p>
   <p>
    ŠTEFAN: Pravda je nie hriech. Ale peňazí vám dnes nedám. Už ráno šli ste sa preobliecť
         domov, a prišli ste predpoludním.
   </p>
   <p>
    JANO: Ako druhí. Je nedeľa. I ja si môžem raz do týždňa oddýchnuť, aspoň ako tie kone v
         stajni. Či som sa mal prísť dívať, ako žerú?
   </p>
   <p>
    ŠTEFAN: Mohli ste ísť i do kostola…
   </p>
   <p>
    JANO: Ja neviem, kde je moja lavica.
   </p>
   <p>
    ŠTEFAN
    <span class="emphasis">
     <em>
      (štipľave):
     </em>
    </span>
    Ja by vám povedal…
   </p>
   <p>
    JANO: Mýliš sa, ak sa nazdávaš, že som bol v krčme. Ale teraz idem! Daj mi tých dvadsať
         grajciarov.
   </p>
   <p>
    ŠTEFAN: Škoda si vám ústa drať. Máte i tak prebrané.
   </p>
   <p>
    JANO: To mi už nepovedz…
   </p>
   <p>
    ŠTEFAN: Nuž len, že vám dochodí od týždňa do týždňa.
   </p>
   <p>
    JANO: To je inšie. Skús slúžiť, ženu, troje-štvoro detí chovať, päť krstov, tri pohreby
         spraviť, kvartieľ, odev, obuv — nuž uvidíš, koľko zvýšiš z takej služby, ako je moja a
         sluhovská všetka.
   </p>
   <p>
    ŠTEFAN: Mohli ste sa princom narodiť…
   </p>
   <p>
    JANO: To, to. A ty aspoň báťom Janom, aby si len raz musel pýtať dvadsať nových.
   </p>
   <p>
    ZUZKA: Ale už im ich len daj, Števko. Keď chcú dievčaťu jarmočné kúpiť…
   </p>
   <p>
    ŠTEFAN
    <span class="emphasis">
     <em>
      (strmo):
     </em>
    </span>
    Za dvadsať grajciarov nič nekúpia! Ani obliecť, ani
         obuť.
   </p>
   <p>
    ZUZKA: Nejakú hračku predsa. Čo ťa po nich. Len im už daj. Daj, mne kvôli.
   </p>
   <p>
    ŠTEFAN: Nenavrávaj! Ty sa vôbec nestar, ako si sa dosiaľ nie. Ty máš tam Anku, slúžku.
         Viem, čo robím. Na nedeľu dal by som vám radšej zlatku, ale dnes, ľahko sa zamocete… Mám
         desať chutí vám nedať.
    <span class="emphasis">
     <em>
      (Vytiahol žabku.)
     </em>
    </span>
   </p>
   <p>
    JANO: No, už to mi neurob.
   </p>
   <p>
    ŠTEFAN
    <span class="emphasis">
     <em>
      (nevďačne):
     </em>
    </span>
    Tu máte.
    <span class="emphasis">
     <em>
      (Peniaz spadne.)
     </em>
    </span>
   </p>
   <p>
    JANO
    <span class="emphasis">
     <em>
      (ho zodvihne):
     </em>
    </span>
    Tuto — na!
    <span class="emphasis">
     <em>
      (Že ako psovi.)
     </em>
    </span>
   </p>
   <p>
    ZUZKA: Ale sa opýtam ňani Mary, čo ste im…?
   </p>
   <p>
    JANO
    <span class="emphasis">
     <em>
      (mäkko):
     </em>
    </span>
    Zuzka, gazdiná moja, hádam mám srdce v tele, čo som i
         vypil tú kvapku predpoludním. A viac som dnes ešte v ústach nemal. Spal som. To mi ver.
    <span class="emphasis">
     <em>
      (Z vďačnosti k Štefanovi.)
     </em>
    </span>
    Tak o štvrtej…?
   </p>
   <p>
    ŠTEFAN: Na minútu! Lebo kto nedôjde, pôjde pešo, alebo zostane doma, a na jeho miesto
         najme sa druhý…
   </p>
   <p>
    JANO
    <span class="emphasis">
     <em>
      (pichnutý):
     </em>
    </span>
    Ľahko tebe.
    <span class="emphasis">
     <em>
      (Zberá sa.)
     </em>
    </span>
    Veľa
         je chudobného sveta, preto si môžete preberať v nás ako v tekviciach… Ale počkaj — my sa
         tiež pozbierame. A keď sa vy, gazdovia, zbíjate do hŕby, budeme sa i my — robotníci.
   </p>
   <p>
    ŠTEFAN
    <span class="emphasis">
     <em>
      (s vyhrážkou):
     </em>
    </span>
    Len sa! Uvidíme, kto z koho!
   </p>
   <p>
    JANO: A vieš ty, čo je štrajchovať?
   </p>
   <p>
    ŠTEFAN: A vy viete, čo je strečkovať?
   </p>
   <p>
    JANO: Viem, statok strečkuje.
   </p>
   <p>
    ŠTEFAN: No, tedy si dajte pozor…
   </p>
   <p>
    JANO
    <span class="emphasis">
     <em>
      (nerozumel, hľadí):
     </em>
    </span>
    Hej, keby ja vedel čítať ako druhí, ja by
         teba vyzvŕtal i za toto slovo. Ale ja, len čo počujem…
   </p>
   <p>
    ŠTEFAN: Ani by ste robiť nemuseli.
   </p>
   <p>
    JANO: Ak dožijem, ja dám chlapca do školy…
   </p>
   <p>
    ŠTEFAN: Ako vkročí do nej, už bude socialista.
   </p>
   <p>
    JANO
    <span class="emphasis">
     <em>
      (zlostí sa):
     </em>
    </span>
    A čoby nebol? Keď si ty, budem i ja!
    <span class="emphasis">
     <em>
      (Preč.)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507030">
       </a>
       Výstup 2.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Štefan, Zuzka.
     </em>
    </span>
   </p>
   <p>
   </p>
   <p>
    ŠTEFAN
    <span class="emphasis">
     <em>
      (po prestávke):
     </em>
    </span>
    Žena! Vieš…
    <span class="emphasis">
     <em>
      (Krúti
         hlavou.)
     </em>
    </span>
    Sadni si sem.
    <span class="emphasis">
     <em>
      (Sadne i on a zapaľuje si.)
     </em>
    </span>
   </p>
   <p>
    ZUZKA
    <span class="emphasis">
     <em>
      (s neistým úsmevom sadá a čaká „zvárku“).
     </em>
    </span>
   </p>
   <p>
    ŠTEFAN: Keby si sa do gazdovských vecí nestarela. Lebo sa ti môže stať, že ťa zahanbím a
         pošlem do pitvora k hrncom.
   </p>
   <p>
    ZUZKA: No, nehnevaj sa, už sa nebudem.
   </p>
   <p>
    ŠTEFAN: „Nebudem.“ Povedala si to už neraz, a keď sluha, robotník, slovo, a čo by akú
         žiadosť mal, už je po sľube, a čo by zapýtal — neskúmaš, nepremyslíš, len by si dávala i
         navyše! A vieš dobre, že Janovi šesták — dva nepomôže. To prepije, a nemajú z toho nič, ani
         žena, ani deti, iba krčmár, a ja — oštaru s opitým človekom.
   </p>
   <p>
    ZUZKA: Keby nebol jarmok, nebola by sa ohlásila. Ale mi je toho dievčaťa ľúto.
   </p>
   <p>
    ŠTEFAN: „Ľúto!“
   </p>
   <p>
    ZUZKA: Už čo aké, čie je, predsa len čaká to dieťa čo len za grajciar niečoho. Aspoň
         nejakej pomĺzky.
   </p>
   <p>
    ŠTEFAN: Na to práve netreba deti učiť! Ja, keď mi i dali otec nejaký grajciar,
         nepremĺzol som ho na cukríkoch, ale dal mame schovať.
   </p>
   <p>
    ZUZKA: Viem, ty si už i vtedy bol taký gazda!
    <span class="emphasis">
     <em>
      (Spomenie.)
     </em>
    </span>
    I mne, to
         medové srdce keď si mi bol kúpil… Takú som vôľu mala na to so zrkadlom, veliké, lebo som ťa
         veľmi rada videla a myslela som, že popri sebe vždy i teba vidím v ňom, ako tam pod
         šiatrom, a ty si mi kúpil s veršíkom.
    <span class="emphasis">
     <em>
      (Myslí.)
     </em>
    </span>
    Vraj:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „To ľudské srdce divná vec a hádka nekonečná;
      </em>
     </span>
     <br/>
     <span class="emphasis">
      <em>
       tak mnohí o ňom dumali, a vždy je tajnosť večná.“
      </em>
     </span>
     <br/>
     (Somolický.)
     <br/>
    </p>
   </div>
   <p>
   </p>
   <p>
   </p>
   <p>
    A to bolo len za štyridsať grajciarov.
   </p>
   <p>
    ŠTEFAN: Iste som ti ho pre veršík kúpil. To ja už neviem; ale keby som ti bol do duše
         videl, ako som sa nazdal, bol by som ti to kúpil, ktoré si chcela. Mohla si si vybrať… To
         už bolo inšie, keď som ja za tebou chodil. Mne sa veršík zdal. Nebol by som ľutoval…
   </p>
   <p>
    ZUZKA: No, a teraz by si mi vytýkal, že ja poľutujem ženu, dieťatko.
    <span class="emphasis">
     <em>
      (Chytro
            doloží, aby zalichotila.)
     </em>
    </span>
    Jano sú opilec.
    <span class="emphasis">
     <em>
      (Zarazí sa vlastných
            slov.)
     </em>
    </span>
    Však sú? Ale už keď si spomneli na dievča, bude i ňaňa Mara im vďačná
         a budú mať radosť z nejakej pletky za dva-tri grajciare. Vieš, aká je, chuderka, chorľavá,
         biedna. Kdežeby! Pätoro detí… A po tomto, na tretí deň už tu bola, v šichte. Ty by si mi
         nedal vstať ani do týždňa.
   </p>
   <p>
    ŠTEFAN: Len dokiaľ by si nevládala.
   </p>
   <p>
    ZUZKA: Ale ja by som nevstala, a ty by si ma musel opatrovať ako kráľovnú! Naznášať mi,
         čo by mi len oči, ústa zažiadali!
   </p>
   <p>
    ŠTEFAN: Ak by sa mi len chcelo!… Kým by som ťa nejakým kolom nepodvihol…
    <span class="emphasis">
     <em>
      (Zberá sa preč.)
     </em>
    </span>
   </p>
   <p>
    ZUZKA: Ty sa už nevieš ani sladko zhovárať. A kde ideš?
   </p>
   <p>
    ŠTEFAN: Kuknem do gazdovskej.
   </p>
   <p>
    ZUZKA: Čitárne?
   </p>
   <p>
    ŠTEFAN: Iste nie — krčmy.
   </p>
   <p>
    ZUZKA: Hľa, ty si ideš, čítaš, a mne ani kalendára, ani len toho snára nekúpiš…
   </p>
   <p>
    ŠTEFAN: Snár je pre staré baby, a kalendáre si už dva zodrala tohto roku.
   </p>
   <p>
    ZUZKA: Vzali ste ich na salaše.
   </p>
   <p>
    ŠTEFAN: A tam ich čert pobral, a iba sa robota meškala… Počkajže, či by si už nechcela i
         ty voliť ablegáta?
   </p>
   <p>
    ZUZKA: Zo snára? A možno, že by sme my, ženy, inak vyvolili ešte ako vy! Chlapi sa
         opijú, a potom už hiljenujú ako somári, i na starý kožuch.
   </p>
   <p>
    ŠTEFAN: Či nevravím? Teraz už kdejaký sluha chce mať vótum. Nuž ešte aby ste sa i vy,
         ženy, chytili do boja.
   </p>
   <p>
    ZUZKA: Ja už len teba pošlem. Ale kúp mi nejaké čítanie. Či sa na jarmoku nestavíš?
   </p>
   <p>
    ŠTEFAN: Nie. Načo? Teraz je iná robota.
   </p>
   <p>
    ZUZKA: A mne jarmočné?
   </p>
   <p>
    ŠTEFAN: Nie si už Janovo dievča.
   </p>
   <p>
    ZUZKA: Ale budem mať takú radosť ako dievča, len kúp niečo.
    <span class="emphasis">
     <em>
      (Vyprevádza.)
     </em>
    </span>
    Čo mi kúpiš?
   </p>
   <p>
    ŠTEFAN
    <span class="emphasis">
     <em>
      (sucho):
     </em>
    </span>
    Sedem detí za grajciar.
   </p>
   <p>
    ZUZKA: To si mi už i po tri razy. Ale keď si pripomenul, vieš, čo si mi ešte nie?
   </p>
   <p>
    ŠTEFAN: Počkajže, čo zase!
   </p>
   <p>
    ZUZJKA: Hádaj!
   </p>
   <p>
    ŠTEFAN: Neviem.
   </p>
   <p>
    ZUZKA: Pošepnem ti…
    <span class="emphasis">
     <em>
      (Chytí ho okolo hrdla a šepká.)
     </em>
    </span>
   </p>
   <p>
    ŠTEFAN: Belčov?
   </p>
   <p>
    ZUZKA
    <span class="emphasis">
     <em>
      (prikývne):
     </em>
    </span>
    Mh.
    <span class="emphasis">
     <em>
      (Zapcháva mu ústa.)
     </em>
    </span>
   </p>
   <p>
    ŠTEFAN: To ti ešte stačím.
   </p>
   <p>
    ZUZKA: Áno, už sme tri roky spolu, a nekupuješ ho. Robíš, gazduješ, a komu? Moje
         vrstovníčky už každá má radosť na rukách, a ja sa tlčiem podľa teba, ako — až sa hanbím,
         žiaľ mi je. Keď sa mám stretnúť v nedeľu s kamarátkou, ako si idú k rodičom — obišla by som
         na deviatu ulicu.
   </p>
   <p>
    ŠTEFAN
    <span class="emphasis">
     <em>
      (žartovne):
     </em>
    </span>
    Ukrútim ti z podušky, alebo poď, kúpim na
         jarmoku také, čo bude i očima prevracať.
   </p>
   <p>
    ZUZKA: Ale či bude i plakať?
   </p>
   <p>
    ŠTEFAN: To nemusí.
   </p>
   <p>
    ZUZKA: Tak vidíš, ty nechceš detí…
    <span class="emphasis">
     <em>
      (Objíme ho.)
     </em>
    </span>
    A preto mne sa tá
         naša láska taká
    <span class="emphasis">
     <em>
      (slzí)
     </em>
    </span>
    , taká hriešna vidí, Števko.
   </p>
   <p>
    ŠTEFAN: Netáraj, dievča. Ktože za to môže, že nám ich pánboh nedáva?
   </p>
   <p>
    ZUZKA
    <span class="emphasis">
     <em>
      (ďalej tak):
     </em>
    </span>
    Ty si ideš do poľa, a ja, opustená, doma ako
         kurča bez matere…
   </p>
   <p>
    ŠTEFAN: Hádam naopak, chceš povedať… A keď ho už tak chceš mať, vezmem ti cudzie.
   </p>
   <p>
    ZUZKA: To bude len cudzie…
   </p>
   <p>
    ŠTEFAN: Také opatriť je väčšia láska ako svoje. Toto musíš!
   </p>
   <p>
    ZUZKA: Len sa nestavaj! Teraz, aby si ma uchlácholil… A pred chvíľou si cudzieho
         nepoľutoval. Mohol si spustiť tej pol miery zrna Janovi…
   </p>
   <p>
    ŠTEFAN
    <span class="emphasis">
     <em>
      (pichnutý):
     </em>
    </span>
    Nemohol! Ja si musím vedieť porátať. Dnes treba
         i srdcom myslieť, nielen hlavou. Všetko drahšie i mne, nielen čeľadi. A čo ona zamešká pri
         decku za — povedzme — čo len tri týždne, koľko to času vydá? To si tiež treba vedieť
         porátať. A keď trafia prísť mrcha časy? Jesť sa však bude chcieť? A robota bude stáť… Vieš,
         čo stojí v kalendári za každou druhou kartou: kto počtuje, ten gazduje. Dnes sa svet inak
         kotúľa ako kedysi. Ty to nevieš.
   </p>
   <p>
    ZUZKA: Neviem; ale to viem, že nás pánboh nikdy nepožehná, ak chudobnému človeku
         nedopraješ…
   </p>
   <p>
    ŠTEFAN: Doprajem, čo je jeho zásluha; ale svoje si nerozdám!
    <span class="emphasis">
     <em>
      (Odchodí.)
     </em>
    </span>
   </p>
   <p>
    ZUZKA
    <span class="emphasis">
     <em>
      (za ním):
     </em>
    </span>
    A sa hneváš?
   </p>
   <p>
    ŠTEFAN: Nie!
    <span class="emphasis">
     <em>
      (Zašiel.)
     </em>
    </span>
   </p>
   <p>
    ZUZKA
    <span class="emphasis">
     <em>
      (sama):
     </em>
    </span>
    Áno — nie! A či ideš tak, ako keď sa nehneváš? Ani sa
         neobzrie…
    <span class="emphasis">
     <em>
      (Utrie si oči.)
     </em>
    </span>
    Len gazdovať, honobiť, predávať, kupovať.
         Ani do reči, ani do smiechu s ním. Len ráta, ráta, počtuje ma pre každý grajciar. Ale
         nepoddám sa. Toť „Hlásnika“ držali jeho otec za tridsať rokov, a už sú mu i dve koruny
         veľa. Má vraj v čitárni. A ja keď si za šesták rozprávok kúpim, to sú mu taľafatky; na tie
         vraj škoda čas márniť… Nikde, nikomu ničoho dobrovoľne. Len zhŕňa na tú knižku, zhŕňa… A čo
         mi je z tých peňazí
    <span class="emphasis">
     <em>
      (snive)
     </em>
    </span>
    , ak lásky nebudeme mať ani k sebe, ani k
         ľuďom…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504917">
       </a>
       Výstup 3.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Zuzka, Anka.
     </em>
    </span>
   </p>
   <p>
   </p>
   <p>
    ANKA
    <span class="emphasis">
     <em>
      (naiva; vyjde z pitvora, vyparádená):
     </em>
    </span>
    Tetka, už som!
   </p>
   <p>
    ZUZKA: Už si poumývala? Aj si sa obliekla?
   </p>
   <p>
    ANKA: Už vera!
   </p>
   <p>
    ZUZKA: Vidíš, ako ti to dnes chytro šlo.
   </p>
   <p>
    ANKA: Mne vždy tak ide.
   </p>
   <p>
    ZUZKA: Keď sa niekde zberáš. A neviem, či ťa i mám pustiť do jarmoku.
   </p>
   <p>
    ANKA: Som si porobila.
   </p>
   <p>
    ZUZKA: Ale si počula gazdu, čo vraveli báťovi Janovi. Sú dve hodiny, a o štvrtej pôjdu.
         A ak sa vrátia a budú ťa chcieť niekam poslať?
   </p>
   <p>
    ANKA: Ja sa do štvrtej zavrtnem všetko vidieť.
   </p>
   <p>
    ZUZKA: Zahľadíš sa na nejaké opice, panorámy — čo si ja počnem? A trafia i báťa Jano tam
         zaviaznuť, dostanem ja za vás. Vieš, že boli gazda nahnevaný…
   </p>
   <p>
    ANKA: Druhé už tancujú, a ja nemám ani vyjsť…
   </p>
   <p>
    ZUZKA: Dobre. Ja ťa pustím. Iď pozrieť na tanec, ale aby si došla. Lebo mne je dosť
         počúvať za seba a báťu Jana. A ozaj! Pozri, či sú nie tam niekde. A ak ich nevidíš, zájdi k
         nim, povedať ňani Mare, aby prišli sem. Aby hneď i s deťmi prišli. Že si pôjdu za mužom,
         aby sa niekde neopili.
   </p>
   <p>
    ANKA: Ale gazda, že vari bez detí…
   </p>
   <p>
    ZUZKA: Čoby…
    <span class="emphasis">
     <em>
      (Myslí.)
     </em>
    </span>
    Nuž povedz, aby — ako chcú prišli. Aby sami…
    <span class="emphasis">
     <em>
      (Riešila.)
     </em>
    </span>
    Aby prišli s deťmi! Že som im ja tak odkázala.
   </p>
   <p>
    ANKA: Bože, toľké svety po nich! Ale už by šla, len mi dajte jarmočné.
   </p>
   <p>
    ZUZKA
    <span class="emphasis">
     <em>
      (spomenie a zo spodnejšej sukne vytiahne žabku):
     </em>
    </span>
    Preto si ty
         ešte tu.
   </p>
   <p>
    ANKA
    <span class="emphasis">
     <em>
      (už dupká netrpezlivosťou):
     </em>
    </span>
    Pravdaže preto.
   </p>
   <p>
    ZUZKA: No, ľa. Tebe je lepšie, Anka, ako báťovi Janovi. Tebe mama vyjednali na každý
         jarmok korunu…
   </p>
   <p>
    ANKA: Je to aj! Keď sú iba tri do roka! A mohli si aj oni. Ale načože by im bola? Iba ak
         prepiť.
   </p>
   <p>
    ZUZKA
    <span class="emphasis">
     <em>
      (ráta drobné):
     </em>
    </span>
    I ty si ako gazda… I tvoj otec pijú, i môj
         vypijú, a čože už prepili? Predsa na ženu a deti vyrobia.
   </p>
   <p>
    ANKA: Ale už boli ňaňa Mara vo fabrike do týždňa.
   </p>
   <p>
    ZUZKA: No, ale im báťa Jano zakázali viac ta ísť.
   </p>
   <p>
    ANKA: Spamätali sa, že by im tam žena prišli už celkom o zdravie. Popustili trochu
         fľašku.
   </p>
   <p>
    ZUZKA: Čože ju mohli popustiť? Od týždňa do týždňa sú v poli, na salašoch, a keď v
         nedeľu prepijú štyri grajciare, už akoby majetok prepili.
   </p>
   <p>
    ANKA: A náš gazda ani toľko. Hm. To je…
   </p>
   <p>
    ZUZKA: To je chvalabohu mne, i nám všetkým. Ale čo by i trošku pil… Nebol by hádam taký
         zlý na tých, čo si neodoprú.
   </p>
   <p>
    ANKA: Tetka, hádam i tí budú, keď ostarnú…
   </p>
   <p>
    ZUZKA: Tam som ti dala vyjednanú korunu, a tu máš šesták navyše, za to, že ma budeš
         slúchať.
   </p>
   <p>
    ANKA: A dosiaľ som vás nie?
   </p>
   <p>
    ZUZKA: Len ako sama chceš.
   </p>
   <p>
    ANKA: No, ale teraz vám už budem taká, taká dobrá —
   </p>
   <p>
    ZUZKA: — ako soľ v oku.
   </p>
   <p>
    ANKA: A tŕň v päte. Chichichi! Ale ozaj, verte, budem sa zvŕtať ani osa; usilovať sa,
         robiť ako, ako — čert!
   </p>
   <p>
    ZUZKA: Len sa nepretrhni. A peniaze nezmárni.
    <span class="emphasis">
     <em>
      (Dnu.)
     </em>
    </span>
   </p>
   <p>
    ANKA
    <span class="emphasis">
     <em>
      (preč):
     </em>
    </span>
    Ja nie báťa… Tetka! Tu sú báťa Jano. No, aspoň mi
         netreba po vás chodiť.
    <span class="emphasis">
     <em>
      (Veselo, môže i so spevom, preč.)
     </em>
    </span>
   </p>
   <p>
    ZUZKA
    <span class="emphasis">
     <em>
      (Janovi skrytá, pozoruje ho z pitvorných dvier).
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505196">
       </a>
       Výstup 4.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Zuzka, Jano.
     </em>
    </span>
   </p>
   <p>
   </p>
   <p>
    JANO
    <span class="emphasis">
     <em>
      (už podpitý):
     </em>
    </span>
    Po mňa ani netreba. Ja viem svoju povinnosť. A
         ktože ťa poslal?
    <span class="emphasis">
     <em>
      (Ticho.)
     </em>
    </span>
    Ľa, pochábeľ. Ako slepá, keď počuje sláčikom
         pretiahnuť… Ale len sa vydaj, tráp, ako moja žena, však tebe opadnú krídla!
    <span class="emphasis">
     <em>
      (Vojde do stajne.)
     </em>
    </span>
   </p>
   <p>
    ZUZKA
    <span class="emphasis">
     <em>
      (z pitvora vyjde):
     </em>
    </span>
    Bože, už sú nie na svojich nohách.
   </p>
   <p>
    JANO
    <span class="emphasis">
     <em>
      (vyjde zo stajne s putňami, ide s ovesenou hlavou k studni, ťahá vodu,
            zrub vŕzga).
     </em>
    </span>
   </p>
   <p>
    ZUZKA
    <span class="emphasis">
     <em>
      (sa vtiahne do pitvora):
     </em>
    </span>
    Akože im naložiť, aby ich takýchto
         nezastihol?
   </p>
   <p>
    JANO
    <span class="emphasis">
     <em>
      (falošne):
     </em>
    </span>
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Tie moje koníčky
      </em>
     </span>
     <br/>
     <span class="emphasis">
      <em>
       červené všetky tri;
      </em>
     </span>
     <br/>
     <span class="emphasis">
      <em>
       nemohli vytiahnuť
      </em>
     </span>
     <br/>
     <span class="emphasis">
      <em>
       vínečka od Nitry.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    <span class="emphasis">
     <em>
      (Vráti sa s vodou.)
     </em>
    </span>
    Ale moje vytiahnu! Kým ich ja opatrím. Sám sa
         nenapijem, ale koňovi viem, čo patrí. Ale môj gazda? Sebe nedopraje, žene nedopraje, detí
         nemá — a statok by tiež chcel povetrím vychovať a sluhovi ešte dve ruky prirobiť a plácu
         len od dvoch platiť…
    <span class="emphasis">
     <em>
      (Vojde do stajne, ale hneď vyjde a zazrie Zuzku.)
     </em>
    </span>
    Gazdiná, Zuzka! Čože sa schovávaš pred báťom Janom? Ja som tvoj sluha, ty moja gazdiná. Aj
         si ťa ctím! Inak, ako gazdu. Teba z lásky, toho z povinnosti. Škoda večná jeho otca v tom
         hrobe. To boli gazda! Po dva, po tri, i po päť rokov sme sluhovali pri nich na dúšok. Teraz
         gazda? Pán! Aby si sa triasol pred ním ako osika. A žeby ti úprimné slovo neušlo, lebo ho
         urazíš… Nevrav mu nič; ale teba si ja ctím. Ty akoby si ani jeho ženou nebola. Ty mi vše
         podáš i do pohárika; ale gazda? Ten by vše rád zabudol i na termín, keby mu ho nepripomnel.
         Hľa, prečože ti kureniec, kačiek toľko statok pobije? Lebo sa od hladu vše popodeň pancú.
         Aby si im potajme neposlala zrna, pohynuli by, rozišli by sa svetom… A tak i my, čeľaď. Keď
         ty vyjdeš na salaše, akoby sme sviatok mali. Ožijeme! Ty vieš povážiť chudobného človeka,
         ešte len i toho sviniarika. Gazda? Len aby sa nám črevá nezoschli: ani zapražiť, ani
         zatrepať. Len na, streb! — Vodu, alebo lúskaj bôb ako žiačik. Hej, keby si ty mohla s nami
         byť!… To sa my modlíme, to si vinšujeme, gazdiná moja. Hľa, i mne čo dorobil skrze to
         dievča…
   </p>
   <p>
    ZUZKA: No, už ho len nechajte, gazdu. Viete po sebe, že vy chlapi máte tvrdšie srdcia
         ako my, ženy. Veď vám ja to už nejako nahradím, tej pol miery žitka.
   </p>
   <p>
    JANO: To by nebolo pekne. Nie! Dostaneš podľa mňa i ty, čo pes nechce.
   </p>
   <p>
    ZUZKA: Ja ho už akosi prevrátim.
   </p>
   <p>
    JANO: Nie, nechcem, aby si ty do oštary prišla s mužom — pre mňa. Čože som ja tebe
         kedy…? Za čo? Načože by si si hnevy s mužom v dome pre mňa zavádzala… Ja si spravím svoju
         robotu i tak, i bez tvojich darov. Pán rozkáže, sluha musí spraviť. A Jano spraví. Keď
         chce, inak ešte ako sa rozkáže! Ja som už slúžil, keď tvoj muž ešte ani husi nepásol. — A
         je doma?
   </p>
   <p>
    ZUZKA: Nie, ale príde.
   </p>
   <p>
    JANO: Nie je doma? Ale veď už — koľkože je hodín?
   </p>
   <p>
    ZUZKA: Tri.
    <span class="emphasis">
     <em>
      (Chytro doloží.)
     </em>
    </span>
    Štyri budú. Hneď je tu, len už nikde
         nejdite. Lebo už ste pili zas.
   </p>
   <p>
    JANO
    <span class="emphasis">
     <em>
      (trpko sa ho dotklo; po pauze):
     </em>
    </span>
    Pil — i budem! Ja sa musím ísť
         so ženou dopraviť, ako, čo s deťmi. Daj mi, gazdiná moja, ešte ty dvadsať grajciarov.
   </p>
   <p>
    ZUZKA: Nedám ani haliera! A nechoďte už, báťa, nikde. Obíďte hriech, ako môžte. Teda mňa
         naúčate, a vy doň leziete… Prosím vás. Ak príde a vás tu nebude, len ja vyhrmím, že ste tu
         boli a som vás pustila. Nechoďte. Poďte, radšej vám ja dám do pohárika, keď už nemôžete bez
         neho byť, ak raz obliznete.
    <span class="emphasis">
     <em>
      (Donesie.)
     </em>
    </span>
   </p>
   <p>
    JANO
    <span class="emphasis">
     <em>
      (zatiaľ):
     </em>
    </span>
    Nechcem. Nie. Mne nepatrí, len tri cez deň. Pozná po
         fľaši.
   </p>
   <p>
    ZUZKA: Dolejem vodou.
   </p>
   <p>
    JANO
    <span class="emphasis">
     <em>
      (uškrnie sa na vtipe):
     </em>
    </span>
    Tak — pánboh vám daj, čoho nemáte.
    <span class="emphasis">
     <em>
      (Vypije a ticho doloží.)
     </em>
    </span>
    Dolejže ho.
    <span class="emphasis">
     <em>
      (Pálenka dodá mu
            práve smelosti.)
     </em>
    </span>
    No ale už keď ti sľúbim, že som tu o pol hodiny, tak tu
         budem.
   </p>
   <p>
    ZUZKA: Štefan môže každú chvíľu prísť.
   </p>
   <p>
    JANO: I ja dôjdem. Len mi tých dvadsať grajciarov daj.
   </p>
   <p>
    ZUZKA: Nedám! Ani nepýtajte.
   </p>
   <p>
    JANO: Tak mi požičaj.
   </p>
   <p>
    ZUZKA: Nemám. Verte — nemám. Všetko zamknuté i predo mnou…
   </p>
   <p>
    JANO: Je, viem, že je. A predo mnou? To za nebohého otca nikdy nebývalo, a nekradli sme.
         A teraz čo ti treba — všetko pod kľúčom, i kolomaž. Pýtaj, pros a počúvaj: „Ktorýže ste
         nezamkli? Zavrznem päty…“ Ako chlapcovi.
    <span class="emphasis">
     <em>
      (So žiaľom.)
     </em>
    </span>
    Mne, i mne, čo
         som dvanásť rokov a šesť na dúšok vybudol u tvojho otca a do sýpky viac chodil ako oni…
         Pánboh im daj dobrú noc! A nikdy nás v ničom nedochytili! A toto: dal by vám kľúče, ale na
         vaše šľaky mohli by druhí kradnúť. Taká nedôvera — radšej by som zaucho zdržal… Ale ty len
         pohľadaj tie grajciare, nájdeš. Vy ženy to už viete… Ty vše nájdeš.
   </p>
   <p>
    ZUZKA: Dnes nie. Už tie, čo vám Štefan dal, ste prepili.
   </p>
   <p>
    JANO: Dvadsať grajciarov prepiť — je to dnes i ťažká vec!
   </p>
   <p>
    ZUZKA: I za tie ste mali domov jarmočné vziať.
   </p>
   <p>
    JANO: Chcel som, na moj dušu som chcel, ale —
    <span class="emphasis">
     <em>
      (nevie, čo povedať)
     </em>
    </span>
    ,
         ale nedošlo. Nedošlo, Zuzka moja, gazdiná moja. Zišiel som sa s bratom Ďurom: „Daj, brat.“
         Od jarmoku sme sa nevideli, prepili sme. Ľúto mi bolo, ale ako staršiemu patrilo sa mi ho
         uctiť. Už sú tam, u žida. Zato požičaj mi tých dvadsať grajciarov. Ja musím ísť domov.
   </p>
   <p>
    ZUZKA: Šla Anka po ňaňu Maru.
   </p>
   <p>
    JANO: Ja si idem sám po ženu! A že je jarmok, ona, vieš, taká slabá, s prázdnou rukou,
         akože vojdem? Chcel by som jej vziať — už sa ti priznám — fľašku piva, i dievčaťu pletôčku
         —
   </p>
   <p>
    ZUZKA: Ja im dám…
   </p>
   <p>
    JANO: To nedám ja, ale ty. To by sa jej odo mňa nerátalo.
   </p>
   <p>
    ZUZKA: Nie, vy už nikde nechoďte. Ľahnite si zatiaľ.
   </p>
   <p>
    JANO: A načo? Či som sa dopoludnia nevyspal? Či som opitý, nazdávaš sa?
   </p>
   <p>
    ZUZKA: Nie ste. Ale len sa oprite. Dám vám podušku, sem na lavicu.
   </p>
   <p>
    JANO: Nerob mi hanbu, Zuzka. Ak som ja opitý, tak si aj ty.
    <span class="emphasis">
     <em>
      (Krúti hlavou
            sklamaný.)
     </em>
    </span>
    Nie. Idem. A keď nedáš, poviem žene. Nech jej je ľúto. Ona mne
         nazrie do svedomia, že si ma ty prekazila v mojom predsavzatí… A ja musím domov! Musím sa
         dohovoriť so ženou. Keď tvoj gazda tak, ja si radšej hrabáčku miesto ženy najmem a
         zaplatím. Keď dievča nemá ísť, dieťa nebude mať kto pokolísať… Doma ho nechať… Malé je
         ešte. Mať by ho neopatrili. Ležia, chorá. Ale keď tvoj gazda tak, ja do nového doslúžim a
         potom sa pekne poďakujem. Pôjdem do fabriky. A jemu nech už tie mašiny i kone češú! Keď si
         tak v nich zakladajú gazdovia a nás za nič nemajú… Pôjdeme do fabriky!
   </p>
   <p>
    ZUZKA: Tam veľa zvýšite!
   </p>
   <p>
    JANO: A či nie? Žena bola do týždňa, po šesťdesiat grajciarov na šichtu, od šiestej do
         šiestej. Ale viac nepôjde! To je nie pre ženu robota. Chcela; ale zakázal som. Ani na krok!
         Keď vás ja, otec, zo služby nevyživím, tak pôjdem ja do fabriky, ale ty nie! Ani na krok!
         Máš deti, si žobrák, ja viem, tak čo sa pechoríš? Ja ti uznám, že chceš nadobúdať, doniesť
         do domu niečo, ale netreba. Ja som tu, kým som tu. Aký som, taký som, ale som tu. A keď ma
         nebude, budete plakať! Potom zviete, čo som vám ja bol. — Zuzka, daj tých dvadsať
         grajciarov.
   </p>
   <p>
    ZUZKA: Načo vám budú?
   </p>
   <p>
    JANO: No, už sa netráp. Vravím ti: jarmočné chcem kúpiť dievčaťu i žene. Prosím ťa. Ja
         musím domov kuknúť. Patrí sa mi. I so ženou sa dohovoriť.
   </p>
   <p>
    ZUZKA
    <span class="emphasis">
     <em>
      (dá):
     </em>
    </span>
    Čože sa budete? Len by prišli, aby ste šli.
   </p>
   <p>
    JANO: Ako? Sama?
   </p>
   <p>
    ZUZKA: S deťmi. Hej! Nech s deťmi príde. Ja už viem, čo urobím.
   </p>
   <p>
    JANO: Tak neprídeme! Ani ja neprídem! Ja teba, miesto seba, do pekla nepošlem.
   </p>
   <p>
    ZUZKA: Ja sa ešte pozhováram s gazdom.
   </p>
   <p>
    JANO: Nespustí! Povedal.
   </p>
   <p>
    ZUZKA: Ešte i ja niečo vládzem.
   </p>
   <p>
    JANO: Silou nie, ak nie srdcom.
    <span class="emphasis">
     <em>
      (Pauza. Krúti hlavou.)
     </em>
    </span>
    Mám sa na
         tvoje reči spoľahnúť? Lebo by zhorel od hanby, ak by mi ich zo dvora vrátil.
   </p>
   <p>
    ZUZKA: Nevráti, len sa nezabavte dlho.
   </p>
   <p>
    JANO: Kone sú opatrené, len zapriahať.
    <span class="emphasis">
     <em>
      (Bystro odíde.)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505744">
       </a>
       Výstup 5.
      </h2>
     </div>
    </div>
   </div>
   <p>
   </p>
   <p>
   </p>
   <p>
    ZUZKA
    <span class="emphasis">
     <em>
      (sama):
     </em>
    </span>
    Bože, báťa, ja zle robím, že vás preč púšťam… A
         horšie, že som nasľubovala, čo ani splniť nemôžem. S deťmi som mu naložila prísť… Zrno
         sľubujem… Ak nepristane Štefan? Tu je sýpka, nahradím Janovi sama. Ale opijú sa, zvie.
         Budem márnicou, negazdinou v jeho očiach. Povedať mu? Budem si žiadať ja pol miery žitka,
         že na — siroty, a keď privolí, priznám sa… Jaj, len aby už odišli do poľa… Tak by som rada
         šla i ja. Tam je lepšie, tam je robota, slnce, spev, a tu v meste tesno, zvada, trápenie…
         Ako by som rada šla za hrabáčku! Števko by kosil, ja by odberala, ako kým som gazdinou
         nebola, a za nami, pred nami rozkladalo by sa zlaté žitko. Tak by sme si spievali ako tí
         škovránkovia nad nami.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505796">
       </a>
       Výstup 6.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Zuzka, Mara.
     </em>
    </span>
   </p>
   <p>
   </p>
   <p>
    ZUZKA: Stretli ste sa s báťom Janom?
   </p>
   <p>
    MARA: Anka mi bola povedať, aby som prišla, ale že gazda…
   </p>
   <p>
    ZUZKA: Čože vám už mala referovať? Nuž gazda povedal, že stiahne vám od dievčaťa mieru
         žita z výžinku, a Jano nechceli pristať len na pol.
   </p>
   <p>
    MARA: Tak čože budeme robiť. Iba pristať nám prichodí.
   </p>
   <p>
    ZUZKA: Ale Jano, viete, akí sú. A náš gazda tiež. Nuž ale vy len príďte i s deťmi. Ja
         vám vybojujem tej pol miery.
   </p>
   <p>
    MARA: Sme nie zaslúžení, Zuzka. Veď keby na deň — dva, nechala by decko i na mamu, keď
         už tak gazda…
   </p>
   <p>
    ZUZKA: To nemôžete. Kdeže to ešte môže, chúďa, na cudzích rukách byť! Iba by ho
         pokazili. Ochorie — nám, mne budete vinu dávať. Už len príďte všetci. Zastanem sa vás.
         Choďte sa chytro pozbierať. Jana nájdite. Na jarmoku kdesi budú. Aby sa nezmeškali,
         neopili, lebo už druhých dvadsať grajciarov si vypýtali. Že vám na jarmočné.
   </p>
   <p>
    MARA: Načo si mu ich len dala — práve teraz!
   </p>
   <p>
    ZUZKA: Gazda dvadsať, a odo mňa nasilu vydriapali druhých dvadsať.
   </p>
   <p>
    MARA: Kdeže ho nájdem, kde, medzi toľkým národom!
   </p>
   <p>
    ZUZKA: Dieťa mi nechajte. Bude ticho?
   </p>
   <p>
    MARA: Bude, Zuzka moja.
    <span class="emphasis">
     <em>
      (Nadšene.)
     </em>
    </span>
    Veď ja budem — i deti si
         opatrím, i gazdovi, i mužovi po vôli, i tebe! Len by som chorá nebola cez žatvu. Ale azda
         mi pánboh dá zdravia. Zelín som si už navarila. Budem včas vstávať, oriadim si i dieťa, i
         do roboty dôjdem. A cez deň bude dieťa spať. Navarím makovičiek… a dievča ti pomôže v
         kuchyni.
   </p>
   <p>
    ZUZKA: Akože budete včas? Ak si neoddýchnete, spadnete z vlády.
   </p>
   <p>
    MARA: Veď som ja i teraz taká. Ja neviem, čo mi je. Predtým som ja nedbala, čo by mi bol
         zauchá páckal, nič sa ma nedotklo; ale ako som to štvrtô mala, som žobrák na život.
   </p>
   <p>
    ZUZKA: S bohatšou by po doktoroch chodili, a vy musíte do roboty.
   </p>
   <p>
    MARA: Mňa robota nebije, len sa hriechu bojím. Nohy sa mi trasú, do hŕby letím, keď
         počujem hrešiť, zlostiť sa. Ako sa ten náš otec vie. Ruky nepoloží ani na mňa, ani na
         dievča, ale tá zlosť, tá zlosť v ňom… A už len toto keby mi nebol pánboh nadelil na
         starosť. Veď je také dobré — spí, spí ako zabité; porobím si, ale — len ma viaže. Do šichty
         ženy s deťmi neradi berú. Iba ty si taká gazdiná… Pánboh ti zaplatí.
   </p>
   <p>
    ZUZKA: Keby mi darovali, nie zaplatili…
   </p>
   <p>
    MARA: Úfaj. Vidíš, ja by nedbala, čo by mi ho pánboh i dnes vzal a tu vynahradil, vám.
   </p>
   <p>
    ZUZKA: Ňaňa Mara, pánboh vás potresce. Vezme vám to, ktoré vám je milé… dajte ho, dajte,
         a vy iďte za Janom. Ja sa bojím, že nedôjdu.
   </p>
   <p>
    MARA: Už mi troje…
   </p>
   <p>
    ZUZKA: Vidíte…
   </p>
   <p>
    MARA
    <span class="emphasis">
     <em>
      (zúfale):
     </em>
    </span>
    Kdeže ho hľadať?
   </p>
   <p>
    ZUZKA: Tam sa len budú niekde tĺcť okolo krčiem…
   </p>
   <p>
    MARA: Kdeže ten inde, keď do mesta dôjde.
    <span class="emphasis">
     <em>
      (Odíde.)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505994">
       </a>
       Výstup 7.
      </h2>
     </div>
    </div>
   </div>
   <p>
   </p>
   <p>
   </p>
   <p>
    ZUZKA
    <span class="emphasis">
     <em>
      (s deckom na rukách):
     </em>
    </span>
    Moje chúďa maličké. Čo pre teba už
         starosti majú tvoji rodičia. Vďačne by ťa oplakali. Ja si ťa vezmem. Budeš moje. Tebe ešte
         každý, kto ťa opatrí — mamička. Ak by Štefan chcel, prečo by sme si ho nevzali? Keby som sa
         mohla prebudiť k láske k tebe, ak mi pánboh tak usúdil… Prečo si mi cudzie? Prečo ťa
         nemôžem rada mať, akoby svoje? Prečo si sa u nás nenarodilo? Čo tam bude z teba? Miesto
         mliečka makovičím ťa uspávajú, miesto piesňou plačom zabávajú. Ako by ti u nás bolo!
    <span class="emphasis">
     <em>
      (Bozká dieťa.)
     </em>
    </span>
    Zobuď sa, zobuď. Napojila ťa mať biedna, i do handry
         namočila… Neboj sa, nevezmem ti, nie. Doložím radšej. Poviem gazdovi, vybojujem tej pol
         mierky. Mliečka dám… Máme šesť kravičiek, veru máme.
    <span class="emphasis">
     <em>
      (Úsmevy nad deckom,
            cmukanie.)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578042">
       </a>
       Výstup 8.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Zuzka, dvaja kosci, dve hrabáčky.
     </em>
    </span>
   </p>
   <p>
   </p>
   <p>
    1. KOSEC: No, ako by ti to pristalo…
   </p>
   <p>
    1. HRABÁČKA: A či nie?
   </p>
   <p>
    2. KOSEC: A čieže je?
   </p>
   <p>
    ZUZKA: Moje!
   </p>
   <p>
    2. HRABÁČKA: Bolo by ti!
    <span class="emphasis">
     <em>
      (Pozrie.)
     </em>
    </span>
    Marino. A mať že mu je kde? To
         tiež pomýlilo kolísku.
   </p>
   <p>
    ZUZKA: Šla za otcom.
   </p>
   <p>
    1. KOSEC: Ten je v jarmoku. Vošiel som si dohánu vziať, nuž už medzi tými — sociálmi. Tí
         tebe dajú chleba, ak ti ho gazda nedá…
   </p>
   <p>
    1. HRABÁČKA: Je to len trápenie žene, ktorej muž pije.
   </p>
   <p>
    1. KOSEC: A väčšie mužovi, keď žena nevyleje.
   </p>
   <p>
    2. KOSEC: Ako naše, kmotre.
   </p>
   <p>
    2. HRABÁČKA: Ach, tento „pivby“!
    <sup>
     [
     <a class="footnote" href="#ftn.id2578119" name="id2578119">
      1
     </a>
     ]
    </sup>
    Keby som ho nebola držala — bol by si tiež tam.
   </p>
   <p>
    2. KOSEC: Ty? Mňa? Nuž kedyže som ja opitý, že by…
   </p>
   <p>
    2. HRABÁČKA: Keď si nie triezvy!
   </p>
   <p>
    1. HRABÁČKA: Veď ti je to každý taký. Ľaľa, toť…
   </p>
   <p>
    l. KOSEC: A vykročil som ja dnes z domu?
   </p>
   <p>
    1. HRABÁČKA: Že som ťa primkla.
   </p>
   <p>
    1. KOSEC: Nuž keď ste vy také múdre ženy, povedzte mi, kedy je chlap opitý?
   </p>
   <p>
    2. KOSEC: To uhádnite, no, no, baby, nielen prezývať…
   </p>
   <p>
    1. HRABÁČKA
    <span class="emphasis">
     <em>
      (háda):
     </em>
    </span>
    Keď nevládze na nohy vstať.
   </p>
   <p>
    1. KOSEC: To môže byť i od inakšej slabosti.
   </p>
   <p>
    2. HRABÁČKA: Keď už nevládze do seba liať.
   </p>
   <p>
    2. KOSEC: To je nie korheľ, kto nevládze.
   </p>
   <p>
    ZUZKA: Ja viem, báťa. Keď v krčme každý grajciar prepije a doma sa so ženou vadí, ak na
         ocot pýta tri nové.
   </p>
   <p>
    1. a 2. HRABÁČKA: Dobre, Zuzka, dobre, ty si uhádla.
   </p>
   <p>
    2. KOSEC: Neuhádla. Nech vtedy s octom nevarí. — Povedz im!
   </p>
   <p>
    1. KOSEC: No, netrápte sa. Poznať, že všetky tri máte poriadnych, triezvych mužov. Lebo
         vtedy je chlap opitý, keď ho dvaja vedú a tretí mu nohy prekladá.
   </p>
   <p>
    2. KOSEC: A my sme takí nikdy neboli!
   </p>
   <p>
    1. KOSEC: To už božechráň!
   </p>
   <p>
    ZUZKA: No, tú hádku tiež poslední korheli vymysleli…
    <span class="emphasis">
     <em>
      (Ženám.)
     </em>
    </span>
    A vy
         ste na jarmoku neboli?
   </p>
   <p>
    2. HRABÁČKA: Bola
    <span class="emphasis">
     <em>
      (pozrie na prvú hrabáčku)
     </em>
    </span>
    , boli sme; ale gazda
         odkázal, že o štvrtej tu máme byť, nuž sme zadržali chlapov. Radšej pol hodiny skorej, ako
         pozdejšie.
   </p>
   <p>
    2. KOSEC: Gazdu treba povážiť, ten má teraz dosť na hlave… zobrať, spratať, čo sa do
         roka trápil.
   </p>
   <p>
    1. HRABÁČKA: Veru, čo aký dnes gazda, i ten má trápenie. Jedno tomu, druhé tomu, i
         sluha, čeľaď, i porcie, i kňazovi, rechtorovi, a — jemu len čo zvýši.
   </p>
   <p>
    2. HRABÁČKA: A koľkým ani nezvýši! Nevravím nášho gazdu, ale dosť ich je.
   </p>
   <p>
    1. KOSEC: S ktorými mnohými by sa nečaroval. Nuž prečože by ja bol socialista?
   </p>
   <p>
    1. HRABÁČKA: Keď ani nevieš, čo je to.
   </p>
   <p>
    1. KOSEC: Ja, ja že neviem? Či ich nevidím každý večer päťdesiat, i sto u Müllera? I ich
         novinky som videl! Ale ja to nechcem, ja mám ešte po otcovi spevník, viac mi netreba.
   </p>
   <p>
    2. KOSEC: Mňa tiež volali do toho ich spolku, ale veru som ja ta ešte nenazrel. Ja mám,
         čo mi treba.
   </p>
   <p>
    1. KOSEC: I ja tak vravím. My, ak nám pánboh pomôže, dobre spraviť, zarobíme si po
         päť-šesť centov, a čo bude len po osem zlatých, a pri mašine a kukurici — a je všetko moje!
         Mám dosť do roka. Cez zimu sa nemusím spod pece ani vytiahnuť. Budem si žiť ako Zelenák!
         Lenže ten pôjde na poľovačku, a ja si budem sedieť pod teplou pecou.
   </p>
   <p>
    ZUZKA: A my koľko budeme mať?
   </p>
   <p>
    1. KOSEC: No — vy, dávno som neprešiel, ale ako sa ukazovalo, malo by byť viac ako
         vlani. Sto-stodvadsať centov pšenice ja rátam.
   </p>
   <p>
    2. KOSEC: Krásna. Bratova veru je nie taká. Hja, len tá roľa dobre rodí, po ktorej sám
         gazda chodí, sám dozrie, sám spraví, nespoľahne sa na sluhov… To sa hneď ukáže, keď si s
         kosou zastaneš k záhonu, ako bolo spravené.
   </p>
   <p>
    1. KOSEC: Náš gazda je opatrný.
   </p>
   <p>
    1. HRABÁČKA: Ale prosím vás, i druhí sú, a keď pánboh nepožehná…
   </p>
   <p>
    2. KOSEC: Ľa, veď už to je pravda, že je tak. Bez požehnania nemáš ničoho. To hádam vše
         počujete na kázni, kto do kostola chodí.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578119" name="ftn.id2578119">
        1
       </a>
       ]
      </sup>
      Od pil by som — pivby.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578359">
       </a>
       Výstup 9.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Predošlí, Štefan.
     </em>
    </span>
   </p>
   <p>
   </p>
   <p>
    ŠTEFAN: Vy tu?
   </p>
   <p>
    1. KOSEC: Tu! Čas už. Podľa rozkazu.
    <span class="emphasis">
     <em>
      (Podvihujú klobúky.)
     </em>
    </span>
   </p>
   <p>
    2. KOSEC: Ako si kázal. V takýto čas treba uznať gazdovi.
    <span class="emphasis">
     <em>
      (S
         narážkou.)
     </em>
    </span>
    Potom cez zimu si vykladaj svoje programy, ale teraz poď robiť, keď
         si socialista…
   </p>
   <p>
    ŠTEFAN: Nechajte.
   </p>
   <p>
    2. KOSEC: Veď ja…
   </p>
   <p>
    ŠTEFAN: A báťa Jano doma?
   </p>
   <p>
    ZUZKA: Boli. Prídu.
   </p>
   <p>
    ŠTEFAN: Teda je nie doma!?
   </p>
   <p>
    1. a 2. HRABÁČKA: Nevideli sme ho.
   </p>
   <p>
    ŠTEFAN
    <span class="emphasis">
     <em>
      (zlostí sa):
     </em>
    </span>
    Zuzka!
   </p>
   <p>
    ZUZKA: Tak čo si mi jarmočného?
   </p>
   <p>
    ŠTEFAN: Ani som sa nezastavil. Ale kde je Jano?
   </p>
   <p>
    ZUZKA: Vravím ti: boli tu, ale…
   </p>
   <p>
    ŠTEFAN: A keď bol, načo si ho pustila znovu preč?
   </p>
   <p>
    ZUZKA: Že s jarmočným… Ale išla už žena, Mara, poň.
   </p>
   <p>
    ŠTEFAN: Po krčmách ho zháňať. Dobre. A tá čo?
   </p>
   <p>
    ZUZKA: V čomže?
   </p>
   <p>
    ŠTEFAN: S deťmi?
   </p>
   <p>
    ZUZKA: S — s — s deťmi.
   </p>
   <p>
    ŠTEFAN: Ale z miery nespustím.
   </p>
   <p>
    1. HRABÁČKA: Na dievča?
   </p>
   <p>
    ŠTEFAN: Hej.
   </p>
   <p>
    2. HRABÁČKA: Hja, veru zje.
   </p>
   <p>
    1. HRABÁČKA: Čože by nezjedlo také dievča.
   </p>
   <p>
    2. HRABÁČKA: Vari nie vyhladovené?
   </p>
   <p>
    ŠTEFAN: Povedal som mu, aby tu bol o štvrtej!
   </p>
   <p>
    ZUZKA: Veď oni dôjdu. Alebo čo by ste niektorý prešli poň.
   </p>
   <p>
    ŠTEFAN: To! Rozídeme sa ho hľadať! Má vedieť, čo je rozkaz. Dôjde — nedôjde. Ja poň
         posielať nebudem. Choď si, keď si ho pustila.
   </p>
   <p>
    ZUZKA: Už sa len popredku nehnevaj.
    <span class="emphasis">
     <em>
      (Hrabáčkam.)
     </em>
    </span>
    Prejditeže ho
         pozrieť. Jedno vám: tu čakať, alebo jej ho ísť pomôcť doviesť.
   </p>
   <p>
    1. HRABÁČKA
    <span class="emphasis">
     <em>
      (ide):
     </em>
    </span>
    Ach, keď ja svoje nohy musím otĺkať za cudzím
         mužom po krčmách!
   </p>
   <p>
    2. HRABÁČKA
    <span class="emphasis">
     <em>
      (tiež):
     </em>
    </span>
    Nenachodím sa dosť za svojím!
   </p>
   <p>
    2. KOSEC: Ach, ty klebetnica!
   </p>
   <p>
    2. HRABÁČKA: Bodaj sa zalial v nej, aby sa zalial každý…
   </p>
   <p>
    1. KOSEC: Ale aby ste ho nie tak, ako som vám toť zahádal.
   </p>
   <p>
    ŠTEFAN
    <span class="emphasis">
     <em>
      (zlostí sa):
     </em>
    </span>
    Zapriahnite. Ja ho nečakám. Daj mi háby.
    <span class="emphasis">
     <em>
      (Vojde.)
     </em>
    </span>
   </p>
   <p>
    ZUZKA: Tam sú ti prichystané na lavici.
   </p>
   <p>
    1. KOSEC: Keď priahať — tak priahať.
   </p>
   <p>
    2. KOSEC: Ako sa rozkáže, tak sa spraví.
   </p>
   <p>
    1. KOSEC: Teraz nie je čas po jarmoku sa motať.
   </p>
   <p>
    ŠTEFAN
    <span class="emphasis">
     <em>
      (z pitvora):
     </em>
    </span>
    No, len nech je nie tu, kým sa preoblečiem, ja
         tomu vyvediem.
   </p>
   <p>
    ZUZKA
    <span class="emphasis">
     <em>
      (koscom):
     </em>
    </span>
    Tíšte radšej, nie do ohňa dúchať…
   </p>
   <p>
    1. KOSEC: No, už gazdovi musíš niečo po vôli povedať.
    <span class="emphasis">
     <em>
      (Odíde.)
     </em>
    </span>
   </p>
   <p>
    2. KOSEC: Mladého gazdu šanuj, hovoria ľudia. I tvoje deti môžu ešte pri ňom slúžiť.
    <span class="emphasis">
     <em>
      (Tiež do stajne.)
     </em>
    </span>
   </p>
   <p>
    ZUZKA
    <span class="emphasis">
     <em>
      (rozmýšľa, bojuje):
     </em>
    </span>
    Bože, kde nabrať dobrej vôle, lásky to
         všetko poprežierať? Čo som sľúbila — naubližuje mi za dvadsať mier… Števko!
   </p>
   <p>
    ŠTEFAN
    <span class="emphasis">
     <em>
      (z pitvora):
     </em>
    </span>
    Čože je?
   </p>
   <p>
    ZUZKA: Tak si mi nič? Ani si sa neprešiel pomedzi šiatre?
   </p>
   <p>
    ŠTEFAN: A načo? Peniaze darmo za nejakú pletku vyhodiť škoda.
    <span class="emphasis">
     <em>
      (Vyjde; na
            pleciach širica.)
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578662">
       </a>
       Výstup 10.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Zuzka, Štefan.
     </em>
    </span>
   </p>
   <p>
   </p>
   <p>
    ZUZKA: A ja som sa ti už strojila k vďačnosti.
   </p>
   <p>
    ŠTEFAN: Nepokúšaj! Máš, čo chceš, tak na pletky nemysli. Z rozkoše len páni a hlúpi
         vyhadzujú peniaze.
   </p>
   <p>
    ZUZKA: No, veď sa neustávaj: ja už mám jarmočné.
    <span class="emphasis">
     <em>
      (Ukáže na dieťa.)
     </em>
    </span>
   </p>
   <p>
    ŠTEFAN: Len by ťa ešte nezunovalo. A mať mu je kde?
   </p>
   <p>
    ZUZKA: Kým zapriahnu, dôjde.
   </p>
   <p>
    ŠTEFAN: Tak? Chlapi, už ste?
   </p>
   <p>
    1. KOSEC
    <span class="emphasis">
     <em>
      (za scénou):
     </em>
    </span>
    Už hneď bude.
   </p>
   <p>
    2. KOSEC
    <span class="emphasis">
     <em>
      (tiež):
     </em>
    </span>
    Môžme i sadať.
   </p>
   <p>
    ŠTEFAN: Prichystala si, čo nám patrí?
   </p>
   <p>
    ZUZKA: Prichystala, ešte dopoludnia. Na…
    <span class="emphasis">
     <em>
      (Podáva mu dieťa.)
     </em>
    </span>
    Len
         chlieb vyložím.
    <span class="emphasis">
     <em>
      (Kladie mu dieťa na ruky.)
     </em>
    </span>
   </p>
   <p>
    ŠTEFAN
    <span class="emphasis">
     <em>
      (odstúpi, nechce ho).
     </em>
    </span>
   </p>
   <p>
    ZUZKA: No, len ho podrž za tú chvíľu.
   </p>
   <p>
    ŠTEFAN
    <span class="emphasis">
     <em>
      (vezme a položí na stôl):
     </em>
    </span>
    Polož ho. Sem, hľa.
    <span class="emphasis">
     <em>
      (Donesú zo sypárne dva-tri chleby, vložia do bieleho vreca a ešte dva-tri
            miešky múky, strovy. Dávajú na voz.)
     </em>
    </span>
   </p>
   <p>
    ZUZKA
    <span class="emphasis">
     <em>
      (vše v pitvore, vše v sypárni, vše na scéne):
     </em>
    </span>
    To je už naše.
         Hovoril si, že mi cudzie vezmeš, nuž som ťa predbehla. Toto sa mi páči. Už som si ho i
         kúpila. A vieš, začo?
   </p>
   <p>
    ŠTEFAN: Nezlosti ma, žena. Vidíš, aký som. Pekne začíname kosbu. Nechcem nič vedieť, len
         ísť už skorej.
   </p>
   <p>
    ZUZKA: Oj, ty mamonár! Ja ťa musím prevrátiť, aby si ty i iných ľúbil, nielen seba. Ja
         ti predsa poviem. Nahneváš sa?
   </p>
   <p>
    ŠTEFAN: Nahnevám!
   </p>
   <p>
    ZUZKA
    <span class="emphasis">
     <em>
      (objíma ho):
     </em>
    </span>
    Nesmieš sa, ty môj zlostník! Vieš, čo som zaň
         dala? Lacno. Blázonko.
   </p>
   <p>
    ŠTEFAN: Len si meno nerozdávaj. Čo ti zvýši?
   </p>
   <p>
    ZUZKA: Tvoje dobré srdce. Štyri zlaté som zaň dala. Draho?
   </p>
   <p>
    ŠTEFAN: Draho ver’! Nanosia ti ich i darmo, len rozhlás.
   </p>
   <p>
    ZUZKA: I to nie v peniazoch!
   </p>
   <p>
    ŠTEFAN
    <span class="emphasis">
     <em>
      (šípi):
     </em>
    </span>
    A v čom? Čo ti sedí na jazyku? Žena!
    <span class="emphasis">
     <em>
      (Výhražne.)
     </em>
    </span>
   </p>
   <p>
    ZUZKA: Pol miery žitka, Števko.
   </p>
   <p>
    ŠTEFAN: Akej?
   </p>
   <p>
    ZUZKA: Keď si ty bol taký tvrdý, ja som sľúbila. Nemohla som inak. Myslela som, že
         všetko tým napravím.
   </p>
   <p>
    ŠTEFAN: Keď si sľúbila — daj. Ale z môjho nie!
   </p>
   <p>
    ZUZKA
    <span class="emphasis">
     <em>
      (s bôľom):
     </em>
    </span>
    Tak si ho pôjdem do výžinku zarobiť.
   </p>
   <p>
    ŠTEFAN: Choď. Keď sú tebe moje reči toľko platné, že ich sama pred sluhom rušíš, choď.
   </p>
   <p>
    ZUZKA: Poľutovať som chcela. A že budeme mať viac ako vlani…
   </p>
   <p>
    ŠTEFAN: Poľutovať — toho? Začo? Akýže ti je? Keby bol poriadny, bol by tu. Ale ako ma i
         môže za niečo mať, keď ho sama odúčaš ma poslúchať!
    <span class="emphasis">
     <em>
      (Zlosť.)
     </em>
    </span>
    Chlapi,
         zapriahli ste?
   </p>
   <p>
    1. a 2. KOSEC: Len sadať…
   </p>
   <p>
    ŠTEFAN: I tie si poslala, bez rozumu a poriadku. Teraz si bež po ne! Slúžka, tiež čert
         vie, kde je.
   </p>
   <p>
    ZUZKA: Pýtala sa na jarmok.
   </p>
   <p>
    ŠTEFAN: A ty si ju musela pustiť. Žena! Na takýto poriadok sa my rozídeme. Ja na skazu
         pre tvoju ľahkomyseľnosť nevyjdem.
   </p>
   <p>
    ZUZKA: Pre tú nevyjdeš. Ale pre svoju skúposť už si, a ešte do inakšieho chýru prídeš. A
         keď ty chudobného človeka nepovážiš, nepováži ani on teba.
   </p>
   <p>
    ŠTEFAN: Hľa, ako ťa považuje! Kieže ti už teda prišiel, keď si mu nasľubovala?
   </p>
   <p>
    ZUZKA: Keď som mu ešte dvadsať grajciarov dala, a mi neveril.
   </p>
   <p>
    ŠTEFAN: Dobre mal, aspoň sa neoklame. Dvadsať grajciarov si mu dala? Ty?
   </p>
   <p>
    ZUZKA: Už ma dobi radšej, Števko, ale nekrič.
   </p>
   <p>
    ŠTEFAN: Zaslúžiš!… Teraz, aby si vedela, ak dôjde, odvoláš, čo si bez rozmyslu
         nasľubovala.
   </p>
   <p>
    ZUZKA: Toho nežiadaj. Veď by som od hanby nemohla…
   </p>
   <p>
    ŠTEFAN: Ja ťa budem učiť gazdovať. Verejne, pred všetkými odvoláš sľuby o pol miere…
   </p>
   <p>
    ZUZKA: Pre pol miery — takéto mi — radšej jesť nebudem.
   </p>
   <p>
    ŠTEFAN: Nie pre pol miery.
    <span class="emphasis">
     <em>
      (Hlasnejšie.)
     </em>
    </span>
    Pre moju a tvoju hodnosť!
         Vieš? Ale čože ty o tom vieš? Či si ty vedieš ako gazdiná? Ako decko. Preto povieš:
         Neprišli ste načas — nedostanete, čo som vám sľúbila. Naučí sa, bude potrestaný i s tebou.
   </p>
   <p>
    ZUZKA: To už nie, a čo by… Radšej poviem: sľúbila som vám, dala by vám, ale nemám
         odkiaľ.
   </p>
   <p>
    ŠTEFAN: Tým sa ponížiš ako gazdiná, že nič nevládzeš v dome.
   </p>
   <p>
    ZUZKA: Ani nechcem vládnuť majetkami. Čo z nich? Teraz som si myslela, že vládnem pol
         mierkou zrna, a nevládnem, nevládnem…
   </p>
   <p>
    ŠTEFAN: Tým ponížiš mňa. Ty si musíš stať na nohy rozvážnej gazdinej. A tak to odvoláš.
         Ak nie, odvolám v tvojom mene ja. Neponižuj sa sama, nebudem ťa ja musieť…
   </p>
   <p>
    ZUZKA: Povedz, odvolaj. Mne to v srdci i tak neodvoláš…
   </p>
   <p>
    ŠTEFAN: Zo srdca mu pol miery nenasypeš…
   </p>
   <p>
    ZUZKA: Nasypem, uvidíš…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579021">
       </a>
       Výstup 11.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Predošlí, 1. a 2. hrabáčka.
     </em>
    </span>
   </p>
   <p>
   </p>
   <p>
    2. HRABÁČKA: Tri krčmy sme obehli, kým sme ich našli.
   </p>
   <p>
    1. HRABÁČKA: Ale ešte nie je isté, či ho Mara sem dostrčia.
   </p>
   <p>
    ZUZKA: No, a už by si i mňa bol z domu vyhnal.
   </p>
   <p>
    ŠTEFAN: No, veď nech len nejde, ako tu zostane! Nazdáva sa, že som ja naňho upriamený.
   </p>
   <p>
    2. HRABÁČKA: Ani vraj on na teba. Ako ti len odkázal…
   </p>
   <p>
    ZUZKA: Nepodpaľujte. Už sa neviete zdržať?
   </p>
   <p>
    1. HRABÁČKA: Ach, veď ja, čože ja…
   </p>
   <p>
    2. HRABÁČKA: Čože nás doň! Ale sa nepatrí. Teda takô odkáže gazdovi: aby čakal. Že on
         tiež čakal na gazdu neraz. A…
   </p>
   <p>
    1. HRABÁČKA: A že keď kone mohli čakať na teba, dočkajú i jeho. Tým že je to jedno.
   </p>
   <p>
    2. HRABÁČKA: A že on bol doma, a ty si nebol.
   </p>
   <p>
    ŠTEFAN: Teda ja mám na neho čakať? Hrom bil do takého socialistu!
   </p>
   <p>
    ZUZKA: No, čo máte z toho, že mi muža tak zlostíte?
   </p>
   <p>
    1. HRABÁČKA: Ach, veď ja…
   </p>
   <p>
    2. HRABÁČKA, 1. HRABÁČKA: Len ako bolo. Čože my…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579119">
       </a>
       Výstup 12.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Predošlí, Jano, Mara a dievča.
     </em>
    </span>
   </p>
   <p>
   </p>
   <p>
    <span class="emphasis">
     <em>
      (Jano prvý; Mara, dievča s batôžkom a kosákom v ruke, idú dnu nemo, ako
            hriešnici; pauza.)
     </em>
    </span>
   </p>
   <p>
    ŠTEFAN: A vy že ste kde?
   </p>
   <p>
    JANO: Tu!
    <span class="emphasis">
     <em>
      (Frcnutý.)
     </em>
    </span>
   </p>
   <p>
    ŠTEFAN: Ale kde ste boli, keď som vám ja naložil, aby ste o štvrtej mali zapriahnuté?
   </p>
   <p>
    ZUZKA: Nehnevaj sa, Števko.
   </p>
   <p>
    ŠTEFAN: Števko — Neštevko. Aký je to sluha, ktorý na gazdove rozkazy nepodbá. Há!?
   </p>
   <p>
    JANO
    <span class="emphasis">
     <em>
      (ide k vozu po bič a donesie ho i drží stále v ruke po konci):
     </em>
    </span>
    Vše prídem na rozkaz, a potom ani o siedmej ešte nejdeme, ak je gazdovi nie pilno.
   </p>
   <p>
    MARA
    <span class="emphasis">
     <em>
      (zapcháva mu ústa):
     </em>
    </span>
    Čú — úš, otec!
   </p>
   <p>
    ŠTEFAN: Ja rozkazujem, či vy?! Zuzka!
   </p>
   <p>
    ZUZKA: Nie, aspoň teraz nie, Števko.
   </p>
   <p>
    ŠTEFAN: V tej minúte! Aby si sa poučila.
   </p>
   <p>
    ZUZKA: Pomučiť, nie poučiť ma ty chceš. Dobre. Maj si. Báťa Jano!
   </p>
   <p>
    JANO: Čo, gazdiná?
   </p>
   <p>
    ZUZKA
    <span class="emphasis">
     <em>
      (bojuje):
     </em>
    </span>
    To, že prečo ste vy taký človek, že ma gazda
         donútil…
   </p>
   <p>
    ŠTEFAN: Nie tak! Sama uznávaš.
   </p>
   <p>
    ZUZKA: Tak? Tak chceš? Teda sama uznávam, vidím, že som schybila…
   </p>
   <p>
    ŠTEFAN: Nerob sa ako na mukách. Odvolaj!
   </p>
   <p>
    ZUZKA: Báťa Jano. Báťa, vyslúžili ste v tomto dome už dvanásť rokov.
   </p>
   <p>
    JANO: Trinásť! Pánboh pri nás…
   </p>
   <p>
    ŠTEFAN: Za každý sa vám vyplatilo, čo bolo zjednané.
   </p>
   <p>
    ZUZKA: Len čo som vám ja dnes sľúbila — to odvolávam: nemôžem vám dať tej pol miery,
         lebo jej nemám, nemám.
   </p>
   <p>
    ŠTEFAN: A teraz sadajte!
    <span class="emphasis">
     <em>
      (Idú všetci na voz, z ktorého, ak je možné, aspoň
            zadok vtiahnutý je na javisko. Pauza.)
     </em>
    </span>
   </p>
   <p>
    JANO: Ja nesadnem! Driev musím vedieť poriadok. Čo mi gazdiná tvoja sľúbila…
   </p>
   <p>
    ŠTEFAN: Toho nedostanete.
   </p>
   <p>
    JANO: Ani nechcem. Ja som hneď, že sa s tebou musím dohodnúť. Mne išlo o deti. Inde len
         štvrť toho vezmú.
   </p>
   <p>
    1. KOSEC: No, to bolo pred rokom, Jano, a driev…
   </p>
   <p>
    2. KOSEC: Dnes všade tak.
   </p>
   <p>
    2. HRABÁČKA: Nemiešajte sa medzi nich.
   </p>
   <p>
    JANO: Nie pravda. A keď aj! Čo človek — gazda, ten nič, lebo
    <span class="emphasis">
     <em>
      (kričí)
     </em>
    </span>
    je to moje dieťa!
   </p>
   <p>
    DIEVČA
    <span class="emphasis">
     <em>
      (stojí s batôžkom a na krik začne plakať).
     </em>
    </span>
   </p>
   <p>
    MARA
    <span class="emphasis">
     <em>
      (vezme na ruky dieťa, odieva sa odedzou):
     </em>
    </span>
    Nerob krik, otec.
         Pravda je, pravda.
   </p>
   <p>
    JANO
    <span class="emphasis">
     <em>
      (zaženie sa na ňu):
     </em>
    </span>
    Ty mi čuš! Ja viem, čo vravím. A keď sa
         gazdovi nepáčim, nech ma vyplatí.
   </p>
   <p>
    ŠTEFAN: Zjednaní ste do roka. Teraz je nie Všechsvätých. Ale na nedeľu, ak tak chcete,
         porátame sa.
   </p>
   <p>
    JANO: Keď som ti narobil, teraz zoberieš i sám, alebo sa ti pomôžu podeliť títo…
   </p>
   <p>
    1. a 2. KOSEC: Vy, vy sociáli by ste sa chceli s gazdy deliť!
   </p>
   <p>
    JANO: Keď ma ty chceš na nedeľu nechať, nechám ťa ja dnes!
   </p>
   <p>
    ŠTEFAN: Iďte!
   </p>
   <p>
    JANO: Zaplať mi!
   </p>
   <p>
    ŠTEFAN: Dnes nie. Sem dajte bič!
   </p>
   <p>
    JANO: Kým ma nevyplatíš, ja som tvoj paholok a biča si z ruky nedám. A čo ma zabiješ!
   </p>
   <p>
    ZUZKA: Báťa Jano…
   </p>
   <p>
    ŠTEFAN
    <span class="emphasis">
     <em>
      (okríkne ju):
     </em>
    </span>
    Čušíš mi! Marš do izby!
   </p>
   <p>
    MARA: Otec, otec, spamätaj sa v zlosti.
   </p>
   <p>
    JANO: Nefrfoc mi. Ty si taká žena?
   </p>
   <p>
    1. HRABÁČKA: Ako má byť.
   </p>
   <p>
    1. KOSEC: Nepechor sa, Jano, poď sadať.
   </p>
   <p>
    2. KOSEC: Ba, ozaj, gazda, poďme. Čože tu?
   </p>
   <p>
    2. HRABÁČKA: Kedyže vyjdeme. Noc bude.
   </p>
   <p>
    ŠTEFAN
    <span class="emphasis">
     <em>
      (vydychuje):
     </em>
    </span>
    Či sa mám s nimi zgalibiť?
    <span class="emphasis">
     <em>
      (Posmešne.)
     </em>
    </span>
    A potom takýto človek chce mať hlas, vótum na voľbe.
   </p>
   <p>
    JANO: A ty chceš mať tri!
   </p>
   <p>
    ŠTEFAN: Mne i toľko patrí.
   </p>
   <p>
    JANO: Podľa majetku. Jeden za šesť kráv, druhý za štyri kone a tretí za seba.
    <span class="emphasis">
     <em>
      (Dusený smiech na voze.)
     </em>
    </span>
   </p>
   <p>
    ŠTEFAN: A vy ho za čo chcete mať?
   </p>
   <p>
    JANO
    <span class="emphasis">
     <em>
      (posmešne):
     </em>
    </span>
    Za — za vši, blchy a ploštice, ak sa nájdu…
    <span class="emphasis">
     <em>
      (Vážne.)
     </em>
    </span>
    Za moju robotu!
   </p>
   <p>
    ŠTEFAN: Za tú máte plácu.
   </p>
   <p>
    JANO: Bodaj by si na ňu nevyšiel!
    <span class="emphasis">
     <em>
      (Smiech dusený na voze. Jano pozrie na voz a
            volá tamtým.)
     </em>
    </span>
    No, vy otroci! Povešali ste sa na voz, aby vám chlebík
         nezaschol.
   </p>
   <p>
    1. KOSEC: Keď si sluha, slúž!
   </p>
   <p>
    2. KOSEC: Nestar sa, nech si zvŕšia.
   </p>
   <p>
    ŠTEFAN
    <span class="emphasis">
     <em>
      (sadol na voz).
     </em>
    </span>
   </p>
   <p>
    MARA
    <span class="emphasis">
     <em>
      (prosí):
     </em>
    </span>
    Gazda náš dobrý, nenechajte nás!
   </p>
   <p>
    JANO: Prosíš? Ty prosíš?! Či je moja robota len s prosbou niečo hodna?
   </p>
   <p>
    ZUZKA: Števko! Ani mi ruky nepodáš? Veď nám celý rok bude horký ten chlebík, že ho v
         takomto rozbroji idete zberať.
   </p>
   <p>
    ŠTEFAN: Nevykladaj! Ešte raz, sadáte?
   </p>
   <p>
    JANO: Takto nie.
   </p>
   <p>
    ŠTEFAN: Dáte bič?
   </p>
   <p>
    JANO: Nedám.
   </p>
   <p>
    ŠTEFAN: No, veď moje kone pohnú i bez biča.
   </p>
   <p>
    JANO: Ale aby si mi ich druhému do ruky nedával, kým ma neporátaš!
   </p>
   <p>
    ŠTEFAN
    <span class="emphasis">
     <em>
      (posmešne):
     </em>
    </span>
    Nie! Za vami budú čakať na stajni.
   </p>
   <p>
    ZUZKA
    <span class="emphasis">
     <em>
      (pokročí):
     </em>
    </span>
    Prosím ťa, Števko, nenechaj ich tu, bedárov…
   </p>
   <p>
    ŠTEFAN: Ja sa im mám prosiť?
    <span class="emphasis">
     <em>
      (Mare.)
     </em>
    </span>
    Sadajte!
   </p>
   <p>
    MARA
    <span class="emphasis">
     <em>
      (váha).
     </em>
    </span>
   </p>
   <p>
    JANO: Sadni, keď ti taká vďaka.
   </p>
   <p>
    ZUZKA: Sadnite, ňaňa.
   </p>
   <p>
    MARA
    <span class="emphasis">
     <em>
      (nesadne).
     </em>
    </span>
   </p>
   <p>
    ŠTEFAN: Ako chcete. Hijó!
    <span class="emphasis">
     <em>
      (Voz trhne zo dvora.)
     </em>
    </span>
   </p>
   <p>
    ŽENCI: Dobrú noc!
   </p>
   <p>
    ZUZKA
    <span class="emphasis">
     <em>
      (za nimi von):
     </em>
    </span>
    Števko! Muž môj…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579612">
       </a>
       Výstup 13.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Jano, Mara, dievča.
     </em>
    </span>
   </p>
   <p>
   </p>
   <p>
    JANO
    <span class="emphasis">
     <em>
      (po pauze):
     </em>
    </span>
    Predsa si poriadna žena. Ja nie som bedár, hoci
         som i sluha. Bedár je, kto nemá rúk, čím zapracovať. Ja si službu nájdem.
   </p>
   <p>
    MARA: A čože sme, Jano? Bedári. Už svet všade ponajímaný do kosby.
   </p>
   <p>
    JANO: Pôjdem do fabriky, keď je… Tam ešte inak zarobím ako u gazdu.
   </p>
   <p>
    MARA: Ani tam na teba nečakajú.
   </p>
   <p>
    JANO: Pôjdem skáľa tĺcť na cestu.
   </p>
   <p>
    MARA: To ti už len bude zárobok!
   </p>
   <p>
    JANO: Keď nebude, nebudeme jesť.
   </p>
   <p>
    MARA: A z bytu nás vyduria.
   </p>
   <p>
    JANO: Hej! Hrmen! Mne ty takto budeš odštekávať?! Kto vás živil dosiaľ? Vy mňa? Či ja
         vás?
   </p>
   <p>
    MARA: Nezlosti sa, otec. Majže rozum. To ti nepomôže.
   </p>
   <p>
    JANO: Nezlosti sa! Daj si na chrbte polená štiepať. Ty, ty otrok! Choď mi z očú… Ty, ty…
   </p>
   <p>
    DIEVČA
    <span class="emphasis">
     <em>
      (plače).
     </em>
    </span>
   </p>
   <p>
    JANO: A ty čo sa smoklíš? Budeš, ako tvoja mať — za pomyje slúžiť…
   </p>
   <p>
    DIEVČA: Ja sa vás bojím…
   </p>
   <p>
    JANO: Urobil som vám niečo?
   </p>
   <p>
    DIEVČA: Na mať kričíte.
   </p>
   <p>
    JANO: A ty sa kriku bojíš? Cintľavka. Domov sa berte!
   </p>
   <p>
    MARA: A ty kde pôjdeš? Hľaď na nás. Kdeže sa podieme?
   </p>
   <p>
    JANO: Nestar sa! Pôjdem niekde.
   </p>
   <p>
    MARA: Do krčmy.
   </p>
   <p>
    JANO
    <span class="emphasis">
     <em>
      (s hnevom):
     </em>
    </span>
    Hej, hrmen bohov! Ty mňa iba do krčmy budeš
         posielať?
    <span class="emphasis">
     <em>
      (Zaháňa sa na ňu.)
     </em>
    </span>
    Ty si o mne už statočne nepomyslíš?
   </p>
   <p>
    DIEVČA: Ňanka, môj ňanka, nebite mať!
   </p>
   <p>
    JANO: Ešte som ju nie; ale vás budem bíjať obe! A už!
    <span class="emphasis">
     <em>
      (Vykazuje
         ich.)
     </em>
    </span>
   </p>
   <p>
    MARA: Vyháňaš nás, a za nami pôjdeš.
   </p>
   <p>
    JANO: Mám sa obesiť, že ma tvoj vzácny gazda zahnusil?
   </p>
   <p>
    MARA
    <span class="emphasis">
     <em>
      (plačlive):
     </em>
    </span>
    Bože môj, to je už slovo — „obesiť“. Tak driev nás
         podtrhni, aby som sa netrápila, keď nemáš srdca, lásky ani k vlastným deťom.
   </p>
   <p>
    JANO
    <span class="emphasis">
     <em>
      (slávnostne):
     </em>
    </span>
    To že mi už viac nepovedz! Ja mám srdce na
         mieste. Vám som chcel väčšiu smidku chleba vybojovať… A keď som sa i po krčmách túlal, po
         jarmoku — za vami, pre vás som chodil.
    <span class="emphasis">
     <em>
      (Vytiahne.)
     </em>
    </span>
    A keď neveríš…
         Prepil som s bratom prvých dvadsať grajciarov, požičal som druhých z lásky k vám. Že by som
         sa vám bol hanbil do očú pozrieť. Tu máš
    <span class="emphasis">
     <em>
      (podáva jej svetlú stuhu do
         vlasov),
     </em>
    </span>
    Marka moja, dieťa moje. To je tebe jarmočné.
   </p>
   <p>
    DIEVČA
    <span class="emphasis">
     <em>
      (razom potešené):
     </em>
    </span>
    Ďakujem pekne, ňanka.
    <span class="emphasis">
     <em>
      (Chce dať
            packu.)
     </em>
    </span>
   </p>
   <p>
    JANO
    <span class="emphasis">
     <em>
      (ďalej):
     </em>
    </span>
    A tebe, žena moja, keď si chorá, slabá, a ja som
         korheľ…
   </p>
   <p>
    MARA: To som ti nepovedala.
   </p>
   <p>
    JANO: Ale pomyslela si si to dnes deväť ráz — kúpil som ti na posilnenie fľašku piva.
   </p>
   <p>
    MARA
    <span class="emphasis">
     <em>
      (vďačná):
     </em>
    </span>
    Takej vody horkej…
   </p>
   <p>
    JANO: Len už to si, žena moja a deti, o mne nemyslite, že, že keď si i rozum prepijem,
         že si i srdce utopím.
    <span class="emphasis">
     <em>
      (Fiká.)
     </em>
    </span>
   </p>
   <p>
    MARA: Prepáč, otec.
    <span class="emphasis">
     <em>
      (Plače. Pauza.)
     </em>
    </span>
    A poďme domov. Veď už teda
         bude, ako bude. Dá pánboh, nezahynieme.
   </p>
   <p>
    DIEVČA
    <span class="emphasis">
     <em>
      (chytí Jana za ruku):
     </em>
    </span>
    Poďte, ňanka. Ja pôjdem do služby a
         budem husi pásť, a čo vyslúžim, dám vám. Vy pôjdete do fabriky, a mama budú pri Janíčkovi…
         A mňa by do fabriky nevzali?
   </p>
   <p>
    JANO
    <span class="emphasis">
     <em>
      (ako vo sne, iné hovorí, iné myslí):
     </em>
    </span>
    Ty už pôjdeš do služby,
         do fabriky. Áno, slúžia už také deti… Nie, ty budeš Janíčka baviť a do školy chodiť… Do
         fabriky pôjdem ja! Kdeže ty máš ešte ruky do roboty, do fabriky…
   </p>
   <p>
    MARA: Jesto už pre také dievčatá služba. Ja sa zaobídem…
   </p>
   <p>
    JANO: Či by si ju…?
   </p>
   <p>
    MARA: Dala ja. Nech sa priúča.
   </p>
   <p>
    JANO
    <span class="emphasis">
     <em>
      (v bôli, žiali, v hneve):
     </em>
    </span>
    Žena! Mať! Ty máš srdce, lásku k
         deťom?…
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579938">
       </a>
       Výstup 14.
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Predošlí, Zuzka.
     </em>
    </span>
   </p>
   <p>
   </p>
   <p>
    JANO
    <span class="emphasis">
     <em>
      (poplače sa od urážky a žiaľu, keď vidí Zuzku prichodiť.)
     </em>
    </span>
   </p>
   <p>
    ZUZKA: Báťa Jano, čo sa vám dnes porobilo? Veď i inokedy ste pili, a dali ste si
         povedať, a dnes…
   </p>
   <p>
    JANO: Zuzka, gazdiná moja, dnes, dnes — ach, nič, dnes…
    <span class="emphasis">
     <em>
      (Fiká.)
     </em>
    </span>
    Vidím lepšie ako dosiaľ, že som v službe.
   </p>
   <p>
    ZUZKA: Všetci slúžime komu-tomu.
   </p>
   <p>
    MARA: Otec, otec! Teda bude plakať ešte!
   </p>
   <p>
    ZUZKA: I ja slúžim, a gazdiná som len pre meno. I gazda slúži.
   </p>
   <p>
    JANO: Mamone.
   </p>
   <p>
    ZUZKA: To je horšia služba ako vaša. Báťa! Poznáte sa obidvaja. Zajtra bude všetko
         dobre.
   </p>
   <p>
    JANO
    <span class="emphasis">
     <em>
      (ďalej so žiaľom):
     </em>
    </span>
    Taká hanba! Veď mi je to hanba… To sa mi
         nikdy nestalo. A ja som slúžil, keď on ešte husi nepásol. A takôto mi… takto nevidí mojich
         mozoľov, ktoré som si začal natláčať ešte pri jeho otcovi.
   </p>
   <p>
    MARA: Otec, nemusíš ísť, keď ti je ťažko.
   </p>
   <p>
    DIEVČA
    <span class="emphasis">
     <em>
      (chytí sa ho):
     </em>
    </span>
    Nechoďte, ňanka.
   </p>
   <p>
    JANO: Ťažko, ach, tak mi je ťažko
    <span class="emphasis">
     <em>
      (fiká)
     </em>
    </span>
    , že by mi hneď azda srdce
         puklo.
   </p>
   <p>
    ZUZKA: Ňaňa, dievča, ešte i ty… Nepočúvajte, báťa môj. Poodpytujte sa, a budete zasa
         ľudia, i jeden i druhý…
   </p>
   <p>
    JANO
    <span class="emphasis">
     <em>
      (po pauze):
     </em>
    </span>
    A či ma čaká?
   </p>
   <p>
    Zuzka
    <span class="emphasis">
     <em>
      (zlomene):
     </em>
    </span>
    Nečaká.
   </p>
   <p>
    Jano: Nečaká…
    <span class="emphasis">
     <em>
      (pauza. Prielom hry.)
     </em>
    </span>
    Keď nečaká —
    <span class="emphasis">
     <em>
      (slabikuje)
     </em>
    </span>
    za pol druhej hodiny vyjdeme i pešo.
   </p>
   <p>
    ZUZKA: Ešte ani slniečko nezájde, budete tam.
   </p>
   <p>
    JANO: Daj mi synka, a ty vezmi dievčaťu batôžtek. Vykročíme.
   </p>
   <p>
    ZUZKA: A Štefana pozdravte, žeby ráno po mňa poslal, že mu budem hrabáčkou.
   </p>
   <p>
    JANO: Keď on nie, prídem si ja po gazdinú.
   </p>
   <p>
    MARA: Dobrú noc, Zuzka!
    <span class="emphasis">
     <em>
      (Utrie si oči.)
     </em>
    </span>
   </p>
   <p>
    ZUZKA: Zdravi chodite.
    <span class="emphasis">
     <em>
      (Zašli. Utrie si čelo rukou, že je prebojované. Po
            pauze.)
     </em>
    </span>
    Dobrý pánboh, že sa takto skončilo.
    <span class="emphasis">
     <em>
      (Vzdychne; nastúpi
            dobrá vôľa, veselý hlas.)
     </em>
    </span>
    A ten čert robotný ešte na tanci! Počkaj, dôjdeš mi
         ho…
    <span class="emphasis">
     <em>
      (Ide na ulicu.)
     </em>
    </span>
    Za to som ti dala šesták.
   </p>
   <p>
   </p>
   <p>
    <span class="emphasis">
     <em>
      (Opona.)
     </em>
    </span>
   </p>
  </div>
 </body>
</html>
