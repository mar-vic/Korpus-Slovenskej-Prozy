<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523094">
       </a>
       Stratená statočnosť
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Staré hriechy — nové viny.“
   </p>
   <p>
    (Nár. porekadlo)
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523119">
       </a>
       I.
      </h2>
     </div>
    </div>
   </div>
   <p>
   </p>
   <p>
    Matúš Adamkin, sluhovské dieťa, honelníčil, valaštil, a dnes už mohol bačom byť, keby nie
      pestvá, zbojstvá, ktorým sa od starších naučil a ktoré neponechal, ani keď sa oženil, hoci už
      mal vyše tridsať rokov.
   </p>
   <p>
    Do ženby Matúš bol už, po troške, odsedel pár mesiacov za krádež, bitku a oženiac sa,
      dupľom púšťal sa na krivé chodníčky… Detí nemali, nuž žili si do sveta, slobodne, a radi
      oblízali si prsty z cudzej baraniny; lebo žena Anča šikla sa k Matúšovi znamenite! Nebála sa
      ani tmy, ani mátoh, ani hromu, a mocná, odniesla v batohu, čo Matúš sám alebo s druhými
      valachmi ukradol, či to bol syr, či ovca, slanina, súkno, sekera a kde sa čo pojať a užiť,
      alebo speňažiť dalo.
   </p>
   <p>
    Lepšie pojesť sa chce, Matúšovi fajčiť chutí a pálenky vypiť tiež srdce žiada… A na ženu
      vše, vynovenú v peknej sukni, vyštepovaných čižmách, tiež sa sladšie hľadí… A Anča — taká —
      sama sebe sa páči na závisť a zlosť druhým ženám, ktoré síce pošuškávaly si, ale nič
      nepovedaly, ako a začo to má.
   </p>
   <p>
    Lenže zlosť len do času, a pravda na veky!
   </p>
   <p>
    Pri istej krádeži, keď Matúš podával kamarátovi jahnence z cudzieho košiara, strhla sa
      bitka, a Matúš tak nešťastne ovalil valaškou gazdu po hlave, že sa zvalil a zomrel.
   </p>
   <p>
    Matúš dostal sa do Lepoldu.
    <sup>
     [
     <a class="footnote" href="#ftn.id2523184" name="id2523184">
      1
     </a>
     ]
    </sup>
   </p>
   <p>
    Anča, čo bolo, predala na fiškála a potom, hrdá valaštianka, alebo robiť, alebo žobrať!
      Šla k židovi-krčmárovi do služby. Ale onedlho sa jej tam tvrdá robota znevidela, šla po ľahšej
      do mesta…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523184" name="ftn.id2523184">
        1
       </a>
       ]
      </sup>
      <span class="emphasis">
       <em>
        Dostal sa do Lepoldu
       </em>
      </span>
      (ľud.), do Leopoldova, do tamojšej
        trestnice
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523210">
       </a>
       II.
      </h2>
     </div>
    </div>
   </div>
   <p>
   </p>
   <p>
    Matúš, navyknutý na široké pole, čerstvé povetrie, slobodu, v Lepolde pochorieval, a
      neskoršie viac bol v špitáli ako v árešte. V tých tmavých, úzkych, mokrých múroch dostal
      lámku, že mu všetky údy okľavely.
   </p>
   <p>
    Žene dával často písať, ona jemu tiež, ale odíduc do mesta, prišiel mu list nazpät a Anča
      mu viac nepísala, kde je, čo je. To ho zronilo.
   </p>
   <p>
    Upadol aj na mysli, duchu tak, že mu bolo strašné to prenášať. Do zbláznenia! A že
      pochorieval, tým prv pomyslel si, prečo on tam hynie, a v duši nenachodil základu, pre ktorý
      by bol vďačne trpel. Chybela mu napríklad pomsta, povedomie obrany, príčina vážna alebo
      namyslená, pre ktorú by bol „právom“ vraždil a teraz za to v árešte sedel. On len to čím
      ďalej, tým lepšie videl, že bez potreby, keď i tak kradol, zabil, k tomu ešte človeka, a tak
      vhrnul seba do áreštu, ženu vydal planému životu. Lebo dozvedel sa po roku od istého
      krajana-áreštanta, že Anča bola odišla do mesta a že s kadejakými galganmi panskými mrcha
      život vedie.
   </p>
   <p>
    Keď sa vše trochu uspokojil, uzdravel, pomáhal v árešte pri debnárčine, alebo keď chorobou
      poslabnul, pri košikárstve. Z áreštu ťa pred časom nevyslobodí iba smrť. Šiel za robotou, aby
      zabúdal v nej duševný svoj stav.
   </p>
   <p>
    Mnohým to ide ľahko, mnohí sú tam už vyprobovaní zlí ľudia. Podajedni i pochvaľujú si ten
      život rabský!
   </p>
   <p>
    Matúš to vidiac, tým viac sa zamýšľal a klesal na mysli. Hrozne mu bývalo, chcel si život
      vziať. Ale si zase pomyslel, či takto — a tu má zhynúť? Že veď je mladý, ovial ho svieži
      vietor, vystrel údy… Pomysliac pritom na ženu, zúfal i dúfal, pokúšal čerta i boha. Bôľ,
      otázky, pochybnosti i nádej topil sám v svojej duši tým viac, že sa ani nemal, ani nesmel komu
      požalovať, lebo sa tam málo obrátilo ľudí s citlivejšou dušou.
   </p>
   <p>
    Žene v srdci odpúšťal, lebo presvedčil seba, že vlastne on ju zasotil do toho bahna, a
      zase utvrdzoval sa, že ju on môže vytiahnuť z neho, len by sa vyslobodil z áreštu…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523309">
       </a>
       III.
      </h2>
     </div>
    </div>
   </div>
   <p>
   </p>
   <p>
    V poslednom, siedmom roku, Matúš, majúc sa už vyslobodiť, myslieval, kam sa obrátiť?
   </p>
   <p>
    Kým len kradol, statočnosti síce ubývalo, ale nerobil si z toho nič, lebo svedomie spalo.
      Kradnúť, kradnú mnohí. Ale keď už aj človeka zabil, ženu planému životu vydal, prelomil sa ľad
      na jeho duši a videl, že i pred chladným, necitným svetom stratená je statočnosť. Takého
      obídu, o ňom dobre nepomyslia, neberú ani do roboty, služby, a znovu čaká naň árešt, väčší,
      horší — Ilava.
   </p>
   <p>
    Matúš rozmyslel si ísť domov, do rodiska. — Kde hriechy napáchal, tam sa chce kajať.
   </p>
   <p>
    Vypustený Matúš celý ostarený, oslabnutý, chorý, ledva stojac na nohách, zastal pred
      bránou áreštu. Pozdvihol oči k nebu a na duši začalo mu byť ťažšie, ako pred siedmimi rokmi,
      keď šiel do áreštu. Vtedy tiež bola jar, všetko ožívalo, dýchalo novým, sviežim životom, a len
      jemu bolo pusto, prázdno na duši. Vtedy to nevidel, teraz to cítil a pomyslel si: ako sa
      ukáže, ako pozrie svetu do očí, ako pôjde ženu hľadať a čo si počnú vo svete? Všeličo letelo
      mu mysľou. Vrátil by sa vari zpät, že už všetko neskoro začínať, smrť by bola najlepšia, keby
      — keby nebol deň, nesvietilo slnce na polia, hory, lúky, ktoré nezostarly, nezmenily sa ako
      on, ale zelené, veliké kývajú, volajú ho, že prijmú ho, skryjú jeho hanbu, jeho žiaľ.
   </p>
   <p>
    Rozmyslel si bol, že svetu sa ani neukáže, ale bude v hore robiť a žiť, myslel si aj teraz
      a hnul sa. Ľahký bol a chodiť nevedel od choroby a slabosti.
   </p>
   <p>
    „A čo žena, Anča?“ tisla sa mu otázka.
   </p>
   <p>
    Pôjde za ňou, dovedie ju z mesta a bude ako on: pokorná, tichá, s pečaťou na čele, že on,
      jej muž kradol a človeka zabil; ona, kým on v árešte sedel, hriechy páchala — mrcha život
      viedla…
   </p>
   <p>
    „Ach, už iste vďačne odhodí parádu, pýchu, obuje krpce, pritiahne žalúdok…“
   </p>
   <p>
    Ale čože, ak ho zabudla, teraz sa mu neprizná a bude jej iba protiveň, zlosť, že prišiel
      obnoviť jej pečať hanby… pribiť jej druhú k nej…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523416">
       </a>
       IV.
      </h2>
     </div>
    </div>
   </div>
   <p>
   </p>
   <p>
    Ženu nevedel kde hľadať v meste. Došiel o palici rovno do rodnej, biednej, podhorskej
      dedinky svojej pod hoľami, v jarnú teplú noc. Do rodnej dedinky ho tiahlo ako k materi, ktorá
      odpúšťa i tie najťažšie viny. Niže dediny hrobitov. Hej, keby vedel, kde mu mater hnije, šiel
      by jej vyponosovať svoj život, vyspovedať svoje hriechy, ktorým ho neučila.
   </p>
   <p>
    Nedošiel ani k rodine, ale zabúchal hneď zkraja dedinky v otrhanej kolibe bývajúcim
      žobrákom-manželom, ktorí živili sa z toho, že chodili na púte a tam žobrali. Tak ich poznal,
      ktovie, či sú ešte živí… Zabúchal.
   </p>
   <p>
    „Dobrí ľudia, či ste živí, či ste doma?“
   </p>
   <p>
    „Doma. Kohože pánboh nesie?“ ozval sa zdnuká starý žobrák, navyknutý na podobné návštevy
      svoje u dvier cudzích ľudí, a šiel otvoriť. Bol sám, žena jeho nebola došla domov.
   </p>
   <p>
    Pri mesačnom svetle sa svítali. Žobráka trochu premklo, ale vydýchol si a voviedol Matúša
      do chyžky. Kahanca nenašiel, hodil trocha raždia na ohnisko za dverami na izbe, prikľakol,
      podúchal, zasvietilo sa. Žobrák sadol si k ohňu na klátik, Matúš stál a hľadel do ohniska. Oba
      boli zarazení.
   </p>
   <p>
    „Sadni, synku, sadni. Všetko od boha, i dobré i zlé,“ začínal žobrák. „Len keď si si už
      vytrpel svoje, teraz zase môžeš byť statočným človekom.“
   </p>
   <p>
    „Už nikdy, strýčik môj, nikdy!“ zažialil Matúš a pomyslel si na to okamženie, ako sa ho
      žobrák predesil, ako zbojníka… „Nie som hoden toho kyjaka, čo prašivý pes. Život ľudský som
      vyhasil, ženu do záhuby uvalil, a teraz prichodí zmárniť zaň i svoj…“ a plakal.
   </p>
   <p>
    „Pánboh je milostivý. On ti to odpustí, len sa k nemu obráť,“ tešil starec.
   </p>
   <p>
    „Kam sa obrátiť, ako ho prosiť?“ nariekal Matúš.
   </p>
   <p>
    „Všade na každom kroku, i tu dúfam v neho, že je prítomný… A v kostolíčku, na púti tobôž,“
      hovoril starý pútnik s hlbokým presvedčením.
   </p>
   <p>
    „Odpusťte, odpusťte mi pre Krista!“ hodil sa Matúš v zúfalosti svedomia na kolená a
      objímal starca plačom, ba revom. „Vy chodíte veľa k bohu, vás prosím, vy ste statočný starý
      človek, odpusťte! Veď som nevedel, čo robím, nechcel som ho zabiť, nijak som ho nechcel
      zabiť…“
   </p>
   <p>
    „Nech ti boh odpustí,“ vzal starec hlavu Matúšovu do oboch rúk a dojatý tiež vzlykal. „Ja
      ti nemám čo odpúšťať, my ľudia sme všetci hriešni, všetci máme čo odpúšťať jeden druhému…
      Vstaň, nie som hoden, aby si kľačal predo mnou,“ a dvíhal Matúša. „Škoda, že je žena kdesi v
      ceste, tá vie povedať slovo potechy, aj dačo by ti dala pojesť, iste si dávno nejedol. Ale tu
      mám v kapsičke chlebíka a slaninky škvarku…“ šiel hľadať starec. Matúš sa poďakoval, že mu
      nedá jesť, ale len musel prijať.
   </p>
   <p>
    „Ako, kedyže ťa pustili? Ako sa ti vodilo cestou? Rozprávaj.“
   </p>
   <p>
    Ale Matúša, čo sa raz kabanicou poutieral, znovu zalialy slzy a nemohol. Len potom, keď mu
      starý postlal na lavicu, sadnul si, rozprával starkému, ako sa v árešte mal, ako býval chorý,
      ako si vše zúfal, do zbláznenia mu bývalo. — Neťažkal si na, žalár, na ten s vykročením
      zabudol, ale to duševné hryzovisko, to by bol chcel vypovedať… Rozprával, ako sa ešte ráno
      trápil, akým nesúcim, nehodným, nespôsobným cítil sa na tento svet. Potom sa opýtal starca na
      ženu svoju, či by dačo o nej nebol vo svete slýchal:
   </p>
   <p>
    „Tá, synku… Málo som ju vídal… Všeličo bolo počuť… Ale málo potešenia…“ nevedel začať.
      „Zopsila sa, synku, zopsila. Darmo je, pravda je, ako boh nad nami, nechcem ublížiť, bože ma
      uchovaj, ale… Zahubili ste si život obidvaja, obidvaja…“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506395">
       </a>
       V.
      </h2>
     </div>
    </div>
   </div>
   <p>
   </p>
   <p>
    Starkého žena ani do rána nedošla. Matúš nespal, včasráno s veľkou nádejou, neuvedomujúc
      si, čo starý o Anči povedal, vybral sa do mesta ju hľadať, z kaluže vytiahnuť; kam? — sám
      nevedel. Len z mesta von, von! Na duši mu ťažko bolo, bál sa obrázka, ktorý si v mysli
      maľoval. Myslel, že ho žena nepozná, sa mu neprizná pre seba i pre neho. Preňho preto, že iste
      je stále zpotupovaná od sveta, že mala muža vraha; pre seba preto, že vyšla na takú potupu…
   </p>
   <p>
    V meste Anča slúžila už kravskou dievkou. Pre planý život z izieb, z kuchyne sišla až dolu
      k statku, kde druhé dedinské začínajú.
   </p>
   <p>
    Matúš ju našiel. Anča napájala práve statok. Zhliadnuc ho, pozľakla sa.
   </p>
   <p>
    „Tu som, zabi ma, slova nepoviem, ľahšie mi bude!“ pustila sa do plaču.
   </p>
   <p>
    Matúš podával jej ruku a tiež plakal. Razom zobudila sa v nich stará, kamarátska oddanosť
      jeden ku druhému.
   </p>
   <p>
    Pozrela naň a videla, že jej už odpustil…
   </p>
   <p>
    Vojdúc do chyže, zamiešala sa i gazdiná a ľahko prehovárala, že sa to stáva, aj ona mala
      takú rodinu, aj hľa — bola by rozprávala histórie, že nešťastie nechodí po horách, prihodilo
      sa i jemu i jej… a vyhovárala neprecítene, ako by ich k vlastnému svedomiu schladiť chcela.
   </p>
   <p>
    Ale Matúša nepohlo, len Anča sa triasla…
   </p>
   <p>
    Gazdinej našli druhú služobnú, oni odišli do Matúšovej rodnej dedinky a najali si komôrku.
   </p>
   <p>
    Matúš bol slabý, chorý, bolo sa mu treba zotaviť. Anča mu rozumela. Znovu bola mu oddaná,
      nie z dákej takej ľútosti, ale že mnoho trpel a spomínala si, ako ju on voľakedy rád videl,
      jej žičil, a teraz, v povedomi svojej nevernosti, len to ju trápilo, prečo sa on nespýta nikdy
      na jej život, kým bol v árešte. Či vie všetko a či nič? Ach, keby sa hneval aspoň, keby ju
      dobil, odbíjal jej hriechy na chrbte, ale nič, ani slovom.
   </p>
   <p>
    „Načo?“ myslel si Matúš. On tiež videl, že ako sa on v árešte, tak ona na slobode precitla
      na duši… Len by bolo v nej stálosti…
   </p>
   <p>
    Matúš polihoval dlho, žena ho verne opatrovala. Keď sa peniažky, čo v službe zvýšila,
      minuly a Matúš robiť nevládal, čoho sa chytiť, kde sa obrátiť? Hľadala ona robotu, ale v
      chudobnej dedine robotníka za plácu nie vždy potrebujú, sami si spravia. Zakladala, predávala
      háby, perinku, až nezostalo — čo bolo na nich. Ale konečne predsa zotavil sa Matúš a vstal.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506510">
       </a>
       VI.
      </h2>
     </div>
    </div>
   </div>
   <p>
   </p>
   <p>
    Keď sa vzchápal, vyšiel na ulicu a pomaly opovažoval sa aj ďalej medzi svet. Ale ani
      biedna jeho rodina (od hanby), ani dedina (od strachu) nebola mu vďačná, čo sa on ako pokorne
      choval.
   </p>
   <p>
    Rodičia o ňom rozprávali, deti od neho utekaly, že to je ten, čo človeka zabil, ukazovaly
      naň prstom.
   </p>
   <p>
    Anča probovala zastať sa ho verejne, ale vykričali podľa muža aj ju. Videla, že zvadou
      nemôže a Matúš ju aj vždy od takej obrany odhováral. Staré hriechy, nové viny. Bolo im trpko a
      predsa si umienili pevne: zostať tam, ale sa utiahnuť, nechodiť medzi svet, nechodiť na
      zárobky.
   </p>
   <p>
    Čoho sa však chytia?
   </p>
   <p>
    Matúš v árešte, keď nebol chorý, pomáhal pri debnárčine; keď bol slabší, pri košikárstve.
      Nepôjdu do robôt medzi svet, kde sa pije, kde sa vadia, vyhadzujú na oči viny, ale chytil by
      sa Matúš do debnárstva, i do košikárstva by sa rozumel, ale treba do toho voľačo riadu a
      dreva.
   </p>
   <p>
    Predala Anča posledné hlavničky, voľaktorú hábu, a Matúš si kúpil sekeru, pílku, oberučný
      nôž a čo načim — riad.
   </p>
   <p>
    Ale dreva nebolo. Prešiel k lepším susedom, pýtal dve-tri polená a spravil im šaflík.
      Narezal vrbiny, uplietol košík a zaniesol starým pútnikom konča dediny.
   </p>
   <p>
    Šla Anča dedinou a vidiac tam i tam na cestu, na hnoj, do potoka vyhodený kôš, opálku,
      rozsypanú krhlu, šaflík, vzala Matúš podplietol, popravil a Anča šla sa vďačiť.
   </p>
   <p>
    „Vari sa tam naučil?“ zahanbila neschválne gazdiná Anču.
   </p>
   <p>
    „Tam. Aj z dreva spraví, aj z prútia, zo slamy že upletie, čo vidí…“ ponúkala sa Anča u
      jedných i druhých susedov; ale gazdinky nedôverčive krútily hlavami a „teraz“ nič
      nepotrebovaly. Prišlo im totiž na um, aký by to bol chlieb, čo by vrah uplietol naň slamienku,
      aká košina do voza?
   </p>
   <p>
    „Veď by sa muselo na prvom moste nešťastie stať, na prvom vŕšku sa voz prevrhnúť…“
   </p>
   <p>
    A predsudkom nebolo konca-kraja. Matúšovu robotu nechceli ani len zadarmo. Anča od toho
      vše ustala, ale keď nemali čo jesť, a remeslo mužovo sa jej páčilo, len ďalej a ďalej do
      dediny sa odvažovala, a kto dal, spravili všetko, z vďačnosti, iba ak im krumplíkov, kapusty
      dali, múčky do uzlíka vsypali, ako žobrákom. Vďačná Anča ale i z toho ešte predsa čo-to u
      židovky začarovala za paklík dohánu, skleničku pálenky a ponúkala Matúša: „Aby si bol
      mocnejší.“
   </p>
   <p>
    Keď ich ale pár ráz hlad pritisol, Matúš odriekol sa i fajčenia a trúnok zakázal žene
      donášať. A iste im lepšie šlo. I groš prišiel do domu. Tu zase zabúdala Anča na kajanie
      spomínajúc si pred osem-desaťročný život, nadobúdala do chyžky, kúpila novú šatu Matúšovi aj
      sebe. Zašla aj medzi ženy, podrkotala, aj klebetu vše doniesla, a takto neraz skormútila
      svojho muža, ktorý vynakladal svoje slabé zdravie, um a všetko, len aby si bol mohol
      statočnosť, miesto aké-také, uznanie vydobyť, živnosť vyhľadať. Býval zamyslený, nemluvný, čo
      keď Anča zbadala, pripomínal jej, v čom boli, v čom sú a ju upomínal na následky takéhoto
      života. Tu Anča zase zabudla na seba a oddala sa celkom mužovi, jeho myšlienkam, snahám, hoci
      sa podľa niektorých osmelil aj širší svet dívať a prijímať od nich robotu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506667">
       </a>
       VII.
      </h2>
     </div>
    </div>
   </div>
   <p>
   </p>
   <p>
    Tak žili s roka na rok, chudobne, ale nie biedne, Matúš poprával krhly, putienky, šaflíky,
      slamienky plietol, košiny podpletával a spravil i nové, ak komu v malej dedinke bolo treba.
      Vrbiny bolo dosť na obecnom, a nikto to tam robiť nevedel.
   </p>
   <p>
    Anča pomáhala „pri remesle“, ako si ona vravievala, a bola hrdá na Matúšovu prácu. Robili
      za stravu, peňazí sotva čo dostali na soľ, ocot a svetlo.
   </p>
   <p>
    Žili si ticho, stisnutí do úzkych štyroch stien chalúpky, ale Matúš si len pochvaľoval a
      nikam nevychodil. Anča sa vše zle cítila v chyžke, chcela by bola steny na nej roztisnúť,
      nahovárala Matúša, aby robili vraj po remeselnícky, za peniaze, lebo že takto nikdy k ničomu
      neprídu, a keď prechorel a nevedela, čo do hrnca postaviť, ani kde zarobiť, ani požičať,
      dohovárala mu, že sa pre jeho zátvrdlivosť musí ísť ponúkať s robotou svojou alebo jeho, len
      keby troška múčky, krumpličkov za to dali.
   </p>
   <p>
    Keď sa im uľahčilo, zase hneď zabudla na biedu, vychodila na dedinu medzi svet, zastala,
      chválila sa mužom, poľapotila, čo to ani všetko pravda nebola, a Matúš nestačil ju vtedy
      upomínať. Žena nemohla sa zdržať… V peniazoch Matúšova cena bola: od menšej veci groš-dva, od
      väčšej dva-tri. Anča zapýtala raz toľko, jednala sa, hnevala sa pritom a málo pomohla
      dobrotou, vľúdnosťou statočnosti nadobývať. Ba svojím jazykom, nerozumom, vše i k zlým
      domnienkam podnet dávala.
   </p>
   <p>
    Matúš, dozvediac sa o tom, zakaždým jej so slzami pripomínal, aby nedriapala za robotu
      viac, ako prichodí, jazykom ľudí neomáľala, „hľa, dali a dajú, dobrý je svet, žijeme“.
   </p>
   <p>
    Anča predsa, aby bolo mužovi lepšie pojesť („keď už vypiť nechce“), jednak odvážila sa u
      známejších požičať aj peniaze a tak prichádzali o dlho, ťažko vydobyté meno za chvíľu.
   </p>
   <p>
    Dozvediac sa to Matúš, vôbec peňazí za robotu zakázal žene brať, lebo videl, že tie ju
      kazia. Sám nebral iba tam, kde nasilu nechceli dať inšie, aj to len: „čo z lásky dáte“, a
      zadržal tri-štyri krajciare, zriedka šesť, a robil za to i celý deň. Preto sa mu jedni divili,
      druhí ho chválili a tretí rozprávali si o ňom, že, hádam, tam (v árešte) stratil rozum, keď
      peniaze nechce, len strovu, váru. „Tam peňazí nevidel, teraz, hádam, nevie im ceny.“ Ľutovali
      ho a idúc k nemu alebo popred neho zastavovali sa pri ňom, i deti sa už odvážily, i rodičia
      ich už posielali, a boli by mu zabudli, odpustili minulosť, keby nie Anča. Ale tá do takej
      dokonalosti zapierania to nikdy nedoviedla.
   </p>
   <p>
    Keď Matúš peňazí u nej pobadal, dohováral jej, podchytával ju v cigánstve a posielal
      vracať peniaze. Stalo sa, že aj strmo, vyhrážkami, že ju s robotou viac nepošle, lebo že pre
      ňu sotva si nadobudnú, ba už prichodia o tú štipku statočnosť, a musela na vidom jeho očí ísť
      peniaze patričným vrátiť.
   </p>
   <p>
    „Deti nám boh nedal, komuže chceš nagazdovať? Nám má ísť o to, aby sme vyžili hocijako po
      biede, ale statočnosť máme hľadať, lásku ľudí. Len tak nám odpustí boh i svet naše veľké viny
      a budeme spokojní,“ poučoval neraz Matúš. Anča uznala, spomenula si vtedy, že veru aj ona
      voľakedy kradla, odnášala, mrzko žila, a pod vplyvom Matúša, čím staršia, tým viac sa
      prikloňovala jeho mienke a životu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506819">
       </a>
       VIII.
      </h2>
     </div>
    </div>
   </div>
   <p>
   </p>
   <p>
    „Opustili sa,“ vravel o nich svet.
   </p>
   <p>
    „Ale nevidieť ani ju piť, ani on vraj už od rokov v ústach trúnku nemal…“ a hútali, prečo
      sú takí biedni, takí otrhaní, zafúľaní, on zarastený ako vlk, a bosí oba v zime, v lete, že im
      popuchly nohy a doráňané kvasievaly sa im celé zimy. Anča stále krívala, lebo ona viac
      chodievala v blate, v nečase.
   </p>
   <p>
    Podaromnici, trepať prázdne reči, nevyšli ani na ulicu, ani ona, tým menej on. Slova
      planého nikomu nedali, ale žili si ako dákí pustovníci v dobrom priateľstve a práci. Modliť sa
      nevedeli iba Otčenáš, spievať iba po jednom-dvoch veršoch z troch-štyroch piesní a tieto vše
      spolu, vše osobitne, ale Matúš každý deň ich odspieval aj po desať ráz, a tak žili duchovne na
      tom mále, ako telesne na krumplíkoch, repe, kapuste a v lete na všelijakej zeline. Do kostola
      nešli, lebo nenachodili tam miesta pre seba dosť posledného, a len keď neboly služby, zašli
      vše pod bránu a modlili sa Otčenáš a odspievali, ako vedeli, všetky verše, ako žobráci pri
      ceste, opakujúc stále jeden alebo druhý. Radi zachodili aj na hrobitov, plakali, hľadali,
      hádali, kde by ležali Matúšovi rodičia (Anča bola z druhej dediny a tiež toľko vedela o
      svojich), opravovali hroby, shovárali sa s mŕtvymi, a tak vracali sa spokojní domov, do tichej
      svojej kolíbky a slúžili svetu vďačným slovom a usilovnou robotou, odpoly zadarmo, pre vieru,
      že im boh odpúšťa hriechy, a pred svetom nachodia stratenú statočnosť.
   </p>
   <p>
    Matúš istejšie, Anča za ním kuľhajúc, usilovali sa nájsť na tejto ceste spokojnosť dušiam
      svojim…
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506894">
       </a>
       IX.
      </h2>
     </div>
    </div>
   </div>
   <p>
   </p>
   <p>
    Žili by si boli Matúš s Ančou takto aj ďalej, keby neboly bývaly už tu roky, staroba, a
      bolo ešte zdravie slúžilo.
   </p>
   <p>
    Už by bol svet zabudol, im privykol. Ale Matúš ochorel. Ani obuvi, ani odevu, ani jedla
      poriadneho, ani ohrevu — a roky tu, stará choroba prevladzuje, v chyžke smrad, mokro, chladno;
      ochorel na starú chorobu, lámku. Pomaly vycivel, uschol, pokrčilo ho.
   </p>
   <p>
    Žena hneď bola hotová dohovárať, že keby boli inak robili, brali od sveta, mohli mať, a
      teraz, hľa, „ak zomrieš, nebudem ťa mať ani za čo pochovať… a ja že kde biedna žena…?“
   </p>
   <p>
    Matúš na také dohovárame vše sa aj v chorobe vzchápal, robil pomaly, ale keď málo spravil,
      málo zapýtal, svet naučený, ešte menej dával.
   </p>
   <p>
    Anča, keď Matúš nevládal ani tak robiť, šla zase len požičať, robotu pýtať, nasnášala
      putienok, košov, opálok a podobných vecí, plnú chyžku a pitvor. Matúš sa mordoval a
      nedostačoval.
   </p>
   <p>
    Prišla zima. Svet im uťahoval viac, ako v jeseni, keď sa s poľa sbieralo. Matúš, čo mal na
      zimu porobiť gazdom a gazdinám, za čo už bola Anča aj plácu vybrala, stálo netknuté po
      pitvore, izbe. Robila aj Anča, ale nešlo jej to. Ľudia, ženy prichodily duriť, dohovárať.
   </p>
   <p>
    „Je chorý, nemôže; ale ako mu dá boh zdravia, porobí všetko,“ uspokojovala žena.
   </p>
   <p>
    „Načože ste nabrali od sveta, keď je chorý…?“
   </p>
   <p>
    „Pojedli, potrovili a teraz roboty žiadnej…“
   </p>
   <p>
    Keď Anča videla, že dohovárania idú častejšie, aby ušetrila Matúša, sama šla po domoch
      prosiť o zhovenie.
   </p>
   <p>
    Prišla tuhá zima. Ani dreva, ani jedla. — Anča nevediac si rady, spálila, čo bolo na
      robotu, drevo i koše, putienky atď. Ale Matúš sa ani od toho nezohrial viacej k životu a o
      tomto výčine Ančinom, ďakovať bohu, nezvedel. Večer takto ešte prespievali:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Poďakujme Kristu Pánu
      </em>
     </span>
     <br/>
     <span class="emphasis">
      <em>
       a vzdávajme česť a chválu jemu,
      </em>
     </span>
     <br/>
     <span class="emphasis">
      <em>
       lebo pre své umučení
      </em>
     </span>
     <br/>
     <span class="emphasis">
      <em>
       ráčil nám dať hriechov odpuštení,“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    a ráno našla ho Anča dreveného v handrách na lavici pod studenou pecou.
   </p>
   <p>
    Bol už dokonal.
   </p>
  </div>
 </body>
</html>
