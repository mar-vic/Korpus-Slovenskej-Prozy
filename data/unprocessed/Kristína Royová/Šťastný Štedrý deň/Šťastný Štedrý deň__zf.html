<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2506409">
       </a>
       Šťastný Štedrý deň
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po zasneženej ceste, uprostred kryštálov a drahokamov, kráčal mladý muž. Slušne
         oblečený, v teplom zimníku a v čiapke, v ruke plátenný kufor, na chrbte plný plecniak.
         Kŕdle havranov, kníšuce sa na telegrafných drôtoch, si ho zvedavo obzerali akoby ho
         pozdravovali. Ponáhľal sa do vrchu; konečne na temene zastal. Pred ním široký rozhľad po
         krásnej, zimnej krajine, objímajúcej neveľké dediny so štíhlymi vežami a bielymi kostolmi.
         Inoväťou kryté sady ihrali v lúčoch slnka dúhovými farbami. Muž položil kufor vedľa seba,
         sňal čiapku, zadržal ju v zložených rukách, sklonil hustými vlasmi pokrytú hlavu a modlil
         sa. Potom uprel oči — na ktorých bolo vidno, že zvykli ďaleko, ďaleko hľadievať — na prvú
         dedinu pod vrchom. Skúmavý starostlivý výraz, končiaci v bolestnej clivej otázke mu pokryl
         tvár. Akoby od toho čarovného sveta pýtal odpoveď, na ktorej mu mnoho, mnoho záležalo.
   </p>
   <p>
    „Dobrý deň! priateľko“, pozdravil ho druhý chodec, čo dávno za ním kráčajúc, až teraz
         konečne ho mohol dohoniť. „Čože tak vyzeráte?“
   </p>
   <p>
    „Dobrý deň!“ obrátil sa i oslovený. „Tá dedina sa dnes ako menuje?“
   </p>
   <p>
    „Tak, ako ju kedysi naši otcovia pomenovali — prv než dostala maďarské meno — Dlhá. A
         pristane jej, netak ju kedysi natiahli!“
   </p>
   <p>
    „Máte tu dnes iné poriadky v dobe slobody, pravda! Žije sa vám lepšie!“
   </p>
   <p>
    „Ako komu, priateľko! Poriadky sú iné, ktoré lepšie, ktoré horšie. Dal nám Pán Boh
         slobodu, buď Mu za to vďaka, ale ľudia sa na tej vojne veľmi pokazili, sú dnes horší, ako
         bývali. A keď nás už iný neutláča, no tak si robíme sami jeden druhému zle.“
   </p>
   <p>
    „To je škoda! No, neviete, či ešte žije rodina Kostolných?“
   </p>
   <p>
    „Kostolných? Otec i mať žijú, aj mladší syn, len Janko Kostolný sa ešte vždy z vojny
         nevrátil. V dedine všetci veria, že už dávne dakde zhynul, len jeho žena nechce o tom ani
         počuť. Bárs je to už desať rokov, čo ho Rusi zajali, ešte vždy ho čaká“.
   </p>
   <p>
    Oči mladého muža zažiarili ako dve vatry.
   </p>
   <p>
    „A nevydala sa, ako to druhé ženy porobili?“
   </p>
   <p>
    „Mariška Kostolná nie je ako druhé. Keď to neurobila prv, kým mala deti maličké a nútili
         ju do toho aj svokrovci, aj švagor, dnes, keď už roky býva u svojich rodičov, tým menej by
         to urobila! Pytačov však mala pred tým dosť! Nie div! Taká pekná, poriadna a šikovná žena!
         Ale odkedy prešla k tej novej viere, už má od nich aspoň pokoj“.
   </p>
   <p>
    „K akej novej viere?“ Muž veľmi pozorne uprel zrak do tvári vraviaceho.
   </p>
   <p>
    „Ale, vo vojne, keď bolo ľuďom zle, začali daktorí hľadať pomoc u Boha. Schádzali sa k
         Slovu Božiemu, k modlitbám. Nebolo na tom nič zlého, aj ja som neraz išiel medzi nich! No,
         keď tí, čo si obľúbili Slovo Božie, činili aj pokánie zo svojich hriechov. A ako ich to
         Slovo Božie vyučovalo, tak začali žiť, neľúbilo sa to druhým. Hnevali sa a posmievali sa
         im, že vraj začínajú akúsi novú vieru. Pre ten posmech nejeden prestal chodiť! Ale medzi
         tými vernými, ktorí zostali, bola aj Mariška Kostolná. Dosť sa jej starí pre to natrápili,
         veď hlavne preto odišla od nich. Svojich rodičov si získala, takže potom tie schôdzky
         odbavovali v ich chalupe. No, nám sa tu cesty delia, ja idem do Blatnivej a vy iste do
         Dlhej, tak s Pánom Bohom choďte! No, rád by som ešte vedel, prečo ste sa pýtali na tých
         Kostolných“.
   </p>
   <p>
    „Nesiem im správu o Jánovi“.
   </p>
   <p>
    „Čože? Azda kde a ako vzal skazu? Prosím, vás, je Štedrý deň! Ak takú správu nesiete,
         aspoň dnes jej, Mariške, to nepovedzte“.
   </p>
   <p>
    „Nebojte sa, priateľu, nechcem ju zarmútiť! A pekne vám ďakujem za všetko, čo ste mi
         povedali“.
   </p>
   <p>
    O chvíľočku kráčal už starší muž k druhej dedine, mladší zodvihol kufor a ponáhľal sa
         dolu kopcom k Dlhej. Nezastal, až pri neveľkom nárožnom dome. Tam, keď vrzgli dvere vedúce
         do dvora, bolo počuť lenivé, starý hlas prezrádzajúce zavrčanie. Hneď na to sa zodvihol na
         násype šedivý pes.
   </p>
   <p>
    „Pozor, a ty ešte žiješ?“ zvolal príchodzí prekvapene.
   </p>
   <p>
    Pes zastrihal ušami, pribehol, obišiel, oňuchával muža a potom tak divne zavyl a začal
         chrapľave brechať, skákať, a lízať ruky príchodzieho.
   </p>
   <p>
    Na ten krik sa otvorili kuchynské dvere; asi desaťročný chlapec chvíľu zvedavo zahľadený
         na zvláštny obraz, zavolal dovnútra.
   </p>
   <p>
    „Mamička, Pozor víta akéhosi pána a ten sa mu prihovára, akoby sa dávno znali, poďte sa
         chytro podívať!“
   </p>
   <p>
    V kuchyni pustila ešte mladá a pekná žena lopatu, ktorou vyberala báleše z pece a už i
         jej tvár, chlapcovej tak veľmi podobná, vykukla zo dverí.
   </p>
   <p>
    „Janko, môj Janko!“ preletelo jasavo dvorom a už letela i mladá sedliačka do
         roztvoreného mužovho náručia.
   </p>
   <p>
    „Mariška moja, Mariška!“ Čo ľudský hriech na roky rozdelil, to Božia láska znovu spolu
         zviedla. Kto môže opísať šťastie stretnutia po takom dlhom čase!
   </p>
   <p>
    „Predsa si mi len prišiel, darmo som ťa nečakala!“
   </p>
   <p>
    „Prišiel som, a ty si ma verne dočkala. Chvála Bohu!“
   </p>
   <p>
    „Ó, Janko, hrôza je len na to pomyslieť, keby som sa tak bola dala našim nahovoriť! Ale,
         veď to nebolo možné! Keď som raz teba nemala, čo ma bolo po ostatných mužoch!“
   </p>
   <p>
    „Ja som zase veril v tvoju vernosť, Mariška, a Pán Boh ma tým zachoval, že som tebe tú
         svoju vernosť, napriek všetkým pokušeniam, dodržal“.
   </p>
   <p>
    „Pozri, akého veľkého syna už máš! — Poď sem, Ondriško, to je náš otecko, už ho máme!“
   </p>
   <p>
    Jedným ramenom objímala blažená žena muža, druhým k nemu privinula švárneho chlapca a
         potom si oba viedli vzácnu návštevu dovnútra.
   </p>
   <p>
    „Ondriško, bež pre Ilenku, ale nehovor nikomu načo ju volám!“ posielala matka chlapca,
         „a ani, kto k nám prišiel!“
   </p>
   <p>
    „Dobre máš, Mariška, všetkých rád privítam, no až potom, najskôr musíme pred svätého
         Boha na kolená. Dozvedel som sa, že si aj ty u Neho hľadávala pomoc. Aj ja som ju tam
         hľadal a našiel. Ten, ktorého narodenie dnes budeme svätiť, stal sa mojím Spasiteľom. Či aj
         tvojím?“
   </p>
   <p>
    Muž pritiahol ženu vedľa seba na kolená, a už sa nič nepýtal, lebo ona už hlasno začala
         oslavovať Toho, ktorého oba milovali. Ešte si len to najhlavnejšie stačili povedať, a už
         bola izbička plná ľudí. Mladá gazdiná musela vybehnúť k peci ratovať báleše. Na šťastie len
         dva boli zhorené. Svokor i svokra objímali zaťa. Za nimi pribehla jeho mať i otec, brat i
         švagriná, ale prv, pred všetkými, jeho malá dcérka. Sľúbil vzácny hosť, že až sa len trochu
         upraví a nasýti, povie im, ako sa dostal domov. Ale svoj sľub splnil iba pri štedrovečernej
         večeri. Zniesli si ju spolu z obidvoch domov, aby sa nemuseli rozísť.
   </p>
   <p>
    „Mamička, už sa na mňa prestaňte hnevať, že som vás neposlúchla a čakala na Janka“,
         pritúlila sa nevesta ku svokre. Táto ju náruživo objala.
   </p>
   <p>
    „Nech ti to Pán Boh stonásobne odplatí! Veď čo by on chudák bol povedal a urobil, nech
         tak príde a nájde ťa za bratom!“
   </p>
   <p>
    Veľmi rýchlo odpratali ženy riady i zvyšky jedla, a už sedia okolo stola. A veru je v
         izbe tak ticho, že by si aj muchu počul preletieť. Len hlas mladého muža, raz vážny, raz
         smutný, zaznieva v nej. Iba pár slovami opísal muky svojho zajatia, aké mu nastali obzvlášť
         po odchode československého vojska. To si vraj až niekedy inokedy porozprávame. Opisoval
         radšej, ako mocnou túžbou hnaný po domove, sa tri razy počas tých troch rokov pokúsil
         utiecť, no vždy bez výsledku. Po tom treťom sklamaní, pretože išla na neho hrôza, že už
         navždy bude musieť svoj život tam zakopať, rozhodol sa radšej umrieť. Bol na smrť unavený,
         vyhladovený, olúpený o posledný halier i šaty, nuž zostal ležať v snehu na zamrznutej zemi.
         Sneh husto padal, čochvíľa hrozil prikrytím a bol by koniec jeho životu a trápeniu. Vo sne,
         ktorý ide na neho, nepocíti viac tú krutú zimu, zamrzne a — zomrie. Skutočne zaspal. Koľko
         spal, to nevedel, vedel iba, že sa zobudil v teplom, a že ho veľká bolesť prebrala k životu
         — bolesť omrznutých údov. Istý veľmi chudobný človek, ktorý ako vyhnanec pre Krista, žil v
         tejto studenej krajine už vyše dvadsať rokov, našiel ho a zachránil pred smrťou. A potom,
         ako matka dieťa, tak nežne ho opatroval v jeho dlhej, ťažkej chorobe. Tie dlhé, zimné noci,
         ktoré v mori bolestí zavretý u neho prežíval, krátil mu dobrý starec rozprávaním svojich
         ťažkých osudov. Čítavali spolu evanjeliá; on spieval starým, ale čistým hlasom, krásne,
         sväté piesne a učil ich aj jeho spievať. Ó, ako tento muž miloval Pána Ježiša! Syn Boží mu
         bol všetkým. Pre Neho by bol býval ochotný aj tri razy toľko preniesť, čo už pretrpel. Keď
         pre štundistov
    <sup>
     [
     <a class="footnote" href="#ftn.id2506788" name="id2506788">
      1
     </a>
     ]
    </sup>
    udrela v Rusku hodina slobody a všetci mladší krajania ho opustili, on sám,
         bezvládny, nemohol pomýšľať na návrat. A tu si vraj povedal: „Tam doma, vo vlasti, už i tak
         nikoho nemám. S Kristom a pre Neho môžem žiť aj tu. Aj tu si ma nájde, keď príde“.
   </p>
   <p>
    Zostal spokojný. Navštevoval starých vyhnancov, politických väzňov, ktorí tiež už domov
         nevládali. Zvestoval im Kristovo evanjelium, posluhoval im a nejedného priviedol ku Kristu,
         „ako aj mňa“, vzdychol rozprávajúc.
   </p>
   <p>
    „Keď som ozdravel, ľahol on, a ja som mu smel láskou odplatiť to, čo dobrého urobil nám
         všetkým. Doopatroval som ho, aj pochoval. V mojom náručí zomrel smrťou spravodlivého.
         Zomierajúc, položil ešte svoje ruky na moju hlavu a požehnal ma. Čo mal, všetko mi
         zanechal: svoju Bibliu, svoj kožuch, ktorý mu pred rokmi bol ktosi daroval, svoje chatrné
         šaty a päť rubľov. S týmto som sa ešte raz vybral na útek. Tento raz, že som však už nešiel
         sám, ale ako dieťa Božie, vedený svojím Bohom, tento útek sa mi podaril. Sám môj Boh vie,
         koľko utrpenia ma stála táto mesiace trvajúca cesta, ale konečne som sa dostal k moru, aj
         na veľký americký parník. Kapitán, dobrý človek, dal si tlmočníkom vyrozprávať moje osudy.
         Zvediac, že som od remesla kováč, prijal ma na miesto jedného z chorých matrózov,
    <sup>
     [
     <a class="footnote" href="#ftn.id2506845" name="id2506845">
      2
     </a>
     ]
    </sup>
    ktorého musel zanechať na pevnine. Keby ste ma takého boli videli, viem, že
         okrem Pozora, nikto z vás by sa nebol ku mne hlásil; špinavý, zarastený, vybiedený, už ani
         človeku nepodobný. Nebyť Božieho milosrdenstva, ani ten kapitán by ma nebol vzal. Loď
         čakala ešte dva dni. Zatiaľ som sa očistil, dal som sa ostrihať, oholiť, opral som si
         posledné plátenné šaty po svojom dobrodincovi. Taký očistený prišiel som ešte raz pred
         kapitána, ktorý ma veru nepoznal. Boli tam u neho dvaja páni; ten jeden vedel po rusky:
         Musel som im ešte raz niekoľkými slovami vyrozprávať svoju históriu a sľúbiť, že im ju
         dôkladne vyrozprávam, keď už budeme na mori. Oni sa potom o to postarali. Zavolali ma do
         krásnej spoločenskej kajuty, ten pán prekladal, a ja som vyrozprával všetko od samého
         začiatku: Ako ma vzali na vojnu od mladej ženy a dieťaťa, a že je tomu už dvanásť rokov; a
         desať rokov, čo som ich nevidel ani o nich nepočul. Že sa ťažko dostanem domov, lebo len
         tieto ruky musia mi byť nápomocné, ale Boh, ktorého som v tom súžení poznal, keď mi
         potiaľto, aj na túto loď pomohol, pomôže mi aj ďalej. Rozprával som im o tom svätom,
         Kristovi podobnom mužovi, ktorý ma na tele i na duši zachránil a ktorého trestanecké rúcho
         prikrývalo i teraz moje telo. Mnohé z poslucháčok plakali, a všetci mi podávali ruky. Na
         druhý deň som mal už plný kufor bielizne aj darovaných šiat a ešte neraz za cesty som musel
         rozprávať zo svojich skúseností, najmä o svojom úteku. Všelijako mi všetci v jedle
         prilepšovali, dostal som dobrú prácu i plácu a keď sme konečne pristali ku brehu, odovzdal
         mi kapitán zbierku cestujúcich, ktorú urobili pre mňa na cestu aj pre moju rodinu. A tak
         som sa šťastne dostal medzi vás. Pán Ježiš Kristus, ktorý sa v tom zajatí stal mojím
         najväčším pokladom a priateľom, prišiel so mnou. On spôsobil aj to, že nejdem vám na
         ťarchu, ako biedny, chorý žobrák. Prichádzam zdravý na tele aj na duši a nesiem niečo málo,
         aby som zase mohol začať svoje remeslo. On to bol, ktorý mi vás, moji milí, zachoval
         všetkých pri živote, ktorý mi zachránil nielen ženu a deti, aby ma dočkali, aby mi zostali
         verní, ale postaral sa — a to je to najlepšie — aby aj moja Mariška poznala Jeho lásku, aby
         sme spojenými silami mohli začať ten nový, svätý život.
   </p>
   <p>
    Poďakujeme Mu spolu, a potom si vás obdarujem tým, čo mi pre vás dobrí ľudia dali, veď
         je Štedrý večer!“
   </p>
   <p>
    Nuž, poďakovali. S horúcimi slzami. A potom otvoril Janko Kostolný svoj objemný batoh a
         delil a delil a radosť obdarovaných sa navracala dvojnásobne do jeho srdca.
   </p>
   <p>
    „Tebe, Mariška, som najmenej doniesol; len samého seba“ ospravedlňuje sa.
   </p>
   <p>
    „Ó, Janíčko,“ objala ho žena, „to je dosť na celý život!“
   </p>
   <p>
    A zatiaľ čo sa vnútri deti aj starí tešili navzájom z nečakaných darov, stáli oni na
         násype, pod hviezdnatým, štedrovečerným nebom. Na tom istom mieste, kde sa pred dvanástimi
         rokmi lúčili a kde mladá žena skoro umierala žalosťou rozlúčenia a skadiaľ sa mladý muž
         viac mŕtvy než živý potácal za desnou povinnosťou, stáli dnes dvaja nevýslovne šťastní
         ľudia. Nadpriadali ten ukrutne pretrhnutý sen šťastnej lásky a vedeli, že ho dnes už ani
         život ani smrť nemôže pretrhnúť, keď sa stali deťmi večnosti a zakotvili v Bohu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506788" name="ftn.id2506788">
        1
       </a>
       ]
      </sup>
      <span class="emphasis">
       <em>
        štundista (z nemčiny — die Stunde)
       </em>
      </span>
      — človek, ktorý
               navštevoval — chodil do zhromaždenia na určenú hodinu
     </p>
    </div>
    <div class="footnote">
     <p>
      <sup>
       [
       <a class="para" href="#id2506845" name="ftn.id2506845">
        2
       </a>
       ]
      </sup>
      <span class="emphasis">
       <em>
        matróz
       </em>
      </span>
      — námorník
     </p>
    </div>
   </div>
  </div>
 </body>
</html>
