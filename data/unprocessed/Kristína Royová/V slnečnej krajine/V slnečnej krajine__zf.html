<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523125">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po dlhej zime, bohatej na snehové záveje, povíchrice, mrazy a okyt,
    <sup>
     [
     <a class="footnote" href="#ftn.id2523141" name="id2523141">
      1
     </a>
     ]
    </sup>
    prišla jar. Azda nikto sa tak z nej neradoval, ako malý Paľko Juriga. Ako keď
         vtáčatko z klietky vypustíš, že zatrepoce krídlami a — fŕŕŕ — uletí, tak rozbehol sa on z
         dediny hore do hôr, do milovaných hôr. Veď v tej starej, drevenej chalúpke — ktorá mala
         okná od jesene do jari nielen klincami zatlčené, ale i dopoly senom vypchané — bolo tak
         tesno pre mladé srdce!
   </p>
   <p>
    Starý Pavel Juriga — podľa ktorého Paľka ľudia menovali — nebol mu síce ani otcom, ani
         dedom; no pristali spolu ako mladý kríček k starej nahnutej vŕbe, a mali sa radi. Starý
         Pavel od mladosti živil sa rúbaním siah
    <sup>
     [
     <a class="footnote" href="#ftn.id2523172" name="id2523172">
      2
     </a>
     ]
    </sup>
    v horách. Mal tam svoju búdu, ktorá, každý rok trochu opravená, slúžila mu už
         tridsať rokov. Býval v nej so svojimi synmi. No synovia ako mladé orly vylietali, a muž
         bral si vždy nejakého cudzieho spoluobyvateľa z tých, ktorí si tu kupovali drevo, porúbali
         a hotové okreše
    <sup>
     [
     <a class="footnote" href="#ftn.id2523196" name="id2523196">
      3
     </a>
     ]
    </sup>
    brali domov, aby z nich zhotovovali drevený riad.
   </p>
   <p>
    Pred dvoma rokmi býval s Jurigom starec až hen spoza Váhu, volal sa Rázga. Doviedol so
         sebou malého vnuka. Ale neslúžila mu tá práca alebo to ostré horské povetrie; kašlal mnoho,
         pracoval málo. Chlapec slúžil mu ako taký dobre vycvičený psíček: varil polievku, hľadal
         hríby, odnášal okreše.
   </p>
   <p>
    Konečne obľahol
    <sup>
     [
     <a class="footnote" href="#ftn.id2523249" name="id2523249">
      5
     </a>
     ]
    </sup>
    Rázga úplne. A tu hovorí raz Jurigovi:
   </p>
   <p>
    „Počuj, Pavle, tiež tak nikoho nemáš, ako ten môj chlapec. Ja sa budem musieť dať
         zaviezť domov, aby som tu neumrel; chlapca so sebou vziať a tam ho odumrieť
    <sup>
     [
     <a class="footnote" href="#ftn.id2523267" name="id2523267">
      6
     </a>
     ]
    </sup>
    nechcem, zle by s ním zaobchodili; nuž a urob to pre Božiu odplatu. A nech ti
         pri tom Pán Boh pomáha.“
   </p>
   <p>
    „Nedbám!“ poškriabal sa starý Pavel v hustých, prešedivených vlasoch, ktoré na koncoch
         skaderené viseli mu až na plecia. „Chlapec sa mi zíde. Ale čo povedia na to tvoje deti, a
         jeho rodičia?“
   </p>
   <p>
    „Vieš, Pavle, chlapec nie je môj vnuk. Neznám, či má kde rodičov. Moja nebohá dcéra
         prišla k nemu divným spôsobom. Musím ti to rozpovedať. Odlož trochu prácu a prisadni si ku
         mne.“
   </p>
   <p>
    Poslúchol starý Pavel, a do smrti nezabudne, čo mu Rázga rozprával.
   </p>
   <p>
    „Ako tak zbiera Anna hríby, zdá sa jej, že počuje detský plač. Nuž vieš, aké sú naše
         ženy bojazlivé; hneď si myslia, že im ten — nech sa prepadne — Zlý niečo do cesty
         prichystal; nešla hneď pozrieť. No dieťa len plakalo. Mala doma dve svoje kuriatka;
         zmyslela si na ne, a už len v mene Božom rozhrnula húštie — a čo tu vidí: malé, sotva
         dvojročné — možno čo aj len poldruha-ročné — chlapčiatko v košieľke, s holou hlavičkou,
         bosé ide si pomaly po chodníčku a plače: „ody, ody!“
    <sup>
     [
     <a class="footnote" href="#ftn.id2523324" name="id2523324">
      7
     </a>
     ]
    </sup>
    pýta dieťa. Kde sa tam v šírych horách vzalo, skadiaľ prišlo, kto ho stratil,
         nevedelo povedať. „Mama!“ zavolalo na Annu. Vzala ho na ruky. Utrela mu slzy, dala vody a
         chleba, až sa tak triaslo za ňou, tak jedlo a pilo. Potom jej na rukách zaspalo. Malo
         košieľku i vlasy mokré, muselo byť v horách v noci. Neraz som myslel: Kto ho prikrýval? Kto
         ochránil, aby zver neprišla? — U nás je mnoho divých kancov.“
   </p>
   <p>
    „Nuž deti že majú anjela strážcu,“ namietol starý Pavel, a utrel širokým, umasteným
         rukávom svojej košele slzy zo šedivých rias.
   </p>
   <p>
    Obaja starci chvíľu mlčali a predstavovali si to v šírych horách blúdiace malinké
         dieťatko, ako ho prikvačila noc; ono uplakalo sa do sníčka, položilo zlatokaderavú hlavičku
         do machových podušiek a spí, spí — ďaleko od mamičky.
   </p>
   <p>
    „A potom čo?“ vzrušil sa starý Pavel.
   </p>
   <p>
    „Nuž Anna vzala dieťa, doniesla domov. Dali sme to na obecnom dome vedieť, ak by niekto
         dieťa hľadal, ale darmo; ostalo nám. Anne bol umrel chlapček Paľko, no tak mu to meno dala.
   </p>
   <p>
    Zať však nič nehovoril, bol on vtedy ešte poriadny človek. Ale keď mal chlapec päť
         rokov, umrela Anna. Do domu prišla druhá nevesta. Nie je ona dobrou matkou ani Anniným
         deťom. Cudzí chlapec bol jej protivný. Tak som si ho vzal ja na starosť. Poslal som ho do
         školy len tak, aby mu nebola dlhá chvíľa, aby doma nezavadzal; — a ono chlapča naučilo sa
         poznávať tak zo záujmu. Na druhú zimu už čítal. Mal snáď kdesi múdreho otca, alebo matku.
   </p>
   <p>
    No keď ja teraz umriem, dajú ho niekam za pasáka; zabudne všetko. Nechaj si ho, Juriga.
         Možno, že ti bude na dobrej pomoci. A ja len vždy myslím, že sa ešte raz jeho rodičia
         nájdu. Potom im aspoň povieš, že mu bolo u nás dobre; čo sme mali, s tým sme sa s ním
         rozdelili. A keď pri macoche dostali moje vnúčatká otčima, keď on dal sa piť a robil
         všetkým zle, jeho som ja vždy koľko-toľko ochránil. Nech sa za mňa pomodlia. Necháš si ho,
         Juriga?“
   </p>
   <p>
    „Nechám, Rázga, pre Božiu odplatu. Aj do školy ho pošlem. A cez leto môže byť tu so
         mnou, priúčať sa remeslu; keď budem mať čo akú malú pomoc v ňom, nechám siahy siahami, a
         budem robiť lopaty.“
   </p>
   <p>
    Nuž odviezli Rázgu z hôr, nikdy viac sa do nich nevrátil, a chlapec ostal Jurigovi.
         Plakal najskôr horko za deduškom; ale keď dostal dobrú náhradu, rozveselilo sa detské
         srdce. Za poldruha roka privykli na seba starec a dieťa ako čoby odjakživa spolu bývali.
   </p>
   <p>
    Aj teraz bežal Paľko popredu do hôr, vyčistiť a — nakoľko sa dalo — usporiadať búdu. Na
         chrbte niesol v noške trochu hábov,
    <sup>
     [
     <a class="footnote" href="#ftn.id2523428" name="id2523428">
      8
     </a>
     ]
    </sup>
    peceň
    <sup>
     [
     <a class="footnote" href="#ftn.id2523439" name="id2523439">
      9
     </a>
     ]
    </sup>
    chleba, pár cibúľ, kúsok slaniny a v papierku soli. Vzal i pár zemiakov;
         ostatné donesie deduško vo vreci. Cez plece mal preloženú deduškovu tešlu
    <sup>
     [
     <a class="footnote" href="#ftn.id2523454" name="id2523454">
      10
     </a>
     ]
    </sup>
    a v ruke džbán s úzkym hrdlom. Ba tak si kráčal s tými pokladmi sebavedome a
         radostne, ani nejaký kráľovský princ. Zlatovlasú kaderavú hlavu pokrýval z čela vytisnutý,
         okrúhly pletený klobúk. Malá, kedysi biela, modro-šnurovaná kabanka
    <sup>
     [
     <a class="footnote" href="#ftn.id2523474" name="id2523474">
      11
     </a>
     ]
    </sup>
    visela na jednom pleci; gate a košeľa so širokými rukávmi z režného plátna;
         krpčeky na malých nohách; čierny kožený opasok, vyložený žltými plieškami okolo štíhleho
         drieku tvorili celú rovnošatu malého kráľoviča. No tie veľké, tmavomodré oči spomedzi
         zlatých rias a obočia žiarili kráľovskou radosťou. „Oj, sloboda, oj, sloboda, oj sloboda,
         drahá si nám!“ bol by si zaspieval, keby bol tú pieseň znal; nuž takto ju spievalo len
         srdce a každá žilka v tele.
   </p>
   <p>
    „Haló!“ zavolal do hory a: „Haló! — — haló! — — haló!“ letelo mu naspäť.
   </p>
   <p>
    „Ichuchú!“
   </p>
   <p>
    „Ichuchú!“ odpovedala ozvena.
   </p>
   <p>
    Zasmial sa chlapec radostným smiechom a v jeho hrdle zazvonilo to ani cengot striebra; a
         hory smiali sa s ním. Ony akoby sa poklonili: „Vitaj, Paľko!“
   </p>
   <p>
    „Vitaj, chlapče! Už idete?“ volal i ľudský hlas. Rubač Liška popošiel dolu chodníkom.
   </p>
   <p>
    „Vítam vás, ujček! Ešte len ja idem,“ podával chlapec ruku mužovi. „Deduško ide za mnou.
         Prichystám búdu.“
   </p>
   <p>
    „To je veru div, že vám ju sneh nezvalil; je pevná. No, Pán Boh ťa sprevádzaj, chlapče;
         ja idem k hájnikovi!“
   </p>
   <p>
    „Zdravý choďte ujček!“
   </p>
   <p>
    Čím vyššie stúpal chlapec, tým častejšie bolo vidno na rúbaniskách
    <sup>
     [
     <a class="footnote" href="#ftn.id2506357" name="id2506357">
      12
     </a>
     ]
    </sup>
    búdy rubačov. Z daktorých sa dymilo, tie boli už obývané. Ostatné stáli ešte
         prázdne, a niektoré ležali, a na nich stopy snehu a ľadu.
   </p>
   <p>
    Chlapec išiel popri potôčikoch, ktoré teraz až tak pretekali bohatstvom vody. Hora bola
         zelená len tam, kde boli boriny; listnaté stromy ešte len pučali.
   </p>
   <p>
    Konečne bol malý chodec pri cieli. V tieni mohutných, od dola nahor zelených borovíc
         stála búda — ich búda. Chlapcove oči zažiarili; i keď tento palác pozostával len z dreva
         postaveného naprieč, zemou a machom vypchatého, bol to jeho domov. Tu stálo všetko tak, ako
         to boli neskoro v jeseni odbehli.
   </p>
   <p>
    Vzal chlapec prútenú metlu, vymietol šúštie i smeti; opravil na prostriedku búdy
         umiestnené ohnisko; nanosil dreva i raždia, aby mohol naklásť malú vatru. Upratal prinesené
         veci, každé na svoje miesto. Potom sa rozbehol k neďalekému krištáľovému pramienku a nabral
         vody.
   </p>
   <p>
    „Tak, chlapče. No, nech nás Pán Boh požehná. Už som aj ja tu,“ privítal ho v búde
         starec.
   </p>
   <p>
    Spolu upratali prinesené zemiaky, postavili na vatru trojnožku i rajnicu.
   </p>
   <p>
    „Var, chlapče, polievku. Ja idem šúštie hrabať, videl som tu neďaleko pekné, suché;
         pripravíme si poriadne lôžko“.
   </p>
   <p>
    Veselo zapraskalo borovicové raždie; ožiaril oheň červenú, priesvitne bielu tvár horlivo
         rozduchujúceho malého kuchára. Čo nevidieť, vrela voda v rajnici. Chlapec dal soli, trochu
         zásmažky, rasce, cibule; nakrájal suché kôrky, a keď všetko zovrelo, odstavil rajnicu.
   </p>
   <p>
    „Deduško, deduško! Už je polievka hotová!“
   </p>
   <p>
    „Hneď, chlapče!“ prišla odveta z húštia.
   </p>
   <p>
    No pominula chvíľa, než doniesol ťažko oddychujúci starec nošu šúštia a zhodil ju v
         najzadnejšom kúte búdy. Kropaje potu stáli mu na zvráskovatenom čele.
   </p>
   <p>
    „No, ale to ťažké…!“ zahrešil nepekne. Potom vyňal z haleny dve drevené lyžice,
         prežehnal seba i polievku, a dali sa s chuťou jesť. V žiadnej kuchárskej knihe nenašiel by
         si síce recept na takúto polievku, no im chutila kráľovsky.
   </p>
   <p>
    Potom si upravili pohodlné, mäkučké lôžko z prineseného šúštia; prestreli naň veľkú,
         žihľavovú plachtu.
    <sup>
     [
     <a class="footnote" href="#ftn.id2506470" name="id2506470">
      13
     </a>
     ]
    </sup>
    Slnce stálo práve rovno nad horami — znak to poludnia — no tak si ľahli
         odpočinúť. Chlapec hodil na starca starý kožuch, halenu pritiahol na seba, a než by si päť
         napočítal, spali oba.
   </p>
   <p>
    Vatra uprostred búdy horela. Dym vrchným otvorom vystupoval ako v obetnici.
    <sup>
     [
     <a class="footnote" href="#ftn.id2506495" name="id2506495">
      14
     </a>
     ]
    </sup>
    Jedľové šušky rozváňali.
   </p>
   <p>
    Vonku rozváňala celá príroda jarou. Veď na jar všetko vonia; zem, voda, tráva, drevo —
         ale všetko. Príroda podobá sa dieťaťu, ktoré matka za rána, keď sa vyspalo, okúpala voňavým
         mydielkom, a potom si ho také čistučké k sebe vinie a chová.
   </p>
   <p>
    Jar — vzkriesenie! — hlásali zem i nebo. Len tie dve deti zemské tam v starej búde
         spali, spali tvrdým snom; a všetko v nich spalo: telo, duch, i duša, — všetko. Kto ich
         zobudí!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523141" name="ftn.id2523141">
        1
       </a>
       ]
      </sup>
      <span class="emphasis">
       <em>
        okyt
       </em>
      </span>
      — inovať
     </p>
    </div>
    <div class="footnote">
     <p>
      <sup>
       [
       <a class="para" href="#id2523172" name="ftn.id2523172">
        2
       </a>
       ]
      </sup>
      <span class="emphasis">
       <em>
        siaha
       </em>
      </span>
      — tu: objemová miera používaná v minulosti v lesníctve
               drevorubačstve, uložené popílené drevo menších rozmerov
     </p>
    </div>
    <div class="footnote">
     <p>
      <sup>
       [
       <a class="para" href="#id2523196" name="ftn.id2523196">
        3
       </a>
       ]
      </sup>
      <span class="emphasis">
       <em>
        okreše
       </em>
      </span>
      (mn. č. od podst. mena okreš) — rozkálané drevo
               zvolenej dĺžky na drevený kuchynský riad
      <sup>
       [
       <a class="footnote" href="#ftn.id2523207" name="id2523207">
        3
       </a>
       ]
      </sup>
      (napr. lyžica, vareška) prikresané do takej hrúbky, aby sa drevo dalo už
               strúhať na príslušný tvar (varechu, lyžicu a pod.)
     </p>
    </div>
    <div class="footnote">
     <p>
      <sup>
       [
       <a class="para" href="#id2523196" name="ftn.id2523196">
        33
       </a>
       ]
      </sup>
      <span class="emphasis">
       <em>
        riad
       </em>
      </span>
      (drevený) — tu: drevený príbor, drevené náradie do
                     domácnosti, vyrábané ručne po domácky z dreva v podjavorinskom kraji
     </p>
    </div>
    <div class="footnote">
     <p>
      <sup>
       [
       <a class="para" href="#id2523249" name="ftn.id2523249">
        5
       </a>
       ]
      </sup>
      <span class="emphasis">
       <em>
        obľahnúť
       </em>
      </span>
      — ochorieť, ležať chorý
     </p>
    </div>
    <div class="footnote">
     <p>
      <sup>
       [
       <a class="para" href="#id2523267" name="ftn.id2523267">
        6
       </a>
       ]
      </sup>
      <span class="emphasis">
       <em>
        odumrieť
       </em>
      </span>
      (niekoho) — zomrieť niekomu
     </p>
    </div>
    <div class="footnote">
     <p>
      <sup>
       [
       <a class="para" href="#id2523324" name="ftn.id2523324">
        7
       </a>
       ]
      </sup>
      <span class="emphasis">
       <em>
        „ody, ody“
       </em>
      </span>
      — detsky: vody, vody
     </p>
    </div>
    <div class="footnote">
     <p>
      <sup>
       [
       <a class="para" href="#id2523428" name="ftn.id2523428">
        8
       </a>
       ]
      </sup>
      <span class="emphasis">
       <em>
        háby
       </em>
      </span>
      — oblečenie, šaty, odev
     </p>
    </div>
    <div class="footnote">
     <p>
      <sup>
       [
       <a class="para" href="#id2523439" name="ftn.id2523439">
        9
       </a>
       ]
      </sup>
      <span class="emphasis">
       <em>
        peceň
       </em>
      </span>
      — bochník chleba
     </p>
    </div>
    <div class="footnote">
     <p>
      <sup>
       [
       <a class="para" href="#id2523454" name="ftn.id2523454">
        10
       </a>
       ]
      </sup>
      <span class="emphasis">
       <em>
        tešla
       </em>
      </span>
      — tesárska sekera s krátkym poriskom
     </p>
    </div>
    <div class="footnote">
     <p>
      <sup>
       [
       <a class="para" href="#id2523474" name="ftn.id2523474">
        11
       </a>
       ]
      </sup>
      <span class="emphasis">
       <em>
        kabanka
       </em>
      </span>
      — tu: detské jednoduché šatôčky v minulosti
     </p>
    </div>
    <div class="footnote">
     <p>
      <sup>
       [
       <a class="para" href="#id2506357" name="ftn.id2506357">
        12
       </a>
       ]
      </sup>
      <span class="emphasis">
       <em>
        rúbanina
       </em>
      </span>
      — rúbanisko, rúbaň
     </p>
    </div>
    <div class="footnote">
     <p>
      <sup>
       [
       <a class="para" href="#id2506470" name="ftn.id2506470">
        13
       </a>
       ]
      </sup>
      <span class="emphasis">
       <em>
        plachta
       </em>
      </span>
      — žihľavová — plachta utkaná zo žihľavovej
               priadze
     </p>
    </div>
    <div class="footnote">
     <p>
      <sup>
       [
       <a class="para" href="#id2506495" name="ftn.id2506495">
        14
       </a>
       ]
      </sup>
      <span class="emphasis">
       <em>
        obetnica
       </em>
      </span>
      — obetný oltár
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506534">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ožilo v horách ľudským pohybom. Tiahle údery sekier od skorého rána až pozde do noci
         ozývali sa zhora do dolín. Do toho žalostné praskanie zoťatých, k zemi padajúcich stromov;
         ostré, prenikavé zvuky píl, prerezávajúcich drevá; k tomu kresanie dreva a búchanie
         skladaných siahovíc. Pomedzi to ľudské hlasy.
   </p>
   <p>
    Ó, by tých počuť nebolo! Veď čo slovo, to nadávka, zlorečenie, neslušnosť, už či v
         hneve, či v dobrovôli!
    <sup>
     [
     <a class="footnote" href="#ftn.id2506564" name="id2506564">
      15
     </a>
     ]
    </sup>
   </p>
   <p>
    Všetky búdy boli čo nevidieť obývané; a všetky plné boli ľudí sčiastky zlých, sčiastky
         nevedomých. Pracovali ako kone; pili ako dúhy; žili ako zvieratá bez nesmrteľnej duše, a
         konali často horšie skutky, než tá nemá tvár. Bolo síce medzi nimi niekoľko statočných,
         poriadnych ľudí; medzi nich patrili Juriga a Liška. Obaja pili síce tiež; lebo čo by vraj
         mal chudobný človek, keby si ani nevypil? No oni sa aspoň neopíjali. Kedy-tedy zahrešili aj
         oni — to patrilo už k životu drevorubačov; ale predsa druhí ich považovali za lepších, a
         sami si na tom zakladali.
   </p>
   <p>
    Jediný, komu nik z týchto surových ľudí neublížil, bol Paľko. Bol chlapec jediné dieťa
         medzi samými dospelými; považovali ho akosi za svoj spoločný poklad, ktorý treba chrániť.
         Poslúžil Paľko, kde čo mohol: doniesol vody; neskoršie, keď sa mu podarilo nahľadať hodne
         hríbov, podelil aj tie; uvaril kedy-tedy raz tomu, raz onomu polievku. Nemusel sa deduško
         starať o chlieb pre neho; dostal vždy toľko, čo potreboval.
   </p>
   <p>
    Tešil sa Juriga, že je chlapec k ľuďom prítulný, lebo hovorieval: „Ľudia s ľuďmi — hory
         s horami.“
   </p>
   <p>
    Jeho však tiež mali radi od mladosti, že bol zhovorčivý. Aj tu s každým vyšiel. „Kto by
         sa bol mohol do mňa zastarať?“ hovorieval. „Nikomu neublížim; dám pozdravenie, dobré slovo.
         Vyjde niekomu tabak, zápalky, soľ, ba i to mastné — vypomôžem.“ „A mám pre Božiu odplatu i
         toho chlapca,“ to myslieval v srdci. A bol neraz sám so sebou veľmi spokojný. Však hoci už
         zostarel, nevidel ešte človeka, ktorý by bol býval lepší ako on.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506564" name="ftn.id2506564">
        15
       </a>
       ]
      </sup>
      <span class="emphasis">
       <em>
        dobrovôľa
       </em>
      </span>
      — dobromyseľnosť; nadšenie
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506639">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bol máj, nedeľa. Drevorubači zišli do dediny; jedni do kostola, stadiaľ na obecný dom po
         práci, iní pokúpiť k Židom, čo treba, a prepiť celotýždenný zárobok. Iní buďto spali v
         búdach, alebo hľadali hríby.
   </p>
   <p>
    Medzi tými, ktorí po celotýždennej práci odpočívali, bol aj starý Pavel. Ležal pred
         svojou búdou na slnku a fajčil. Zrazu počuje kroky a zaštekanie psa. V domnení, že ide
         poľovník, pozrel rýchle pred seba. Poľovník to nie je, len cudzí mladý muž, sviatočne
         oblečený ako sa remeselníci nosia.
   </p>
   <p>
    „Dobrý deň!“
   </p>
   <p>
    Poďakoval Juriga za pozdrav.
   </p>
   <p>
    „Ujček, bývate vy v tejto búde len sám?“ spytuje sa neznámy muž.
   </p>
   <p>
    „Len, s mojím vnukom. Prečo sa pýtate?“
   </p>
   <p>
    „Mám tu niekoľko týždňov robotu, vezmite ma do želiarstva.“
   </p>
   <p>
    „Ná — nedbám, synku. A čo si?“ vpadol do obvyklého tykania starec. „Aké máš remeslo?“
   </p>
   <p>
    „Som tokár, ujček. — Teda môžem prísť a nechať si tu tento uzlík?“
   </p>
   <p>
    „Môžeš. Ideš ešte do dediny?“
   </p>
   <p>
    „Nie; len k hájnikovi; tam mám svoje veci. Prenocujem u neho a na svitaní prídem.“
   </p>
   <p>
    „Ešte dosť dôjdeš; sadni si trochu. A ten pes je tvoj?“
   </p>
   <p>
    „Je. — Dunaj, poď sem!“ Biely huňáč
    <sup>
     [
     <a class="footnote" href="#ftn.id2506723" name="id2506723">
      16
     </a>
     ]
    </sup>
    pribehol, zvalil sa k pánovým nohám. „Zavrel som ho doma, ale ušiel a našiel
         ma. Také zviera je niekedy lepšie, ako človek.“
   </p>
   <p>
    Mladý muž si sadol.
   </p>
   <p>
    „A ako ťa volajú?“
   </p>
   <p>
    „Martin Lesina.“
   </p>
   <p>
    Bol Juriga rád, že sa má s kým rozprávať. Pospytoval sa Lesinu na jeho rodné mestečko,
         ako tam ľudia žijú, aké sú tam kraje
    <sup>
     [
     <a class="footnote" href="#ftn.id2506757" name="id2506757">
      17
     </a>
     ]
    </sup>
    a hospodárstvo.
   </p>
   <p>
    Lesina sa zase dozvedel z tunajších pomerov, čo potreboval vedieť, aby ho niekto
         neoklamal.
   </p>
   <p>
    „Potrebujem viacej peňazí, preto som prišiel sám drevo kresať; ináč si kresané kupúvam.
         Budem vám vďačný, keď mi poradíte.“
   </p>
   <p>
    „Aký pekný človek,“ myslel Juriga, keď už zase samotný ležal pre búdou; „rovný ako
         jedľa. Poznať, že bol vojakom. Aj múdry sa zdá byť. No hoci je mladý, tak sa díva do sveta,
         akoby ho v ňom už nič viac netešilo. — No kde je Paľko? Ten bude mať radosť, najmä z toho
         pekného psa. — Ba ozaj, kde je to chlapčisko?“
   </p>
   <p>
    Ach, kde bol Paľko! Vybral sa ešte ráno hľadať hríby. Pustil sa hodne ďaleko, lebo
         májovky nerastú len po lúčinách; musel hľadať lúčinky, aj našiel plnú tanistru
    <sup>
     [
     <a class="footnote" href="#ftn.id2506806" name="id2506806">
      18
     </a>
     ]
    </sup>
    hľadaných pokladov. Vracal sa domov. No tu mu napadlo, že je nedeľa. Prácu
         nemal. Čo by to bolo, keby sa šiel podívať, čo to leží za tým vrchom a za tou veľkou
         skalou, ktorá ho to vždy veľmi zaujímala, aký je tam svet!? Keď bol ešte malý, v tú
         poslednú zimu, keď mamička žila, rozprávali často, áno každý večer pekné povesti. Jedna
         bola zvlášť pekná, tú si on, Paľko, dal mnoho ráz rozprávať. Bola to povesť o chlapcovi, o
         stratenom kráľovičovi, ktorý sa pustil do sveta hľadať svojho tatíčka. Raz prišiel do hôr;
         a v tých horách bola veľká skala. Tu zrazu priletelo k nemu zlaté vtáča a povedalo mu, že
         ak na tú vysokú skalu pred sebou vyjde, že za ňou — vraj — leží slnečná krajina, a v tej
         slnečnej krajine, že je jeho tatíčko kráľom. Nuž chlapec kráľovič išiel; ale všelijaké
         potvory postavili sa mu do cesty: had, lev, medveď, a kto zná, čo všetko a už-už by ho boli
         pohltili. No vtom priletel na slnečnom koni svetovládny rytier, premohol šelmy, vyslobodil
         ho, vzal k sebe na koňa a zaniesol do kráľovho hradu; tak dostal sa k svojmu tatíčkovi.
   </p>
   <p>
    Pýtal sa v zime Paľko pána učiteľa, kde leží slnečná krajina, keď ju nikde na mape nájsť
         nemohol. Pán učiteľ sa len usmial a hovorí: „Syn môj, tá leží v ríšach povestí; a tých na
         našej mape niet.“
   </p>
   <p>
    Neraz si odvtedy Paľko prial, keby sa mohol dostať do tých ríš povestí. Ba keby tak za
         tamtou skalou, za tým vrchom, ktorý to vždy za rána hmlami býval pokrytý — ani keď
         Popoluška povedala: „Hmla za mnou a hmla predo mnou“ — keby za ním bola buďto tá ríša
         povestí alebo tak kúsok, aspoň kúsok onej slnečnej krajiny.
   </p>
   <p>
    Neraz, keď ráno bral vodu z prameňa, hľadel na ten vrch a vždy myslel, že raz sa musí
         zaň podívať.
   </p>
   <p>
    „Dnes je čas, áno, dnes pôjdem.“ Položil tanistru s hríbmi do krovia, poznačil si
         miesto, aby dlho hľadať nemusel, a už stúpa hore príkrymi skalami.
   </p>
   <p>
    „Iste to bude tu,“ myslel s kamdiaľ väčšou napnutosťou. Veď v tej slnečnej krajine, kde
         slnce nezapadalo — bo tam noci nebolo — muselo byť hodne teplo; preto i jemu bolo tak
         teplo.
   </p>
   <p>
    Konečne ešte jeden balvan prejsť — a pred ním, horami zo všetkých štyroch strán zavrená
         dolinka, poliata prúdmi májového slniečka. Skala, na ktorej stál, spúšťala sa tu vo veľkých
         balvanoch nadol; dolu ako zelený zamatový koberec, posiaty fialkami, konvalinkami,
         pokrývala dolinku lúčina. Zo skaly vytekal prameň a hadil sa ako zlatistý potôčik nižšie a
         nižšie. Okolo neho kvitlo divé tŕnie, kde-tu poľná ružička.
   </p>
   <p>
    Ó, a nebolo tu tak ticho, ako inde v horách; sláviky spievali, pinky a žlny im
         odpovedali, ďateľ klopal, veveričky poskakovali. Ach, tu bol život! „Iste“ — myslel chlapec
         — „je to predsa kus tej slnečnej krajiny.“
   </p>
   <p>
    Pozorne zoskakovali malé nohy, obuté v krpčekoch na nižšie balvany.
   </p>
   <p>
    Lež čo to? Veď tu neďaleko prameňa tvorí skala akoby odchýlené dvere. Keby sa tam dalo
         vojsť! Ó, dá; veď slniečko vniká skulinami až sem. To je tu ako izba: v prostriedku ani
         stôl, pri ňom lavička; po stenách visia pavučiny. Vietor nazhadzoval sem šúštie.
   </p>
   <p>
    „Tu by sa dalo bývať“ — myslí Paľko; — „snáď aj tu niekto býva!“
   </p>
   <p>
    Bojácno vstúpil dnu. A iste! Veď čo je to na kamennom stole? Kniha! Už sedel chlapec pri
         stole, prehrnul listy, a dal sa slabikovať na prvej strane písané slová:
   </p>
   <p>
    <span class="emphasis">
     <em>
      „Ktokoľvek túto Svätú knihu do ruky vezmeš, čítaj v nej pilne, pozorne riadok za
            riadkom, ona ukáže ti cestu z údolia sĺz a plaču do onej krajiny, kde noci viac nebude,
            kde slnce nezapadá, do večného svetla a blaženosti.“
     </em>
    </span>
   </p>
   <p>
    V chlapcovi zatajil sa dych. Darmo on nemyslieval, že to tu bude! Tá kniha tajomná,
         čierna, neveľká mala mu ukázať cestu do slnečnej krajiny. Bola teda predsa, aj keď ju i na
         mape nenájdeš. Položil si chlapec nohy pod seba, podoprel zlatovlasú hlavu do dlane, lakeť
         o stôl a dal sa čítať. Preskočil by rád prvú stranu, veď boli tu len samé mená, ale tam
         čítal: „riadok za riadkom.“
   </p>
   <p>
    A to snáď boli mená tých, ktorí v tej slnečnej krajine bývali, divné — nuž ako v takej
         krajine. Dve boli známe:
    <span class="emphasis">
     <em>
      „Jozef“, „Mária“
     </em>
    </span>
    a dve boli pekné:
    <span class="emphasis">
     <em>
      „Immanuel — s nami Boh“
     </em>
    </span>
    . To musel byť nejaký svätý, keď Pán Boh —
         chlapec sa bojazlivo obzrel — keď Pán Boh bol s ním! A na konci bolo, že sa narodil
         chlapček, a tomu dali meno Ježiš. Ježiš — aké pekné meno, ešte krajšie ako Immanuel. No už
         ho kdesi počul pri pozdrave: „Pochválen buď Ježiš Kristus.“ A niekedy, keď sa niekto
         naľakal, zvolal: „Ježiš, Mária, Jozef!“ Boli to snáď tí, o ktorých sa tu písalo? Nemal kto
         dať odpoveď. Vzdychol si chlapec: „Pane Bože, pomáhaj!“ — ako keď deduško niečo ťažké
         dvíhal — a usilovne čítal ďalej.
   </p>
   <p>
    To sa už dalo lepšie rozumieť, keď sa ten chlapec Ježiš narodil v akomsi Betleheme, že
         vtedy kraľoval v tej slnečnej krajine nejaký Herodes kráľ a k nemu prišli traja mudrci — to
         iste takí nejakí černokňažníci — a chceli toho Ježiša vidieť. Čo to len bola aká jeho
         hviezda, ktorú to videli na východe?! Nuž chceli ho vidieť, ale on im to nemohol ukázať;
         poslal ich do Betlehema, a tá hviezda ich ta viedla. Ona iste tak išla po nebi, ako oni na
         zemi, a naraz zastala, a tam v tom dome našli toho malého Ježiša. — To bol iste nejaký
         zakliaty princ — a jeho matka sa volala Mária — keď pred ním na kolená padli a tak sa
         klaňali. A dali mu zlato, kadidlo
    <sup>
     [
     <a class="footnote" href="#ftn.id2507040" name="id2507040">
      19
     </a>
     ]
    </sup>
    a myrhu; to dvoje sa snáď dalo zjesť. Potom išli preč druhou stranou; Pán Boh
         im to rozkázal.
   </p>
   <p>
    „Ach, to bolo dobré!“ mädlil si chlapec ruky radosťou. „Ten Herodes, to bol iste ako
         taký drak; chcel zožrať toho Ježiška, ale nemohol. Prišiel anjel v noci, a oni ušli, Mária
         a Jozef. Ten Jozef, to bol snáď nejaký rytier. To bolo iste veľmi ďaleko. No, to bolo veľmi
         smutné, keď ten drak tie malé deti dal povraždiť, a tie ich mamičky tak plakali a nedali sa
         potešiť. Dobre sa mu stalo, tomu drakovi, že musel umrieť, aspoň ten Jozef zase doniesol
         malého Ježiška naspäť do slnečnej krajiny, a bývali potom v meste, ktoré sa menovalo
         Nazaret.“
   </p>
   <p>
    „Ach, čo som sa ja to všetko o tej slnečnej krajine dozvedel!“ myslel chlapec. „No už
         musím prestať, aby ma deduško nehľadal. Však to nie je tak ďaleko, každý deň sem prídem; a
         keby som v týždni nemohol, každú nedeľu; musím sa istotne dozvedieť, ako to s tým zakliatym
         princom, s tým Ježišom dopadlo, a aj aby som našiel cestu sám pre seba do onej slnečnej
         krajiny.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506723" name="ftn.id2506723">
        16
       </a>
       ]
      </sup>
      <span class="emphasis">
       <em>
        huňáč
       </em>
      </span>
      — huňatý pes
     </p>
    </div>
    <div class="footnote">
     <p>
      <sup>
       [
       <a class="para" href="#id2506757" name="ftn.id2506757">
        17
       </a>
       ]
      </sup>
      <span class="emphasis">
       <em>
        kraj
       </em>
      </span>
      — z kraja — pochádzať z kraja = rodného kraja
     </p>
    </div>
    <div class="footnote">
     <p>
      <sup>
       [
       <a class="para" href="#id2506806" name="ftn.id2506806">
        18
       </a>
       ]
      </sup>
      <span class="emphasis">
       <em>
        tanistra
       </em>
      </span>
      — kožená alebo plátenná kapsa na potraviny
     </p>
    </div>
    <div class="footnote">
     <p>
      <sup>
       [
       <a class="para" href="#id2507040" name="ftn.id2507040">
        19
       </a>
       ]
      </sup>
      <span class="emphasis">
       <em>
        kadiť
       </em>
      </span>
      — dymiť
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507100">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Privyknú ľudia dosť skoro jedni na druhých. Ešte žil Martin Lesina len päť týždňov pod
         jednou strechou s Jurigovcami, a už ani čoby odjakživa spolu bývali. Pravdu mal starý
         Pavel, že Paľko bude mať zo psa radosť. Obľúbili si jeden druhého; kde zostala stopa v rose
         po malých krpcoch,
    <sup>
     [
     <a class="footnote" href="#ftn.id2507124" name="id2507124">
      20
     </a>
     ]
    </sup>
    iste si za ňou alebo pred ňou videl stopy chlpáčových labiek.
   </p>
   <p>
    Odkedy bol Lesina v Jurigovej búde, nechodil starý Pavel popíjať medzi ostatných. Lesina
         ani nepil, ani nefajčil.
   </p>
   <p>
    „Vykonal som raz v opitosti zlý skutok, mám toho na celý život dosť,“ povedal, keď ho
         Juriga po prvý raz ponúkal. „Aj vy lepšie urobíte, keď to tak necháte. Čo neprepijeme,
         môžeme sa radšej zložiť,
    <sup>
     [
     <a class="footnote" href="#ftn.id2507153" name="id2507153">
      21
     </a>
     ]
    </sup>
    kúpime si mlieka a k nedeli mäsa“.
   </p>
   <p>
    Nuž ľúbilo sa to Jurigovi. O mäso on veľmi nestál, ale mlieko mal odjakživa rád a
         nemohol si ho mnoho dopriať; teraz sa ho napili do vôle, kyslého i sladkého. No od svojej
         fajky starý Pavel nechcel upustiť, a Lesina mu sám doniesol tabaku. Oni dvaja spávali teraz
         spolu, ako otec so synom. Paľkovi postlali lôžko do druhého rohu; spávali na nej kráľovsky
         s Dunajom.
   </p>
   <p>
    Jedno bolo Jurigovi divné, že Lesina, ktorý nielen k nemu, ale temer ku každému bol
         priateľský — veď bol on vôbec človek poriadny, to muselo sa mu nechať — na chlapca sa ani
         neozrel; on jediný akoby nemal pre neho ani očí. A veru Paľko ho tak obsluhoval, že už ani
         lepšie nemohol.
   </p>
   <p>
    Nezbadal starý Pavel, že je chlapec od istého času menej zhovorčivý. Najväčšiu radosť
         mal, keď mohol ísť pre mlieko. No, obyčajne hodne neskoro prišiel s ním a vždy celý
         udýchaný; aj na Dunajovi bolo poznať, že oba bežali. Keby Juriga nemal druha, prišiel by na
         to; takto to Paľkovi ušlo. Po tri nedele bol Juriga s Lesinom v kostole; vrátili sa až k
         večeru. Mlieko mali prichystané. Čo robil chlapec cez celý deň sám, sa nepýtali.
   </p>
   <p>
    Ach, je to veľká vec, také prvé detské tajomstvo! Nevedel by chlapec povedať, prečo
         mlčal o svojom tajomnom poklade. V niektorých povestiach sa hneď všetko prepadlo, keď
         človek o tom hovoril. Nuž, keby sa on dal rozprávať, že našiel kúsok slnečnej krajiny,
         tajomnú skalu a Svätú knihu, a že v nej každý deň čítal a v nedeľu od rána do večera,
         riadok za riadkom, aby našiel cestu do tej pravej slnečnej krajiny — snáď keby on to všetko
         rozprával, prepadla by sa tá skala a on by sa nikdy nedozvedel, čo vedieť musel.
   </p>
   <p>
    No tak mlčal a dal sa radšej vyhrešiť, že v nedeľu nenazbieral jahody, ktoré sa už
         začínali červenieť. Veď až bude vedieť všetko, potom povie deduškovi, a pôjdu spolu do onej
         slnečnej krajiny, kde Ježiš býval.
   </p>
   <p>
    Čím viacej Paľko čítal, tým menej myslel na ríšu povestí; nevedel, že chodí do jaskyne
         len preto, lebo chce viac a viac vedieť o Ježišovi. Ach, tento Ježiš! Však len bol veľmi
         dobrý a veľmi mocný! On všetko, čo chcel, to mohol; to iste preto, že On bol Boží Syn.
   </p>
   <p>
    Nerozumel Paľko, ako to bolo pri tom Jordáne, čo ten Ján — ten divný muž, ktorý len
         kobylky a med jedával — robil s Ním; ale tomu rozumel Paľko, že z neba prišiel hlas. Nuž a
         v nebi býval Pán Boh, a On to volal, že je Ježiš Jeho milý Syn, aby Ho ľudia poslúchali.
   </p>
   <p>
    „No ako to bolo?“ myslel chlapec. „Veď ten Jozef to bol ako Jeho tatíčko. Ach, už viem:
         deduško Juriga nie je môj deduško; on ma len opatruje, a ľudia si myslia, že som jeho
         vnukom.“
   </p>
   <p>
    Zdalo sa Paľkovi, že keď to Pán Boh káže, tak že aj on musí Ježiša poslúchať.
   </p>
   <p>
    „Keď si budem pamätať, čo On ľudí učil, a budem tak robiť, ako On káže, budem Ho
         poslúchať, hoci Ho aj nevidím. Ach, však bol len mocný, keď aj diabla zahnal, a nedal sa mu
         na zlé naviesť! To bolo dobre, že už nechodil sám, ale zavolal si tých rybárov a vyučil si
         ich po svojej vôli, že tak mohol všetkých chorých uzdraviť; a čo len ľudia žiadali, všetko
         im dal, aj chleba toľko, že sa tisíce najedli. Ach, čo sa ja už len dočítam!“ myslel Paľko,
         keď už tí ľudia začali byť takí zlí proti Ježišovi.
   </p>
   <p>
    Ó, o čom sa dočítal! Ani od strachu spať nemohol, tak sa mu to všetko predstavilo: tá
         noc, tie hory, ten smutný Ježiš; ako sa modlil, bál sa, až Mu od strachu krvavý pot stál na
         čele… A tí učeníci — oni spali!
   </p>
   <p>
    Keby som tam bol býval, keby som ja tam bol býval, bol by som Ho chytil okolo krku a bol
         by som Mu povedal: „Neboj sa, veď Pán Boh Ťa vyslobodí!“
   </p>
   <p>
    Ach, ale On Ho nevyslobodil! Prečo Ho len nevyslobodil? Prišli pre Neho, zviazali Ho, a
         potom — chlapec pre plač ani čítať nemohol, ako Ho mučili, posmievali sa Mu a pribili Ho na
         kríž. „Ó, ja som nevedel, že ten Kristus na tom drevenom kríži pred kaplnkou, že to je ako
         On, Ježiš. Však On to nie je, to len taká drevená podoba; ale aspoň viem, ako Ho to
         pribili. No keby som len vedel, prečo a prečo Ho Pán Boh nevyslobodil, keď tak k Nemu
         volal: „Bože môj, Bože môj, prečo si ma opustil!“ ale nechal Ho umrieť i pochovať…“
   </p>
   <p>
    Zavrel vtedy Paľko knihu a odišiel celý nešťastný domov. Slniečko stálo ešte vysoko. V
         horách bolo tak krásne, zeleno, plno kvieťa. Dunaj skákal od radosti, naháňal veveričky a
         vtáky. No Paľka nič na svete netešilo. „Veď keď Ježiš umrel, keď Ho pochovali, načo kvitlo
         ešte kvieťa, načo spievali vtáčiky. Keď On nežije, to ja Ho už nikdy viac neuvidím a
         nebudem Mu môcť povedať ako Ho mám veľmi rád, a že som Ho chcel poslúchať!“
   </p>
   <p>
    Na druhý deň ani nešiel čítať do jaskyne. Ale potom mu napadlo, že veď musí riadok za
         riadkom prečítať tú Svätú knihu; aby sa dozvedel cestu do slnečnej krajiny. Veď musel
         vedieť, čo to tá Mária a tí učeníci ďalej robili, keď už Ježiša nemali!
   </p>
   <p>
    Nuž, bola zase nedeľa, tretia, ktorú Juriga s Lesinom strávili v dedine; a v jaskyni,
         hlavu do oboch dlaní podoprenú, sedel malý čitateľ. Naraz vyskočil a dal sa od veľkej
         radosti skákať:
   </p>
   <p>
    „On žije! On žije!“ volal jasavo, a ozvena v skalách jasala s ním: „Žije, žije!“
   </p>
   <p>
    Pes, ochotný podieľať sa na radosti i žalosti, zavyl a dal sa vyskakovať na svojho
         malého pána.
   </p>
   <p>
    „Dunaj, Ježiš žije!“ objímal ho chlapec. „Vieš, On je Boží Syn; On si ten kameň odvalil
         a vstal. No nechaj ma. Ľahni si. Musím vedieť ďalej; však ti potom poviem.“
   </p>
   <p>
    Nuž pes poslúchol.
   </p>
   <p>
    Sadol si Paľko späť na lavičku, zahĺbal sa do knihy. Huňáč oprel si hlavu o jeho kolená,
         hľadel múdro do chlapcovej tváre, akoby skutočne očakával, že sa ešte niečo dozvie o živom
         Ježišovi.
   </p>
   <p>
    No, keď asi o hodinu spoločne opúšťali tajomnú skalu, bol jeho malý pán a kamarát tak
         veľmi zamyslený, akoby o ňom, o Dunajovi ani nevedel.
   </p>
   <p>
    Učeníci že sa Ježišovi poklonili, a On im povedal, že je s nimi po všetky dni až do
         skonania sveta, a že má všetku moc na nebi aj na zemi, a aby učili ľudí zachovávať všetko
         to, čokoľvek im prikázal.
   </p>
   <p>
    Zdalo sa Paľkovi, že Ježiš, ten živý, zmrtvýchvstalý, je aj s ním; zložil si ruky na
         prsia, poklonil sa hlboko a hovorí: „Keď máš, Ježišu, Synu Boží, všetku moc na nebi aj na
         zemi, tak iste vidíš aj mňa, hoci ja Ťa nevidím. Nuž toľko by som Ti chcel povedať, že Ťa
         mám rád, veľmi rád, radšej aj ako deduška, a že Ťa chcem poslúchať. Pomôž mi, aby som sa
         dozvedel cestu k Tebe.“
   </p>
   <p>
    Prišiel Paľko dnes skoršie domov; aj jahody doniesol, aj oheň spravil, aj uvaril
         deduškovi polievku. Zabudol aj, že dnes od rána nič nejedol, okrem pár nezrelých jahôd.
         Všetko na svete ho tešilo; veď bolo mu, akoby Ježiš s ním bol vošiel do ich búdy, a ako
         čoby oni dvaja boli dobrými kamarátmi.
   </p>
   <p>
    „Vidíš, to ja tak deduškovi varievam,“ rozprával chlapec. „A teraz idem nabrať vodu.
         Zostaň, prosím, tu; neodídi, kým sa vrátim; mám Ťa tak rád!“
   </p>
   <p>
    No, Ježiš akoby aj ku prameňu bol šiel s Paľkom.
   </p>
   <p>
    „Tuším je On tu!“ pritisol si chlapec ruky na hruď. „Ó, a to je tak dobre!“
   </p>
   <p>
    Čochvíľa bolo všetko hotové a chlapec túžobne čakal deduška. Za jedno
    <sup>
     [
     <a class="footnote" href="#ftn.id2504851" name="id2504851">
      22
     </a>
     ]
    </sup>
    cítil už veľký hlad, a za druhé umienil si, že dnes už všetko, ale všetko povie
         deduškovi; lebo on všeličo také robil, čo by Ježiš iste nerád videl. Keď fajčil, pľuval raz
         tu, raz tam, a niekedy zlorečil, aj sa prisahal; a to On zakázal.
   </p>
   <p>
    Nuž, dočkal sa deduška. No prišiel len sám a bol trochu opitý. Vadil sa pre všetko.
         Polievku jesť nechcel. Tak ako bol — v nedeľných šatách — zvalil sa na lôžko; a keď sa ho
         Paľko opovážil upozorňovať, že si šaty pokrčí, uderil ho po tvári tak, že dlho bola červená
         a bolela.
   </p>
   <p>
    „Nehnevaj sa, ó, Ježišu, že tak hreší,“ prosil chlapec, „tak škaredo; nevie, že si Ty
         tu; a je opitý!“
   </p>
   <p>
    Až keď starý Pavel zaspal, opovážil sa chlapec sadnúť si k napoly vychladnutej polievke;
         a hoci ju zabudol osoliť, chutila mu predsa výborne.
   </p>
   <p>
    „Prídi zase, Pane Ježišu,“ hovorí už polo zo sna, „teraz som veľmi ustatý, musím spať.
         Najradšej by som bol, aby si ani neodišiel.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507124" name="ftn.id2507124">
        20
       </a>
       ]
      </sup>
      <span class="emphasis">
       <em>
        krpce
       </em>
      </span>
      — druh mäkkej ľahkej obuvi ušitý z jedného kusa
               kože
     </p>
    </div>
    <div class="footnote">
     <p>
      <sup>
       [
       <a class="para" href="#id2507153" name="ftn.id2507153">
        21
       </a>
       ]
      </sup>
      <span class="emphasis">
       <em>
        zložiť sa
       </em>
      </span>
      — poskladať peniaze (viacerí na určitý účel)
     </p>
    </div>
    <div class="footnote">
     <p>
      <sup>
       [
       <a class="para" href="#id2504851" name="ftn.id2504851">
        22
       </a>
       ]
      </sup>
      <span class="emphasis">
       <em>
        za jedno
       </em>
      </span>
      — po prvé
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504909">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na druhý deň zobudil sa starý Pavel dosť neskoro. Hlavu mal ťažkú a prázdnu a srdce
         plné. Keď oči otvoril, padli mu na vatru. Pri nej, nohy majúc pod sebou po cigánsky, sedí
         Paľko. Jednu ruku ovinul chlapec okolo Dunaja; — zlaté vlasy dieťaťa miešajú sa s bielymi
         chlpami huňáča. I pes i chlapec zahľadení sú do veselo praskajúceho ohňa.
   </p>
   <p>
    Ej, bol to taký pekný obrázok, že aj starec čosi mäkkého pocítil v srdci pri pohľade
         naň. Rozpamätal sa razom, čo bolo včera, že udrel Paľka, i prečo ho udrel. „Chlapec to
         myslel dobre. Prečo som sa len opil? Veď som tak málo pil, a potom to prišlo na mňa. Dobre,
         že Lesina dnes tu nie je! No, snáď keby on včera nebol odišiel domov, bol by som sa s ním
         vrátil z kostola; takto, keď ma volali, išiel som,“ škriabal sa starý Pavel v šedivých
         vlasoch. Mnoho by za to dal, keby nemusel dnes hovoriť s chlapcom; hanbil sa i za to, že
         bol opitý, i že ho udrel. Čo by na to povedal Rázga?
   </p>
   <p>
    No, hovoriť s ním musel, tak radšej zavolal:
   </p>
   <p>
    „Paľko, pozri tam v mojej halene, čo v uzlíku nájdeš, vezmi si. Zavolali ma na krstiny a
         dali mi výslužku.“
   </p>
   <p>
    Vyskočil chlapec radostne, pozdravil a už rozväzuje ručník.
    <sup>
     [
     <a class="footnote" href="#ftn.id2504975" name="id2504975">
      23
     </a>
     ]
    </sup>
    Ach, aké poklady; dve šišky, kus závinu a kus baby.
   </p>
   <p>
    „A všetko mi to dáte, deduško?“ v nedôverčivej radosti spytuje sa Paľko, a jeho drobné
         biele zuby zahryzli s rozkošou do závinu.
   </p>
   <p>
    „Všetko, chlapče. To za to, že som ťa včera udrel, keď som bol trochu otrundžený.
    <sup>
     [
     <a class="footnote" href="#ftn.id2504998" name="id2504998">
      24
     </a>
     ]
    </sup>
    To sprosté pálenisko človeka celého omámi. A nechcel som ho piť; no ako si
         nevypiješ, keď aj kmotríček aj sváko
    <sup>
     [
     <a class="footnote" href="#ftn.id2505012" name="id2505012">
      25
     </a>
     ]
    </sup>
    toľko nútia!“
   </p>
   <p>
    „Viete, deduško,“ zakrútil chlapec zlatovlasou hlavou, „to, že ste ma udreli, bolelo len
         trochu, ale ja som sa bál, že On, Ježiš, odíde, keď ste zlorečili; a ja neviem, či On môže
         byť tam, kde sú ľudia opití.“
   </p>
   <p>
    Pozrel starec takmer hlúpym pohľadom na chlapca. Čo on to hovorí o kom?
   </p>
   <p>
    „Myslíš Lesinu? Však ten tu nie je, ani snáď ten týždeň už nepríde. On nemá rád opitých
         ľudí, ani krik.“
   </p>
   <p>
    Umyl sa Juriga trochu; sadli si k raňajkám.
   </p>
   <p>
    „Nemyslel som ja ujčeka Martina,“ začal Paľko znovu. „Čítali ste vy kedy Svätú knihu, v
         ktorej je cesta opísaná do krajiny, kde slnce nezájde?“
   </p>
   <p>
    „Nie, chlapče, takú knihu som nečítal. Kto ti povedal, že je taká kniha medzi ľuďmi?“
   </p>
   <p>
    „Ó, je taká,“ tajuplno pokýval Paľko hlavou; „a v nej sa človek dočíta o Ježišovi
         všetko.“ I dal sa chlapec rozprávať, ako sa Ježiš narodil a ako Ho ten drak chcel zabiť, a
         čo potom činil, keď z tej ďalekej krajiny prišiel.
   </p>
   <p>
    „Chlapče, veď ty rozprávaš evanjelium o Kristu Pánu. No vieš toho viac, ako ja, starý
         človek. Kdes’ k tomu prišiel?“
   </p>
   <p>
    Už chcel Paľko od začiatku všetko povedať, ale vošiel rubač Liška, musel prestať.
         Odviedli sa aj s deduškom. Mali odobrať nové stromy od hájnika. Keď už kus ušli od búdy,
         beží zrazu Paľko za nimi.
   </p>
   <p>
    „Čo chceš, chlapče?“ postál Juriga.
   </p>
   <p>
    „Prosím vás, deduško“ — modré chlapcove oči hľadeli takým veľmi prosebným pohľadom, a
         také boli čisté, ani čoby si do jazera hľadel, keď slnko naň svieti — „ach, prosím vás,
         nechoďte potom piť oldomáš.
    <sup>
     [
     <a class="footnote" href="#ftn.id2505095" name="id2505095">
      26
     </a>
     ]
    </sup>
    Ja sa bojím, že by Ježiš neprišiel a nechcel s nami zostať, keby ste sa zase
         opili a zlorečili.“
   </p>
   <p>
    „Daj mi pokoj, chlapče,“ zamračil sa Juriga.
   </p>
   <p>
    Ale Paľko veril, že sa deduško neopije. A nebol sklamaný.
   </p>
   <p>
    No, prešlo viac dní a on ešte vždy nepovedal deduškovi, ako našiel poklady. Lebo deduško
         s Liškom chodili spolu prerezávať stromy; chystali si drevo na lopaty. Večer, keď prišli,
         boli celí uťahaní; len čo sa navečerali, už spali.
   </p>
   <p>
    Lesina vrátil sa až v sobotu, a Paľkovi pripadal taký smutný. Opýtal by sa ho rád, čo mu
         chýba; veď odkedy on tak za mŕtvym Ježišom žialil, vedel už, čo je zármutok. No keď Lesina
         nikdy s ním nezačínal, nemal smelosti.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504975" name="ftn.id2504975">
        23
       </a>
       ]
      </sup>
      <span class="emphasis">
       <em>
        ručník
       </em>
      </span>
      — šatka na hlavu
     </p>
    </div>
    <div class="footnote">
     <p>
      <sup>
       [
       <a class="para" href="#id2504998" name="ftn.id2504998">
        24
       </a>
       ]
      </sup>
      <span class="emphasis">
       <em>
        otrundžený
       </em>
      </span>
      — podnapitý
     </p>
    </div>
    <div class="footnote">
     <p>
      <sup>
       [
       <a class="para" href="#id2505012" name="ftn.id2505012">
        25
       </a>
       ]
      </sup>
      <span class="emphasis">
       <em>
        sváko
       </em>
      </span>
      — manžel otcovej alebo matkinej sestry
     </p>
    </div>
    <div class="footnote">
     <p>
      <sup>
       [
       <a class="para" href="#id2505095" name="ftn.id2505095">
        26
       </a>
       ]
      </sup>
      <span class="emphasis">
       <em>
        oldomáš
       </em>
      </span>
      — pijatika; počastovanie po dokončení práce, pri
               kúpe
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505150">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    V tom týždni ušlo sa mu málo ísť do slnečnej krajiny. Deduško bol sľúbil v katolíckej
         fare a u Žida-krčmára, že Paľko každý deň donesie do oboch domov jahody a hríby; musel sa
         netak usilovať, než nazbieral dva džbány, a netak utekať dolu aj hore.
   </p>
   <p>
    Na fare mali hostí. Sestra pána farára prišla aj s mužom aj s deťmi navštíviť brata.
         Dostal Paľko zakaždým kus chleba s mäsom, alebo koláč, a raz — keď práve cez poludnie
         prišiel — taký obed, aký ešte nepamätal. Keď slúžka videla, že kúsok mäsa odkladá do
         ručníka — a priznal sa jej, že to chce doniesť deduškovi — no tak mu ešte pridala hodný
         kus. Aj Dunaj sa tak napratal
    <sup>
     [
     <a class="footnote" href="#ftn.id2505187" name="id2505187">
      27
     </a>
     ]
    </sup>
    kostí a všeličoho, že na spoločnej ceste ledva fučal.
   </p>
   <p>
    Potešil sa Juriga, že si chlapec na neho zmyslel.
   </p>
   <p>
    „Neboj sa, Paľko, to ti neminiem,“ hovoril, keď mu odovzdával peniaze za jahody;
         „zaviažem to osobitne. Len pilno zbieraj, kým trvá ovocie. Príde zima, bude ti treba obuv;
         dostaneš nové kapce i krpce.“
   </p>
   <p>
    Nuž Paľko zbieral, a viedlo sa mu veľmi dobre; ale vďačne oželel
    <sup>
     [
     <a class="footnote" href="#ftn.id2505218" name="id2505218">
      28
     </a>
     ]
    </sup>
    by tie lahôdky, keby len mohol častejšie čítať v Svätej knihe. Ach, keď tá
         skala bola len tak ďaleko! Keby mal tú Svätú knihu v búde, skôr by si našiel čas; no vziať
         ju zo skaly, to by sa neopovážil, veď nebola jeho.
   </p>
   <p>
    Veľmi sa už tešil na nedeľu. V sobotu bol si obzrieť pekné jahodnisko, a ráno, ešte len
         svitalo, bežali ta aj s Dunajom. Dunaj naháňal zajace a jašterice a Paľko zbieral. A myslel
         pritom, prečo asi v tej Svätej knihe, tam ďalej, zase bolo to isté; to iste preto, aby si
         ľudia mohli lepšie zapamätať. No, zase aj nové veci: tak o tom porazenom, ktorého to cez tú
         strechu spustili k Ježišovi, a On ho uzdravil. Tým ľuďom sa to neľúbilo, že mu odpustil
         hriechy.
   </p>
   <p>
    Čo je to „hriech“? Včera povedal ten farár tým sestriným chlapcom, že kradnúť jablká v
         cudzej záhrade je hriech. To snáď ten niekedy jablká kradol a pritom spadol, a preto bol
         chorý. No prečo mu Ježiš odpustil, však to mu mal ten odpustiť, komu vzal!? Keď ja niečo
         zle urobím, či aj mne musí Ježiš odpustiť? Iste. Však tam bolo napísané, že On má moc na
         svete odpúšťať hriechy.
   </p>
   <p>
    Prestal chlapec chvíľu zbierať krásne červené ovocie; zložil ruky, hľadí na oblaky
         slnkom ožiarené a hovorí:
   </p>
   <p>
    „Ja som už neraz hrešil, a Teba, Pane Ježišu, som ešte nikdy neodprosil; prosím Ťa, keď
         máš takú moc, odpusť aj mne.“
   </p>
   <p>
    „Ďakujem Ti,“ hovorí po chvíľke, keď sa už zase pustil do zbierania; „lebo Ty si mi iste
         odpustil, hoci som ja už mnoho zlého spravil. Ani som predtým nevedel, aký som zlý chlapec.
         Deduškovi Rázgovi som polámal pipasár,
    <sup>
     [
     <a class="footnote" href="#ftn.id2505290" name="id2505290">
      29
     </a>
     ]
    </sup>
    aby ma ním nebil, mladému ujcovi som ukradol bič a tetičke vajce. Vybili ma za
         to, je pravda, ale bolo to zlé.“ No, čo to len tam bolo napísané, že
    <span class="emphasis">
     <em>
      „nepotrebujú
            zdraví lekára, ale nemocní“
     </em>
    </span>
    , a že neprišiel Ježiš volať spravodlivých, ale
         hriešnych ku pokániu? Čo je to „pokánie“? Tí ľudia, ktorí to za tým Jánom chodili, činili
         vraj pokánie a vyznávali hriechy. Ach, to iste každý z nich všetko povedal, čo zlého urobil
         a potom mu Ježiš odpustil. To by teda všetci ľudia na svete všetko mali povedať Ježišovi, a
         On by im tiež odpustil. Však to iste robia, len to ja, sprostý chlapec, keď som ešte malý,
         som to ešte nevedel. Ešte dnes sa deduška opýtam, či mu Ježiš už všetko odpustil.“
   </p>
   <p>
    Ani sa nenazdal Paľko, len keď už mal oba džbány plné a hríbov plný uzlík.
   </p>
   <p>
    „Dunaj, poď; musíme sa ponáhľať,“ volal na psa. „Nechaj tie vtáky. Ktovie, či tým tiež
         nehrešíš, keď ich tak plašíš. Ako poletujú, chudiatka! Keby som to ja robil, bol by to iste
         hriech; no, ty si len pes, tebe to snáď ujde.“
   </p>
   <p>
    Vypočul Dunaj kázeň, a už beží pred malým, veselo sa ponáhľajúcim svojím pánom.
   </p>
   <p>
    *
   </p>
   <p>
    Už keď z hory vychádzali, dohonil ich Liška. Pod vrchom ležala dedina. „No, kam vy dvaja
         už tak zavčas rána?“
   </p>
   <p>
    „Nesiem do fary jahody, ujček.“
   </p>
   <p>
    „No, ty si usilovný chlapec; skoro si na tie krpce vyrobíš.“
   </p>
   <p>
    „A vy kam idete, ujček?“
   </p>
   <p>
    „Ná — idem k spovedi. Už som dávno nebol; musí človek niekedy aj poriadok urobiť so
         svojimi hriechmi.“
   </p>
   <p>
    „To je pravda,“ modré oči chlapcove zažiarili. „Vy ste s nimi už teda poriadok urobili?
         Povedali ste všetko Ježišovi; vyznali ste Mu, čo ste kedy zlého spravili a On vám odpustil
         tak, ako tomu porazenému, pravda?!“
   </p>
   <p>
    „Čo to hovoríš, chlapče?“ zarazeno pozrel muž na chlapca. „Však som ti povedal, že ešte
         len idem k spovedi.“
   </p>
   <p>
    „A čo je to ,spoveď‘?“ zaujalo chlapca.
   </p>
   <p>
    „Ale, nuž, pôjdem do kostola a tam mi farár dá rozhrešenie; odpustí mi hriechy.“
   </p>
   <p>
    „Farár? A má on tú moc?“
   </p>
   <p>
    „Ty si divný, chlapče. Čo ja viem, či on tú moc má? Ja sa na to nepýtam. Som hriešny
         človek; patrí sa, aby som šiel dva-tri razy do roka k spovedi, snáď mi Pán Boh bude
         milostivý.“
   </p>
   <p>
    „Tak vy iste neviete, či On tú moc má? A keď pôjdete z kostola, budete vedieť, že sú
         vaše hriechy odpustené?“
   </p>
   <p>
    „Ach, chlapče, kto by to mohol vedieť pred smrťou? To sa až po smrti dozvieme.“
   </p>
   <p>
    „Viete, ujček, keby ste išli k Ježišovi, On by vám iste tak odpustil, ako tomu
         porazenému, ktorého to na povrazoch cez strechu k Nemu spustili.“
   </p>
   <p>
    „Ty myslíš Krista? No, chlapče, na zemi je pre takého sprostého človeka farár Bohom; on
         za neho všetko spraví. Ja len k nemu musím ísť.“
   </p>
   <p>
    „Povedal aj jemu Pán Boh, tomu farárovi: ,Toto je ten môj milý Syn, toho poslúchajte‘?“
   </p>
   <p>
    „Čo do teba vliezlo, chlapče?“ zvolal muž udivene. „Však človeka celého zmätieš svojimi
         otázkami.“
   </p>
   <p>
    „Nehnevajte sa, ujček“ — modré oči chlapcove pozreli na muža — „prosil som dnes Ježiša,
         aby mi moje hriechy odpustil, a On tak urobil. Keby ste vedeli, ako som rád! — Ale vy idete
         na horný koniec dediny, tak s Pánom Bohom choďte.“
   </p>
   <p>
    Díval sa Liška chvíľu za chlapcom. Potom pokrútil hlavou. Že mu Kristus odpustil
         hriechy! Aké? Však ešte nijaké nemá. Je to poriadny chlapec. Keby som to ja vedel iste!!
         Mne by však Pán Boh mal čo odpustiť, neraz ho človek rozhnevá. No, keď to nikto iste nemôže
         vedieť. Ideme k tej spovedi, že už naši dedovia chodili; no a však sa patrí. Ale ten
         chlapec sa pýtal, či má farár tú moc. Však on tam hovorí: „Ja, služobník Boží, podľa moci
         mne skrz cirkev zverenej, odpúšťam vám hriechy.“ Tak on predsa má moc, hoci aj len od
         cirkvi; ale raz to tak je, a musí to byť dobre. Čo som sa dal zmiasť rečami sprostého
         chlapca?“ hodil Liška hlavou a pustil sa chodníkom k evanjelickému kostolu, kde sa
         schádzali ľudia, ktorí za tým istým účelom prišli a toľko z veci rozumeli, čo on.
   </p>
   <p>
    *
   </p>
   <p>
    Medzitým dobehol Paľko ku katolíckej fare, a že videl zadné dvere od záhrady otvorené,
         pustil sa cez záhradu. Bolo tade bližšie, a jemu išlo o to, aby sa čím skôr odbavil.
    <sup>
     [
     <a class="footnote" href="#ftn.id2505488" name="id2505488">
      30
     </a>
     ]
    </sup>
   </p>
   <p>
    Po širokom chodníku, medzi ovocnými stromami prechodil sa tu pán farár; chudý, ešte
         mladý, ale už prešedivený muž.
   </p>
   <p>
    „No, chlapče, už nám nesieš tie jahody?“ zavolal na Paľka.
   </p>
   <p>
    Paľko bozkal ruku, ako mu deduško rozkázal.
   </p>
   <p>
    „To si včera nazbieral?“
   </p>
   <p>
    „Nie. Teraz sú nazbierané, celkom čerstvé. Vstal som na svitaní.“
   </p>
   <p>
    „Bude z teba niečo; si usilovný. Zanes do kuchyne, a nech ti dajú dobré raňajky; povedz,
         že som kázal. Psa nechaj vonku, nech zase môjho kocúra na desiaty chotár nevyženie.“
   </p>
   <p>
    Ach, viedlo sa Paľkovi dnes kráľovsky: najprv toľko jahôd tak ľahko nazbieral, potom bol
         pán farár k nemu taký prívetivý; a v kuchyni, keď povedal, čo mu bolo nariadené, dostal
         také raňajky, že sa na celý deň najedol. Aj mu ešte do tanistry vysypali pozostatky od
         včerajšej večere a kus chleba. Zaplatili poriadne aj za jahody, aj za hríby.
   </p>
   <p>
    „Počkaj, Dunaj,“ tešil kamaráta, keď sa už zase záhradou vracali, „keď len vojdeme do
         hory, potom dostaneš aj ty raňajky; mám mnoho všeličoho.“
   </p>
   <p>
    Nuž Dunaj už i sám oňuchával tanistru svojho malého pána, a nebolo mu po vôli, že ich
         pán farár zastavil.
   </p>
   <p>
    „No, dostal si raňajky?“
   </p>
   <p>
    „Ó, dostal. A pekne vám ďakujem!“
   </p>
   <p>
    „Aj ti zaplatili?“ usmial sa pán farár. „Ukáž, koľko ti dali!“
   </p>
   <p>
    Ochotne rozviazal Paľko uzlíček v rožku ručníka.
   </p>
   <p>
    „Nie je to mnoho za takú štipku jahôd?“
   </p>
   <p>
    Zľakol sa chlapec. Mrkol na pána, či to myslí naozaj, ale nemohol mu z tváre vyčítať.
   </p>
   <p>
    „Ja neviem,“ povravel v rozpakoch. „Deduško mi toľko kázal pýtať; a veď som mal aj
         hríby.“
   </p>
   <p>
    „Tak, to sú teda deduškove peniaze?“
   </p>
   <p>
    „Nie, sú moje. On mi ich len odloží. Chce mi kúpiť nové kapce a krpce. Keby som si mohol
         toľko nazbierať, mal by som rád aj nový kamizol;
    <sup>
     [
     <a class="footnote" href="#ftn.id2505600" name="id2505600">
      31
     </a>
     ]
    </sup>
    ale na taký kamizol iste treba mnoho.“
   </p>
   <p>
    „Veru iste,“ zvážnel i pán farár. „No, aby si skôr k nemu prišiel, dám ti do začiatku.“
   </p>
   <p>
    Pribudlo Paľkovi k jeho medenákom
    <sup>
     [
     <a class="footnote" href="#ftn.id2505622" name="id2505622">
      32
     </a>
     ]
    </sup>
    niekoľko niklovákov.
    <sup>
     [
     <a class="footnote" href="#ftn.id2505634" name="id2505634">
      33
     </a>
     ]
    </sup>
   </p>
   <p>
    „A keď nám vždy jahody nosíš, tak ja ti dám z nášho ovocia.“ Dostal Paľko dve hrušky.
         Keď do jednej zahryzol, až sa tak v ústach rozplývala. Hneď si zmyslel, že tá druhá bude
         deduškovi. Poďakoval, a že už pôjde. No, zrazu sa vrátil.
   </p>
   <p>
    „Čo chceš, chlapče? Zabudol si niečo?“ spytuje sa pán farár, ktorý s úľubou a akýsi
         zamyslený hľadel za ním.
   </p>
   <p>
    „Nie, prosím. Ale vy ste farár; ľudia chodia i k vám k spovedi: Je to pravda, že máte tú
         moc, odpúšťať hriechy?“
   </p>
   <p>
    Pokrútil pán farár hlavou nad nečakanou otázkou dieťaťa.
   </p>
   <p>
    „Chcel by si sa mi snáď z niečoho vyspovedať?“
   </p>
   <p>
    „Ja nie,“ zažiarali chlapcove oči. „Viete, urobil som tak, ako tí pri tom Jordáne:
         vyznal som všetko Ježišovi a On mi skutočne odpustil. Len by som rád vedel kvôli tým
         druhým, ktorí ešte o tom nevedia, že by Ježiš všetko aj im odpustil, keby len k Nemu
         prišli. Môžete vy im, pán farár, odpustiť? Máte vy tú moc? Povedal aj vám Pán Boh: ,Toto je
         ten môj milý Syn, toho poslúchajte‘?“
   </p>
   <p>
    Farárova ruka spočinula na zlatovlasej chlapcovej hlave. Hlboko pozrel mu do modrých
         očí. Bol on veľký priateľ ľudu, z ktorého pošiel, a najmä detí. Hovorieval, že v ľude leží
         jadro, a v deťoch budúcnosť. Cítil, že tu, v tomto sedliackom, chudobnom chlapcovi
         prichádza mu oproti akási kráľovská duša, kráľovský duch.
   </p>
   <p>
    „Vieš, dieťa, to mne Pán Boh nepovedal, ani povedať nemohol. Kristus Ježiš jedine je
         Boží Syn, Jeho máme poslúchať. Tú moc, ktorú On mal, ja nemám. Ja smiem len ľuďom povedať,
         že Boh im hriechy odpustí, keď budú mnoho dobrého robiť.“
   </p>
   <p>
    „Teda farár nie je Boh pre sprostého človeka, ktorý za neho všetko spraví?“
   </p>
   <p>
    „Pravdaže nie je! Kto ti takú hlúposť povedal?“
   </p>
   <p>
    „Ujček Liška. Vy však, keď Pána Boha budete prosiť, vám odpustí, lebo vy iste mnoho
         dobrého robíte. Aj raňajky ste mi kázali dať, aj na ten kamizol ste mi pridali. Vy iste
         Pána Boha a Ježiša poslúchate!“
   </p>
   <p>
    „Už zvonia, Paľko, musím ísť,“ obrátil sa zrazu farár. Pokývol ešte raz prívetivo
         chlapcovi, a Paľko i s Dunajom utekali čo nevidieť k horám.
   </p>
   <p>
    „Vy iste Ježiša poslúchate,“ zvučalo v mužovej mysli i teraz, i keď už v ornáte stál v
         sakristii. „Od mladosti túžim po tom, čo to dieťa vyslovilo. Však robím mnoho; ale viem
         predsa viem, že Ťa, Synu Boží neposlúcham. Hriechy moje nie sú odpustené, a viem aj, že tí,
         ktorých dnes budem spovedať, nedosiahnu ani pokoja, ani odpustenia. A predsa ako služobník
         cirkvi musím tak robiť. Kde vzalo to dieťa také jasné názory, takú dôveru ku Kristu: ,On mi
         odpustil!‘?“
   </p>
   <p>
    V zamyslení vzal farár breviár
    <sup>
     [
     <a class="footnote" href="#ftn.id2505763" name="id2505763">
      34
     </a>
     ]
    </sup>
    do rúk. Otvorila sa mu kniha tam, kde v evanjeliu podľa Matúša hovorí anjel
         Jozefovi:
    <span class="emphasis">
     <em>
      „Nazveš jeho meno Ježiš. On zaiste vyslobodí ľud svoj od ich
            hriechov.“
     </em>
    </span>
    Temer by bol pán farár zabudol, že čaká cirkev, tak ho tie slová
         zaujali a zarazili.
   </p>
   <p>
    „Vyslobodenie od hriechov, to je to, po čom túžim a dosiahnuť nemôžem. Kristus Ježiš
         doniesol ho na svet, ale ako prísť k Nemu?“
   </p>
   <p>
    A medzitým, čo tam v katolíckom kostole, so srdcom rozdeleným a myšlienkami
         rozptýlenými, ako bez ducha, vykonával pán farár Malina služby Božie, sedel v svojej
         jaskyni malý Paľko a čítal. Hodina za hodinou uchádzali;
    <sup>
     [
     <a class="footnote" href="#ftn.id2505804" name="id2505804">
      35
     </a>
     ]
    </sup>
    nad horami letela letná búrka. Jedna strana osvietená bola slniečkom, nad
         druhou vznášali sa hromy, križovali blesky. I Paľkova slnečná krajina bola ešte slniečkom
         poliata; preto nič neprekážalo chlapcovi čítať. A čítal.
   </p>
   <p>
    *
   </p>
   <p>
    Horami, s hlavou v hrudi sklonenou, išiel v tom čase, v tej živelnej nepohode Lesina. A
         hoci i hľadal úkryt pred blížiacim sa dažďom, veľmi si toho zúrenia okolo seba nevšímal. Na
         jeho neveselej tvári sedelo hlbšie mračno smútku, ako to na zakabonenom
    <sup>
     [
     <a class="footnote" href="#ftn.id2505839" name="id2505839">
      36
     </a>
     ]
    </sup>
    nebi.
   </p>
   <p>
    Ach, veď raz pred rokmi bola tiež taká búrka, ako dnes; a on vtedy vykonal skutok, ktorý
         sa už nikdy celým ďalším statočným životom nedal napraviť. Myslieval naň vo dne, pri práci,
         a ani v noci nedalo to jeho očiam usnúť. Myslel naň i dnes i teraz; a preto zvuk hromu
         pripadal mu, ako keď človek počúva zďaleka zvony zvoniť a zvonia tomu, čo mal na svete
         najdrahšie.
   </p>
   <p>
    Veľké kvapky dažďa začali už padať na lístie, predpovedali prudký lejak. Obzrel sa
         Lesina, kde by ukryl — nie tak seba, nebál sa on vody, neraz do nite už premokol — ale mal
         nedeľné šaty, tie treba ochrániť. Hľa, tu hore pred ním skala asi dvadsať krokov vyššie;
         snáď sa pod ňou ukryje. Pokročil strmým krokom, a čo nevidieť stojí pred otvorom a hľadí
         dovnútra, na ten bleskami osvecovaný, nečakaný obrázok, aký vo vnútri uvidel. Na zemi —
         ruku okolo Dunajovej hlavy otočenú, opretý o chlpáča ani o podušku — sedí Paľko; pred sebou
         na kamennej lavičke akúsi knihu — a číta.
   </p>
   <p>
    Nemal Lesina chlapca rád; lebo kedykoľvek ho videl, vždy mu srdce stislo. Veď aj on mal
         raz syna a prišiel o neho pre hriech; a čo si skoro oči vyplakal za tým utešeným
         chlapčiatkom, to ho už nevzkriesilo, nevrátilo. Aj teraz oprel sa o skalu a hľadí na Paľka.
   </p>
   <p>
    „Toľký by mi bol aj môj Miško… Ach!“ zakryl si oči tvrdou dlaňou. Veď tak ho to k
         dieťaťu tiahlo, ani čo by musel ísť a malého čitateľa vyobjímať.
   </p>
   <p>
    Zablysklo sa krížom-krážom. Zahrmelo. Zatriaslo to Dunajom. Zdvihol hlavu, zastrihal
         dlhými ušami, zavoňal svojho pána a pohol — uvidiac ho — širokým chvostom ako na pozdrav.
   </p>
   <p>
    „Ujček Lesina!“ potešil sa Paľko a oba vyskočili. „Prosím vás, ale kde ste sa tu
         nabrali?“
   </p>
   <p>
    Keď búri veľká búrka, vtedy človek rád je pri človeku. Aj Paľko zabudol na svoju
         ostýchavosť.
   </p>
   <p>
    „Ja som sa prišiel schovať pred dažďom; ale vy dvaja čo tu robíte?“ po prvý raz
         prívetive oslovil Lesina chlapca.
   </p>
   <p>
    „Však vám poviem, ujček, len poďte bližšie; tu nezmoknete. Sem si sadnite. To je moja
         lavička. A tu mám stôl.“
   </p>
   <p>
    „Vyzerá to skoro tak, ani izba. No, nepovedal si mi, čo tu robíte? Dedko myslí, že ty
         zbieraš jahody a hríby.“
   </p>
   <p>
    „Však som zbieral,“ ubezpečoval Paľko; „aj sme z dediny prišli.“
   </p>
   <p>
    „A jedol si niečo?“
   </p>
   <p>
    „Veru, dobré raňajky mi dali na katolíckej fare aj Dunaj sa netak napráskal. Pravda,
         Dunaj!“
   </p>
   <p>
    Pes prekročil z labky na labku, pokrútil chvostom a zalízol sa naširoko.
   </p>
   <p>
    „No, verím. Ale to bolo ráno; a včuľ
    <sup>
     [
     <a class="footnote" href="#ftn.id2505971" name="id2505971">
      37
     </a>
     ]
    </sup>
    sú už štyri hodiny odpoludnia. Čo tu sedíš a nejdeš za nami?“
   </p>
   <p>
    „Nemal som kedy. Deduško ma nepotrebuje, je nedeľa, a musel som sa veľmi ponáhľať, aby
         som tú Svätú knihu čím skôr prečítal. Ako sa blýska a hodne prší! Nedávno som sa bál ešte
         búrky; ale odkedy je Pán Ježiš všade so mnou, už sa nebojím. Ticho, Dunaj; prečo by si vyl?
         To akoby sa Pán Boh s nami rozprával.“
   </p>
   <p>
    Nemohol Lesina oči z chlapca spustiť. „Aký je on milý; dodnes som to nevidel!“
   </p>
   <p>
    „Ukáž, čo to máš za knihu? Nový zákon! Kde si ho vzal, však v búde ste nemali!“
   </p>
   <p>
    „Nie. No ja vám to poviem od začiatku; chcete?“
   </p>
   <p>
    „Rozprávaj.“
   </p>
   <p>
    Nuž sadol si Paľko zase po cigánsky na zem — Dunaj zvalil sa k nemu — a rozprával
         Lesinovi, ktorý sa oprel lakťom o skalu, čelo do dlane a tak ho počúval, — ako našiel túto
         slnečnú krajinu a v nej Svätú knihu a ako hľadá v tej knihe cestu do tej pravej slnečnej
         krajiny.
   </p>
   <p>
    Pozrel si Lesina písané slová v knihe a dlho sa na ne díval.
   </p>
   <p>
    „A čo si čítal dnes?“ hovorí potom.
   </p>
   <p>
    „Mnoho som prečítal; až tu potiaľ, kde je písané, ako Ho umučili, až umrel. Teraz už
         iste o tom príde, ako z toho hrobu vyšiel. Chcem tú knihu, ktorá sa volá ,Evanjelium podľa
         svätého Marka‘, prečítať dnes.“
   </p>
   <p>
    „Až tá mrákava prejde a budeme vidieť, tak ja ti to dočítam; nemáš už mnoho,“ sľúbil
         Lesina.
   </p>
   <p>
    A slniečko akoby ho počulo, začalo sa predierať cez oblaky. Nuž tak, čochvíľa aj slnce
         svietilo, aj pršalo.
   </p>
   <p>
    „Ej, to som rád,“ poskočil si Paľko. „Vidíš, Dunaj,“ hovorí psovi, ktorý s ním začal
         skákať, „nepovedal som ti, že sa dozvieme konca?“
   </p>
   <p>
    Musel sa Lesina usmiať.
   </p>
   <p>
    „No tak, už svitlo; sadni si a počúvaj. Alebo — však sem dážď nešľahá — sadnime si tam
         do tých skalných dvier.“
   </p>
   <p>
    Nuž sadli si, Lesina do jedného rohu, Paľko do druhého; a Dunaj sa medzi nich vtisol,
         akoby to bez neho ani byť nemohlo. Pod nimi ležala slnečná krajina; nad ňou križovali sa
         blesky. Od západu svietilo slnce; na východe stáli čierne mračná a dvíhala sa krásna,
         sedemfarebná dúha ako nebeská brána. Dážď rozvoniaval, pomaly prestával. Na lúkach ležali
         milióny diamantových kvapiek — a Lesina čítal o tom krásnom, veľkonočnom ráne, kde tri
         sväté ženy našli miesto Ježišovej mŕtvoly nebeského anjela, odvalený kameň, prázdny hrob, a
         počuli krásnu zvesť, že On žije, ten Ukrižovaný, a že príde od Galiley. Čítal, ako sa
         vzkriesený Ježiš ukázal svojim: Tej Márii, ktorú poslal za učeníkmi; ale oni jej neverili.
         Potom dvom; potom spolu jedenástim, a káral ich, že tým, ktorí im o Ňom rozprávali,
         neverili. A ako im rozkázal, aby išli po celom svete a kázali. A potom — ach, potom čítal
         niečo pre Paľka veľmi krásneho, že Ježiš bol vzatý do neba, a že sa tam posadil na pravicu
         Božiu.
   </p>
   <p>
    Zahľadel sa Paľko na dúhu. Konečne vedel, kam sa podel Ježiš; prečo Ho na zemi nebolo,
         keď žil, On bol tam, tam za tou bránou. Tam mal Pán Boh nejakú krásnu stolicu a On si tam
         sadol k Nemu.
   </p>
   <p>
    „Ach, už to mám!“ zvolal jasavo. „Tá pravá slnečná krajina je tam za tou bránou, a toto
         je tu ako na chotári, ako medza, pravda, ujček!“
   </p>
   <p>
    Lesina síce neodpovedal, no zdalo sa mu, že chlapec má pravdu. Jemu nebolo Slovo Božie
         cudzím. Býval doma prvým žiakom v škole; a bol prvým aj pri vyučovaní. Vedel, kam odišiel
         Ježiš, ale nikdy na to nemyslieval. Kristus mu bol taký cudzí a ľahostajný, ako tisícom a
         tisícom evanjelikov, ktorí hoci všetko o Ňom vedia, predsa cez celý život na Neho nemyslia.
   </p>
   <p>
    „Ach,“ vzdychol si Paľko, „keby som len skôr mohol tú knihu prečítať! Ale keď musím
         slovo za slovom, ide mi to pomaly; a bojím sa niečo preskočiť, lebo neviem, na ktorom liste
         je opísaná tá cesta za Ním.“
   </p>
   <p>
    <span class="emphasis">
     <em>
      „Ja som tá cesta, aj pravda, aj život“
     </em>
    </span>
    , napadlo Lesinovi, aj to
         vyslovil.
   </p>
   <p>
    „To som tam už čítal, ale keď neviem, čo On tým myslí. Myslí On, že príde a ukáže mi tú
         cestu, že ma vezme za ruku, aby som trafil?“
   </p>
   <p>
    „Mohlo by to byť, ako hovoríš; ale keď On je vysoko, ďaleko; — však sme čítali, že sa
         posadil na pravicu Božiu.“
   </p>
   <p>
    Chvíľu — takmer naľakano — hľadel chlapec na tú krásnu nebeskú bránu. Bola naozaj tak
         vysoko, tak ďaleko na nebi — a on tu na zemi. Ako ďaleko musel byť potom Ježiš!
   </p>
   <p>
    „Neverte, ujček,“ zažiarili zrazu modré Paľkove oči, „nie je On už len tam; však som
         čítal, ako povedal svojim učeníkom:
    <span class="emphasis">
     <em>
      „Ja s vami som po všetky dni, až do skonania
            sveta.“
     </em>
    </span>
    Tam hore On býva, ale chodí za nami, a je aj teraz tu s nami.“
   </p>
   <p>
    „S nami? A kde Ho máš?“ nedôverčivo a s pochybnosťou namietol Lesina.
   </p>
   <p>
    „Tak nehovorte, ujček, pekne vás prosím,“ stíšil Paľko hlas. „Neviem, či by sa Mu to
         ľúbilo. Však ste čítali, že trestal tých, ktorí Mu neverili. On to povedal, ja Mu verím. A
         prečo, keď Popelvár mohol povedať: „Hmla za mnou a hmla predo mnou,“ a nikto ho už nevidel,
         prečo by to nemohol povedať ON? Ja Mu verím.“
   </p>
   <p>
    Nebom preletelo zahrmenie, ako slávne: „Amen!“
   </p>
   <p>
    „No, keď chceš, budeme ešte ďalej čítať, aby si skorej prišiel na koniec tej knihy.“
   </p>
   <p>
    „Ach, ujček môj, veľmi pekne vás prosím,“ tešil sa Paľko. „Vy to tak dobre čítate a
         chytro; každé slovo skorej rozumiem.“
   </p>
   <p>
    Minuli sa dve-tri hodiny, a chlapec s mužom ani nevedeli, kam sa im to podelo.
   </p>
   <p>
    Keď konečne zavrel Lesina knihu, dávno prestalo pršať. Voda odtiekla, kde-tu spravilo
         slniečko chodníky.
   </p>
   <p>
    Paľko prechádzal z jedného úžasu do druhého. Ani nevedel, čo má povedať: také nové,
         pekné veci tam boli v tom Evanjeliu Lukášovom, aké v tých prvých dvoch knihách neboli. O
         tom Jánovom i o Ježišovom narodení, o tých pastieroch a o tých anjeloch, ako spievali, a
         ako tí pastieri išli za tým malým nemluvniatkom. Paľko až plakal radosťou, také to bolo
         pekné. A ako ten dvanásťročný Ježiš išiel do Jeruzalema na veľkonočné sviatky.
   </p>
   <p>
    „Ani som si len nepomyslel, že On bol raz takým malým chlapcom, ako ja,“ hovoril
         Lesinovi. „Keď je to tam tak o Ňom napísané, to On iste bol veľmi poslušný a taký, že
         všetci ľudia Ho mali radi.“
   </p>
   <p>
    Nuž keď sa Paľko tak nad všetkým divil, sám Lesina akoby čítal nové, nikdy nepočuté
         veci, tak sa mu pri nich srdce zahrievalo.
   </p>
   <p>
    „Prečo by si musel tú knihu tu nechať?“ hovoril, keď odchádzali. „Vezmime ju so sebou.
         Každý deň si kúsok môžeme prečítať; počuje aj deduško. V nedeľu si môžeš knihu sem vziať. A
         keď prečítame, potom ju prinesieme naspäť.“
   </p>
   <p>
    Pristal Paľko s radosťou.
   </p>
   <p>
    „Ja som sa bál vziať tú Svätú knihu,“ hovoril cestou; „ale keď vy myslíte, že On, náš
         Spasiteľ, sa za to na nás nehnevá, tak som rád.“
   </p>
   <p>
    Neskoro prišli k búde; ale že prišli spolu s Lesinom, ušlo to Paľkovi. Nenahneval sa
         deduško. Dostal chlapec večeru. Odovzdal peniaze, privďačil sa
    <sup>
     [
     <a class="footnote" href="#ftn.id2578294" name="id2578294">
      38
     </a>
     ]
    </sup>
    s donesenou hruškou a ľahli si spať.
   </p>
   <p>
    Paľkovi sa snívalo, že vidí krásneho chlapca. Ten chlapec kýva na neho a hovorí: „Poď za
         Mnou, Ja ťa zavediem do slnečnej krajiny.“ Rozbehol sa za chlapcom hore strmým vrchom. Ale
         keď Paľko na ten vrch vystúpil, stáli tam tri kríže; a na jednom z nich, ukrutne za ruky a
         nohy pribitý, visel ten krásny chlapec. Bol to Ježiš. Plakal Paľko tak hlasno, že ho Lesina
         musel zobudiť.
   </p>
   <p>
    „Čo plačeš, čo ti je?“
   </p>
   <p>
    „Ujčinko môj, však Ho to hrozne bolelo, hrozne, ach, ja to nevydržím!“
   </p>
   <p>
    Nepýtal sa muž ďalej. „Sníva sa mu,“ myslel.
   </p>
   <p>
    „Ó, Ježišu môj, môj pekný, dobrý, zlatý Ježišu, prečo Ťa len tak mučili?“ šepkal si
         polohlasne chlapec. „Keď všetko môžeš, sprav to, aby som sa dozvedel, prečo Ťa ten Tvoj
         Otec nevyslobodil? Však Ťa mal rád!“
   </p>
   <p>
    Už dávno spal Paľko, a ešte vždy ležal Lesina s otvorenými očami. Chlapcove slová nedali
         mu usnúť. Prečo trpel Kristus, prečo umrel? Prečo nedal Ho Boh ochrániť? Tieto otázky
         predkladal si aj on. A do toho napadali mu písané slová v knihe: „Čítaj pozorne riadok za
         riadkom, ona ukáže ti cestu“. Ba, či dá aj odpoveď na tie otázky, ktoré vznikali nevolane v
         duši?
   </p>
   <p>
    *
   </p>
   <p>
    Od toho dňa si čítali v Jurigovej búde každý deň v tej Svätej knihe. Začali si tam, kde
         v nedeľu prestali. Nebolo im ľúto tej hodiny po obede, v ktorú inokedy pravidelne spávali a
         odpočívali.
   </p>
   <p>
    Starý Juriga veľmi obdivoval Lesinu, že číta ani nejaký farár. Vyrozprával Liškovi, akú
         knihu Paľko našiel a čo je v nej, na prvej strane napísané. Ľúbilo sa to Liškovi. Napadla
         ho zvedavosť, nuž tak prišiel aj on počuť. Odtedy nechýbal ani raz. Sedeli so starým
         Jurigom a spočiatku fajčili; ale naplnilo Slovo Božie ich srdcia úctou, nemohli fajčiť;
         postŕhali klobúky a tak počúvali. Boli to staré pravdy, ktoré oni sčiastky od detstva
         znali; ale keď sa to čítalo od slova do slova, riadok za riadkom, bolo to všetko nové a
         vzácne. Možno, keby im tú knihu niekto bol doniesol a daroval, neverili by jej; ale že bolo
         pri nej čosi tajuplné, že ju chlapec tak našiel, a že on tomu všetkému tak na slovo veril,
         neodvážili sa pochybovať. Liška, aj keď rúbali, začínal s Jurigom rozprávanie o tých
         svätých pravdách.
   </p>
   <p>
    „Odkedy sa ma ten váš chlapec opýtal, či má farár moc odpustiť mi hriechy, vždy musím na
         to myslieť. Už v kostole som vedel, že mi ich odpustiť nemôže. Nie je on predsa, tuším tým
         Bohom pre sprostého sedliaka, ako som mienil. Viem, že nemám odpustenie, že nie som
         zmierený s Bohom a pýtam sa sám seba: Načo som tam išiel?“
   </p>
   <p>
    „Vieš, snáď“ — pokývol šedivou hlavou Juriga — „snáď sa dočítame pravdy v tej knihe.“
   </p>
   <p>
    „Viete, ujček, keď Lesina čítal o tom porazenom, závidel som tomu mužovi, že ho tak k
         Ježišovi doniesli a On mu odpustil. Rád by som sa pustil svetom, keby som Ho našiel.“
   </p>
   <p>
    „Deduško,“ hovorí Paľko, keď už prečítali jedenástu kapitolu, „hen ten kút, kde ja
         spávam a bývam, je to ako môj dom, moja chyža?!“
   </p>
   <p>
    „Áno, to je tvoj a Dunajov palác,“ zasmial sa starec.
   </p>
   <p>
    „Pekne vám ďakujem,“ potešil sa chlapec. Ale viac nehovoril o tom.
   </p>
   <p>
    No keď prišli muži pred večerom domov, zadivili sa, čo urobil Paľko v tom svojom paláci.
         Kútik bol čisto vymetený, lôžko poriadne v jednom rožku ustlané; v druhom stál starý,
         polorozbitý džbán plný poľných kvetov. Za dvermi — ako o Duchu
    <sup>
     [
     <a class="footnote" href="#ftn.id2578456" name="id2578456">
      39
     </a>
     ]
    </sup>
    — zelenali sa halúzky.
   </p>
   <p>
    „No čo, tuším čakáš akéhosi hosťa,“ priateľsky oslovil ho Lesina.
   </p>
   <p>
    „Čakám, ujček. On príde aj zostane; prijal som Ho ako tá Marta do svojho domu.“
   </p>
   <p>
    Usmiali sa oba muži. Ale keď sa ostatná, hodne rozhádzaná búda od toho pekného kútika
         delila, upratali oba svoje veci. A Juriga kázal Paľkovi celú búdu čisto vymiesť.
   </p>
   <p>
    Veril Paľko, že Pán prišiel. Veď cítil Jeho blízkosť, rozprával sa s Ním, aj keď Ho
         nevidel. No keď šiel jahody, hríby, alebo egreše zbierať a nosiť, prosil vždy: „Pane
         Ježišu, poď so mnou; ja bez Teba ísť nemôžem.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505187" name="ftn.id2505187">
        27
       </a>
       ]
      </sup>
      <span class="emphasis">
       <em>
        napratať sa
       </em>
      </span>
      (expresívne) — najesť sa dosýta
     </p>
    </div>
    <div class="footnote">
     <p>
      <sup>
       [
       <a class="para" href="#id2505218" name="ftn.id2505218">
        28
       </a>
       ]
      </sup>
      <span class="emphasis">
       <em>
        oželieť
       </em>
      </span>
      — zrieknuť sa niečoho
     </p>
    </div>
    <div class="footnote">
     <p>
      <sup>
       [
       <a class="para" href="#id2505290" name="ftn.id2505290">
        29
       </a>
       ]
      </sup>
      <span class="emphasis">
       <em>
        pipasár
       </em>
      </span>
      — rúrka fajky
     </p>
    </div>
    <div class="footnote">
     <p>
      <sup>
       [
       <a class="para" href="#id2505488" name="ftn.id2505488">
        30
       </a>
       ]
      </sup>
      <span class="emphasis">
       <em>
        odbaviť sa
       </em>
      </span>
      — vybaviť vec
     </p>
    </div>
    <div class="footnote">
     <p>
      <sup>
       [
       <a class="para" href="#id2505600" name="ftn.id2505600">
        31
       </a>
       ]
      </sup>
      <span class="emphasis">
       <em>
        kamizol
       </em>
      </span>
      — krátky kabát bez rukávov; časť ľudového
               odevu
     </p>
    </div>
    <div class="footnote">
     <p>
      <sup>
       [
       <a class="para" href="#id2505622" name="ftn.id2505622">
        32
       </a>
       ]
      </sup>
      <span class="emphasis">
       <em>
        medenák
       </em>
      </span>
      — druh drobného peniaza z medi
     </p>
    </div>
    <div class="footnote">
     <p>
      <sup>
       [
       <a class="para" href="#id2505634" name="ftn.id2505634">
        33
       </a>
       ]
      </sup>
      <span class="emphasis">
       <em>
        niklovák
       </em>
      </span>
      — druh drobného peniaza z niklu (vyššia
               hodnota)
     </p>
    </div>
    <div class="footnote">
     <p>
      <sup>
       [
       <a class="para" href="#id2505763" name="ftn.id2505763">
        34
       </a>
       ]
      </sup>
      <span class="emphasis">
       <em>
        breviár
       </em>
      </span>
      — modlitebná knižka katolíckeho kňaza na každý
               deň
     </p>
    </div>
    <div class="footnote">
     <p>
      <sup>
       [
       <a class="para" href="#id2505804" name="ftn.id2505804">
        35
       </a>
       ]
      </sup>
      <span class="emphasis">
       <em>
        uchádzať
       </em>
      </span>
      — míňať sa (o čase, hodinách)
     </p>
    </div>
    <div class="footnote">
     <p>
      <sup>
       [
       <a class="para" href="#id2505839" name="ftn.id2505839">
        36
       </a>
       ]
      </sup>
      <span class="emphasis">
       <em>
        zakabonený
       </em>
      </span>
      — zamračený, zmraštený
     </p>
    </div>
    <div class="footnote">
     <p>
      <sup>
       [
       <a class="para" href="#id2505971" name="ftn.id2505971">
        37
       </a>
       ]
      </sup>
      <span class="emphasis">
       <em>
        včuľ
       </em>
      </span>
      — teraz
     </p>
    </div>
    <div class="footnote">
     <p>
      <sup>
       [
       <a class="para" href="#id2578294" name="ftn.id2578294">
        38
       </a>
       ]
      </sup>
      <span class="emphasis">
       <em>
        privďačiť sa
       </em>
      </span>
      — zavďačiť sa, odvďačiť sa
     </p>
    </div>
    <div class="footnote">
     <p>
      <sup>
       [
       <a class="para" href="#id2578456" name="ftn.id2578456">
        39
       </a>
       ]
      </sup>
      <span class="emphasis">
       <em>
        Duch
       </em>
      </span>
      — ako o Duchu — ako na Svätodušné sviatky
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578504">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    A zase prešli týždne. A bola nedeľa. Lesina sa chystal domov; v pondelok pôjdu mu
         furmani odviezť drevo. No mal sa ešte asi na tri týždne vrátiť.
   </p>
   <p>
    „Ani sa mi od vás nechce,“ hovorí; „tak je nám tu v tichých horách dobre.“
   </p>
   <p>
    „Synku,“ povie Juriga zamysleno, „to tuším odkedy si to Slovo Božie čítame. Povedal si,
         že máš doma celú Bibliu; mohol by si nám ju doniesť.“
   </p>
   <p>
    „Donesiem. Však u nás ju nikto nepotrebuje.“
   </p>
   <p>
    „Neznajú vaši čítať?“
   </p>
   <p>
    „Mamička sotva slabikuje.“
   </p>
   <p>
    „A ženu nemáš?“ Dávno sa chcel už Juriga spýtať na toto mladého, neprišli nikdy k tomu.
         „Ženu nemáš?“ spytuje sa ešte raz, keď Lesina neodpovedal.
   </p>
   <p>
    Ležali spolu v horách. Lesina mal hlavu položenú na rukách.
   </p>
   <p>
    „Mám,“ odpovedá. No na hlase poznať, že sa starec dotkol akéhosi boľavého miesta v duši.
   </p>
   <p>
    „Ani ona nezná čítať? Však vy, mladí, ste sa viac učili, ako nás kedysi učili!“
   </p>
   <p>
    Lesina si sadol. Prehŕňal rukou svoje husté vlasy.
   </p>
   <p>
    „Znala ona čítať, ujček,“ prehovorí smutno, takže tuším, až tie hory s ním zasmútili.
   </p>
   <p>
    „Znala?“ vyzvedá starec. „Zabudla azda?“
   </p>
   <p>
    „Zabudla. Ach, zabudla všetko. No, prosím vás, nepýtajte sa ma; je to pre mňa veľká
         žalosť.“
   </p>
   <p>
    Uveril Juriga. Prišlo mu Lesinu ľúto. Zamiloval si ho, ani čoby mu bol synom. Už týždne
         spolu bývali, robili, spávali, a až dnes videl, že jeho mladý priateľ skrýva akýsi veľký
         zármutok v srdci.
   </p>
   <p>
    „Vieš, synku,“ hovorí potom láskavo, „niekedy je človeku ľahšie, keď sa druhému
         požaluje; aj tebe by sa snáď poľahčila ťarcha, keby si ju neniesol sám.“
   </p>
   <p>
    „Ach, ujček, pre moju ťarchu niet poľahčenia, pretože to, čo sa raz stalo, nikdy nikto
         viac neodčiní.“
   </p>
   <p>
    V horách stíchlo.
   </p>
   <p>
    „Ba kde je zase ten môj chlapec?“ začne znovu Juriga po chvíľke smutného mlčania.
   </p>
   <p>
    „Paľko?“ Lesina akoby sa zo zlého sna vytrhol. „Išiel iste do svojej slnečnej krajiny.
         Videl som ho; niesol Zákon, a Dunaj bežal s ním.“
   </p>
   <p>
    „Ba ten chlapec ani na inšie nemyslí, len na to Sväté písmo; a až sa človek diviť musí,
         ako on tomu svojím detským rozumom rozumie!“
   </p>
   <p>
    „Máte pravdu.“ Lesina podoprel si hlavu do dlane. „On je iste ako to pacholiatko, ktoré
         Syn Boží dal za príklad svojim učeníkom. On každému tomu slovíčku verí.“
   </p>
   <p>
    „No však aj my veríme!?“
   </p>
   <p>
    „Neveríme, ujček,“ zakrútil mladý muž hlavou. „Ináč by sme museli žiť, keby sme verili.
         Alebo veríte vy tomu, že sú vám vaše hriechy odpustené pre Ježiša Krista?“
   </p>
   <p>
    „Ach, nuž,“ poškriabal sa Juriga v šedivých vlasoch, „ja tomu, synku, nerozumiem. Pán
         Boh je vysoko; a ja som človek hriešny, a aký hriešny, to vidím až teraz, odkedy tá Svätá
         kniha k nám prišla, a odkedy ten môj chlapec je taký celý vymenený. On však tomu verí.“
   </p>
   <p>
    „Áno, ujček, on tomu verí, lebo on to má.“
   </p>
   <p>
    „A ty, synku?“
   </p>
   <p>
    „Ja, ujček?“ Lesina zvesil hlavu. „Ja odpustenie hriechov nemám; ony ležia na mne, ako
         keby mi niekto tamtú horu na prsia zvalil. Ešte kým som tu, v tých horách, je mi ľahšie; no
         až prídem domov, a uvidím zase, čo ten môj hriech spravil, viem, že si budem žiadať s
         Jóbom:
    <span class="emphasis">
     <em>
      „Ó by bol zahynul ten deň, v ktorom som sa mal narodiť!
     </em>
    </span>
    ““
   </p>
   <p>
    „Ach, synku, čos’ kdesi takého vykonal, že sa tak trápiš? Však si takto človek poriadny;
         ľahko by ti páru nenašiel,“ ľútostivo vzal Juriga Lesinu za ruku.
   </p>
   <p>
    „Čo som urobil?“ Vytrhol Lesina ruku z ruky starcovej, zakryl si oboma rukami tvár.
         „Ach, čo som ja urobil, ujček? Pripravil som vlastnú ženu o rozum!“
   </p>
   <p>
    „Ba, čo hovoríš? Ako, biedny človeče?“ zľakol sa Juriga. Že Lesina hovorí pravdu, vidno
         mu na tvári, keď z nej spadli ruky. „Bola ti snáď nemilá? Robil si jej zle, ako muži
         niekedy ženám robievajú?“
   </p>
   <p>
    „Ba, milá mi bola, drahšia ako nebo a zem,“ zastonal Lesina; „najradšej bol som ju na
         týchto svojich rukách bol nosil.“
   </p>
   <p>
    „Nuž ako si ju mohol pripraviť o rozum?“
   </p>
   <p>
    „Ja som jej neveril. Vždy sa mi len zdalo, že mi ju ktosi vezme. Dnes viem, že mi bola
         verná, že len o mňa stála; vtedy som tomu nemohol veriť. Nemohol som zniesť, keď sa s
         niekým zhovárala. Verte, bolo to ako taká choroba. Keď to na mňa prišlo, ako — nech Boh
         chráni — keď ktosi má padúcnicu, že nič sebou nevládne, ani ja som sebou nevládol. Ľudia ma
         dráždili. Keby som bol Boha znal aspoň toľko, ako teraz znám, odkedy tu Sväté písmo čítame,
         bol by som sa k Nemu utiekal o pomoc. Takto mi hľadala mamička pomoc po všelijakých babách,
         a dal som sa piť.“ Lesina znovu zastonal a stíchol.
   </p>
   <p>
    „Ach, synku, už len dopovedz, keď si začal; bude ti ľahšie,“ chlácholil smutne starec.
   </p>
   <p>
    „Keď nám Pán Boh daroval synáčika, na čas ma to opustilo,“ začal zase Lesina. „Ale potom
         nemohlo ma ani to pekné dieťa potešiť. Žena ho mala veľmi rada, a ja som mu tej lásky
         nedoprial. Keď druhým deti mreli, prial som si, aby radšej aj ono umrelo, aby sa vždy s ním
         netešila. Ach, ja to ani vám, ani nikomu na svete nemôžem povedať, ako mne bolo. Vedel som,
         že diabol, ako lev revúci, obchádza a hľadá, koho by zožral; ale neutekal som od neho a od
         toho pokušenia, až ma celkom dostal do svojej moci.
   </p>
   <p>
    Keď sme nedávno čítali, ako Ježiš Kristus toho posadnutého uzdravil, poznal som, že aj
         pri mne musela to byť taká posadnutosť, čo ma zvádzala a zviedla.
   </p>
   <p>
    Nemôžem už povedať, ako to bolo, len toľko, že som raz celý týždeň pil. A taký opitý
         ukradol som žene dieťa a zaniesol ho, sám Pán Boh zná, kam. Viem, že mňa našli ďaleko v
         cudzích horách, v bezvedomí a samého. Dieťa už pri mne nebolo.
   </p>
   <p>
    Ležal som potom dva týždne bez pamäti, v cudzej chalupe. Hovorili, že som mal horúčku.
         Keď som po troch týždňoch s biedou prišiel domov, a žena — celá bez seba — dieťa odo mňa
         pýtala, nevedel som ani, že som ho vzal, ani kam som ho dal.
   </p>
   <p>
    Ó, ako sme ho my oba potom hľadali, to sa nedá povedať! Všetko darmo! Žena aj mamička
         mysleli, že som ho musel zmárniť. Ja neviem, ani keby ma na mieste zabili. Báli sa však,
         aby som sa preto nedostal do väzenia, a tak len oznámili, že sa dieťa stratilo. Nuž, a že
         som ja doma nebol, ľudia tomu verili; znali nás ako statočných a poriadnych. Že sa niekedy
         opijem, vedeli; ale kto si to u nás všíma?
   </p>
   <p>
    No žene tej žalosti bolo mnoho; keď sme dieťa nenašli, pošla z rozumu. Ach, je to
         žalosť, vidieť ju takú mladú, ešte peknú, ako po dome chodí. Niekedy všetko porobí, akoby
         mala zdravý rozum; a naraz sa len okrúti do plachty a ide hľadať svoje dieťa. Neraz nám ju
         už dobrí ľudia doviedli celú skrehnutú. Každý ľutuje mňa, že mám s ňou ťažký život, no
         nikto nezná, kto jej to zapríčinil.
   </p>
   <p>
    Neraz, keď sa v noci zobudím a vidím ju, ako chodí po izbe, prikrýva prázdnu kolísku,
         myslím, že hneď musím bežať k súdu a tam rozpovedať, že som si dieťa zahubil, aj ženu. Viac
         razy ma len mamička uprosila, aby som nešiel; že keď ma zavrú, čo si potom počnú úbohé,
         biedne osoby; moje dieťa že mi to už nevzkriesi a ženu neuzdraví.
   </p>
   <p>
    No tam ide Liška; radšej už ani nehovorme o tom, s akým ste to človekom bývali už týždeň
         ako otec so synom! Môžete ma veru len vyhnať.“
   </p>
   <p>
    „Ba, synku, čo hovoríš; ako by som ťa vyhnal, takého nešťastného človeka?“ utrel si
         starec slzy. „No či ozaj nevieš, kam si to dieťa podel, alebo ako si ho zmárnil?“
   </p>
   <p>
    „Kam som ho podel, neviem; ale že som ho týmito mojimi rukami nezmárnil, to viem,“
         zotieral si Lesina studený pot z čela.
   </p>
   <p>
    „Nešťastný človeče, prečo si ho bral so sebou?! Čo si s ním chcel?“
   </p>
   <p>
    „Ja neviem. Však som vám povedal, bol som opitý. Na to sa dobre pamätám, že keď sme už
         boli v horách, dal som mu kus chleba, keď plakalo. Ešte ho vidím, ako sedelo pri mne také
         pekné, bielučké a jedlo; slzičky mu ešte tiekli po líčkach, no už sa na mňa usmievalo.
         Potom sa mi hlava zakrútila, musel som si ľahnúť. Ďalej neznám nič. Keď ho tak nikde niet,
         iné si nemôžem myslieť, len že ho nejaký divý kanec roztrhal.
   </p>
   <p>
    No, tam ide Liška, nehovorme už o tom; radšej aby ma tu ani nenašiel. Lebo keď sa
         nemôžem na súde udať, každému to rozprávať nesmiem,“ vzchopil sa Lesina a než Liška
         prišiel, zmizol on už v húští.
   </p>
   <p>
    Juriga si ľahol znovu na zem; zavrel oči, takže rubač myslel: „On spí.“ Nechcelo sa
         starcovi rozprávať, ani kdečo počúvať, mal plnú hlavu a plné srdce Lesinovej histórie.
         Veľmi ho ľutoval. Už sa mu nedivil, že hoci bol mladý, hľadel na svet, akoby ho v ňom nič
         viac netešilo. Však ho ani nemalo čo tešiť, chudáka. Preto teda, kedykoľvek šiel domov,
         vždy prichádzal naspäť taký smutný. Ej, tá nešťastná pijatika, čo tá už zlého narobila na
         svete! Nešťastný, nešťastný Lesina! Bol ešte taký mladý, ako len ten život prežije? Však
         dieťa už nenájde a žena mu sotva ozdravie!
   </p>
   <p>
    „Ujček, tuším sa vám čosi zlé sníva,“ položil Liška starcovi ruku na plece, „keď tak
         stonete.“
   </p>
   <p>
    „Veru, zlé, sused.“ Juriga si sadol. „Dobre, žes’ ma zobudil.“
   </p>
   <p>
    „A čo ste len tak sám; kde je Lesina? A chlapca kde máte?“
   </p>
   <p>
    „Lesina bol tu pri mne nedávno, odišiel; a Paľko že si šiel zas čítať. Iste sa ten
         chlapec zas štveral do tej svojej slnečnej krajiny.“
   </p>
   <p>
    „No, nemrzte sa na neho, veď on aj tu medzi nami akoby vždy v tej slnečnej krajine
         býval. Keď toho chlapca vidím, priam, akoby mi slnce vyšlo. Včera, ako idem, išiel z
         dediny, dohonil som ho. Hvízdal si, spieval akúsi pesničku. Naraz príde po biele kvieťa,
         ktoré pri ceste kvitlo, zadíva sa naň, kľakne, tak sa prizerá.
   </p>
   <p>
    „Čo hľadáš?“ pýtam sa ho.
   </p>
   <p>
    „Ach, nič, ujček“ — zapálil sa trochu — „len sa dívam, či tu niekde nezostala stopa.“
   </p>
   <p>
    „Aká stopa?“
   </p>
   <p>
    „Nuž po Ňom.“
   </p>
   <p>
    Vedel som, koho myslí.
   </p>
   <p>
    „Myslíš, že Syn Boží ešte dnes po zemi chodí? Či nevieš, že vstúpil na nebesia, posadil
         sa na pravicu Božiu?“
   </p>
   <p>
    „A či neviete, ujček,“ opravil ma, „že nám On sľúbil:
    <span class="emphasis">
     <em>
      ,Hľa, ja s vami som až
            do skonania sveta?‘
     </em>
    </span>
    Ja to viem. On je so mnou, ide predo mnou. Však sme to
         čítali, keď svoje ovce vypustí, že pred nimi ide. On je mojím Pastierom a ja som Jeho
         ovcou. On teda iste šiel tadeto pred nami. Tak rád by som sa tých kvetiniek opýtal, či sa
         na ne podíval; no iste, lebo má kvety rád.“
   </p>
   <p>
    „Ako to vieš, že má kvety rád?“ pýtam sa.
   </p>
   <p>
    „Nuž, keď sa Mu tak veľmi páčia, veď povedal, že ani Šalamún vo svojej sláve nebol tak
         oblečený, ako jeden z nich. A či aj nám nerozkazuje, aby sme sa na kvety podívali, že ony
         nepracujú, ani nepradú a že ich Pán Boh odieva?“ — „Ujček, mne sa zdá, že ten váš chlapec
         je primúdry, aby z neho mal vyrastať len taký sprostý rubač ako sme my.“
   </p>
   <p>
    „Hja, synku čo mám s ním robiť? O to posledné sa s ním rád rozdelím. Čo viem, to ho
         naučím; viac nemôžem.“
   </p>
   <p>
    „Ja viem, že nemôžete; no, je ho škoda. Prial by som si, aby aj teraz tu bol a rozprával
         nám. Lež kto vie, komu on kdesi rozpráva; však nikoho neobíde, aby s ním o tých veciach
         nehovoril.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579051">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nemýlil sa Lesina, keď povedal, že Paľko iste zašiel do svojej slnečnej krajiny. Bolo
         tak. Ale nesedel v skale na lavičke; chodil medzi tisícami kvetov, ktoré teraz lúčinu
         pokrývali. Netrhal, len sa s nimi rozprával, aj s tými motýľmi, ktoré nad nimi preletovali.
         Kúpal si malé nohy v potôčku na malú radosť Dunaja, ktorému sa po vode chodiť nechcelo.
   </p>
   <p>
    „Ale, Dunaj, Dunaj,“ káral ho jeho malý pán, čo len po tých kvietkoch šliapeš? Či na to
         vykvitli? A prečo plašíš vtáky? Vidíš, ako sa ťa boja, ako preletujú, chudiatka. Ani ťa
         druhý raz so sebou nevezmem. — Neboj sa, vtáčatko, však on ti nič nespraví!“ chlácholil
         malého žltochvosta, ktorý tak úprimne z kríčka kukal malými očkami na chlapca; „nie je
         Dunaj zlý, len roztopašný. On nevie, že je to hriech; veď je len pes.“
   </p>
   <p>
    Tuším vtáčatko rozumelo; akoby sa bolo rozveselilo, začalo si na halúzke poskakovať.
   </p>
   <p>
    „Už som sa dosť s vami natešil,“ hovorí Paľko kvietkom, vtáčkom, motýľom i zlatým
         muškám, „už mi dajte pokoj, aby som si mohol čítať.“
   </p>
   <p>
    Krajšiu pohovku nemá ani knieža, ako bola tá, na ktorú sa dolu tvárou položil: skala,
         pokrytá machovými poduškami; ako z aksamietu.
    <sup>
     [
     <a class="footnote" href="#ftn.id2579116" name="id2579116">
      40
     </a>
     ]
    </sup>
    Nad hlavou dookola hustá záclona bielo-ružových zvončekov zakvitnutého pupenca;
         kam oko padne, samý kvet. Vetrom ohýbané klonili sa kvetové kalíšky, akoby si všetky spolu
         tichúčko šepkali, aby nemýlili malého čitateľa.
   </p>
   <p>
    Spravil on dnes tak, ako veľkí ľudia robievajú: keď stratia trpezlivosť, začnú čítať
         knihu od konca a pozrú raz ta — raz ta.
   </p>
   <p>
    „Však“ — vyhováral sa Paľko sám sebe, podopierajúc lakte o podušky, bradu do dlane — „s
         ujčekom a deduškom celú knihu prečítame; ja sa včuľ len na koniec podívam, keď som tam čosi
         také veľmi pekné videl.“
   </p>
   <p>
    <span class="emphasis">
     <em>
      „A ukázal mi čistú rieku vody života, nádhernú ako krištáľ, ktorá vychádza z
            trónu Boha a Baránka. Prostred jeho ulice, prostred ulice mesta, a z jednej i z druhej
            strany rieky bolo drevo života, ktoré rodí dvanástoré ovocie a vydáva svoje ovocie každý
            mesiac. A lístie dreva je na službu národom. A nebude viacej ničoho zlorečeného, a trón
            Boží a Baránkov bude v ňom a jeho sluhovia mu budú svätoslúžiť a budú vidieť jeho tvár,
            a jeho meno bude na ich čelách…“
     </em>
    </span>
    čítal Paľko a postál.
   </p>
   <p>
    Ach, to bolo čosi krásne! Cítilo malé srdiečko to, že je tu opísaná už tá pravá slnečná
         krajina. Bola tam v nej veľká rieka a tiekla z Božieho a Baránkovho trónu.
   </p>
   <p>
    „Aký to bol Baránok, keď mal na nebi trón?“ zahľadel sa k nebesiam. „Baránok — hľa,
         Baránok Boží,“ zazvučalo mu zrazu v mysli. Veď tak nazval Ján Pána Ježiša. Teda aj v nebi
         Ho tak menujú! Baránok, Baránok Boží. A že tam boli stromy, ktoré vždy kvitli a rodili. A
         čože je to, že tam už nič zlorečeného nebude? To snáď že nebude tam nikto, kto zlorečí?
         zľakol sa chlapec. „To musím povedať všetkým susedom, nech s tým prestanú. Pána Ježiša to
         iste dosť mrzí, že ich tu musí počúvať, nie to aby si ich ta vzal.“
   </p>
   <p>
    „Tuto je zas napísané o tom tróne Baránkovom, a že On má služobníkov. Však aj ja by som
         Mu už niečo poslúžil, keby ma vzal do služby. Ale“ — zamyslel sa chlapec — „keď niekedy sa
         mi nechce vstať, hoci viem, že by som mal deduškovi vodu doniesť; a neraz, keď by som sa
         radšej s Dunajom po horách túlal, nechce sa mi drevo nosiť. Keď odchádzal deduško Rázga,
         povedal:
   </p>
   <p>
    ,Slúž, synček môj, deduškovi Jurigovi, lebo on si ťa berie na Božiu odplatu; čo mu len
         na očiach uvidíš, to mu sprav.‘“
   </p>
   <p>
    „Ach, Pane Ježišu“ — zložil si chlapec ruky, hľadí na nebo — „odpusť mi. Nehnevaj sa, že
         som deduškovi lepšie neslúžil. Však ho už ináč budem obsluhovať, aby som sa naučil, aby si
         aj mňa — keď prídem do tej Tvojej slnečnej krajiny — vzal medzi svojich služobníkov. Veľmi
         by som rád až k tomu Tvojmu trónu prišiel.“
   </p>
   <p>
    Zahľadel sa chlapec znovu do knihy.
   </p>
   <p>
    <span class="emphasis">
     <em>
      „A budú vidieť jeho tvár, a jeho meno bude na ich čelách.“
     </em>
    </span>
   </p>
   <p>
    „Aj ja Ho tam budem vidieť,“ prikývol si radostne zlatovlasou hlavou. „No, či mi aj
         svoje meno na čelo napíše? Neviem. To snáď bude veľmi veľká sláva — a ja som taký malý,
         sprostý chlapec.“
   </p>
   <p>
    Nezbadal Paľko, že nielen nahlas číta, ale aj nahlas myslí, tak ako nezbadal, že už nie
         je sám, i keď radostné Dunajovo štekanie oznamovalo kohosi známeho; preto sa netak zľakol,
         keď nad ním zaznelo:
   </p>
   <p>
    „Prečo si do sprostých nadávaš, Paľko?“
   </p>
   <p>
    Obzrel sa chlapec a už aj vyskočil. Svojej smrti by sa skorej nazdal, ako že uvidí tu, v
         svojej slnečnej krajine, pána farára Malinu.
   </p>
   <p>
    „Prosím vás pekne, ale kde ste sa vy tu nabrali, pán veľkomožný?“
    <sup>
     [
     <a class="footnote" href="#ftn.id2579298" name="id2579298">
      41
     </a>
     ]
    </sup>
    zvolal s úžasom.
   </p>
   <p>
    Dobrotivý úsmev okrášlil vážny, trochu bledý kňazov obličaj.
   </p>
   <p>
    „Myslíš, že celé hory sú tvoje, a že ja ďalej nesmiem vyjsť, aby som sa nadýchal
         čerstvého vzduchu, len za farskú záhradu?“
   </p>
   <p>
    „Ach nemyslím,“ začervenal sa Paľko. „No, keď je to ďaleko, a je nedeľa, kto tam v
         kostole ľuďom káže?“
   </p>
   <p>
    „Hľa, aký malý inkvizítor! Dopoludnia som ešte kázal, a teraz, na rozkaz lekára, prišiel
         som sem na niekoľko dní bývať. Nie som zdravý.“
   </p>
   <p>
    „Bývať sem, do hôr? A kam?“ divil sa chlapec.
   </p>
   <p>
    „Do horárne.“
   </p>
   <p>
    „To je však blízko. Ale, prosím, nehnevajte sa, keď sa vás opýtam“ — chlapec sadal si k
         nohám kňazovým, keď sa tento posadil na jeho miesto na skalu — „kto vám povedal o slnečnej
         krajine?“
   </p>
   <p>
    „O slnečnej krajine?“ pán sa rozhliadol. „Čo snáď toto údolie tak voláte?“
   </p>
   <p>
    „Áno — či — ja neviem,“ zmiatal sa Paľko. „To len ja som tak vymyslel, keď tu je brána
         nebeská a za ňou tá zem, kde slnko nezapadá.“
   </p>
   <p>
    „Tak, tu teda je brána nebeská!?“ pozrel kňaz po krásnych vrchoch a zakvitnutých
         holiach. „No, kúsok nebeskej tíšiny a mieru je tu,“ vzdychol si. „Ale, dieťa, sám od seba
         neprišiel si na tú myšlienku,“ pohladil chlapca po čistom čele; „kedysi musel si počuť o
         nejakej slnečnej krajine.“
   </p>
   <p>
    „Keby ste chceli, ja by som vám to povedal od začiatku ako to bolo.“ Paľkove oči
         zažiarili.
   </p>
   <p>
    „Pravdaže chcem, len rozprávaj!“ Ľahol si pán farár pohodlnejšie, a nespúšťajúc láskavý
         pohľad z chlapcovej tváre, nechal ho vyrozprávať všetko i prečo hľadal slnečnú krajinu z
         ríše povestí, i akú ju našiel a v nej túto knihu, ktorú teraz tak horúco tisol k hrudi. A
         koľko sa už dozvedel o tej pravej krajine, ktorú teraz hľadá, a že videl už aj jej
         sedemfarebnú bránu, vtedy v tej búrke, tu nad týmito horami.
   </p>
   <p>
    Nevidel Paľko slzy dojatia, ktoré počas jeho rozprávania asi po tri razy zakalili pánove
         oči.
   </p>
   <p>
    Vyrozprával aj to, čo si teraz v knihe prečítal, a že si práve vyprosil, aby ho Pán
         Ježiš prijal za svojho služobníka.
   </p>
   <p>
    „Ukáž mi tú knihu!“ hovorí pán farár. „A mohol by si ju zase nechať tu v tej skale; ja
         sa prídem sem prechádzať a tak, ako ty, budem v nej čítať riadok za riadkom a hľadať s
         tebou tú cestu do onej pravej slnečnej krajiny, kde síce nepotrebujú ani mesiac, aby
         svietili v ňom, lebo ich sviecou je Baránok.“
   </p>
   <p>
    Zamyslel sa chlapec; kratučko bojoval sám so sebou. Potom hodil zlatovlasou hlavou:
   </p>
   <p>
    „Nechám, pán farár. Ujček Lesina aj tak zajtra ide preč, ja ešte tak dobre čítať neviem,
         ako on, aby som druhým čítať mohol, a sebe si aj sem prídem prečítať. A ak práve na vás,
         pán farár, natrafím, vy potom aj sebe aj mne prečítate, pravda?“
   </p>
   <p>
    „Prečítam, dieťa, aj teraz, ak chceš. No, poď mi najprv ukázať tú tvoju divotvornú
         skalu.“
   </p>
   <p>
    Vzchopili sa. Pán farár, pravda, nestačil za svojím malým vodcom. No dosť skoro ocitli
         sa v jaskyni.
   </p>
   <p>
    „Skutočne, aký pekný úkaz prírody,“ divil sa pán farár. „Mal si pravdu. To naozaj vyzerá
         ako stôl; — a toto nie lavička, ale priam pohovka. — A to si ty tu nanosil tej zelene a
         tých kvetín; chcel si mať okolo seba peknú izbu?“ s úľubou rozhliadol sa hosť dookola po
         čisto vymetenom, zeleňou a kvetmi vyzdobenom Paľkovom paláci.
   </p>
   <p>
    „Ja si myslím,“ hovorí chlapec s úctou, „keď On, Syn Boží, Pán Ježiš, mi sľúbil, že so
         mnou bude bývať, takže sa Mu privďačím, keď budem mať okolo seba pekne.“
   </p>
   <p>
    „Paľko, a veríš ty tomu skutočne, že On je vždy a všade s tebou?“
   </p>
   <p>
    Nepýtal sa to pán farár tak, ako ujček Lesina, alebo deduško; bola to akási celkom iná
         otázka, preto chlapcovi bolo tak ľahko povedať:
   </p>
   <p>
    „Áno, pán farár; ja viem, On je vždy so mnou, aj v tejto chvíli.“
   </p>
   <p>
    „Sancta simplicitas! (Šťastná prostota!)“ vzdychol si kňaz, sadol na kamennú stolicu,
         oprel lakte o stôl, a chvíľu tak zotrval s hlavou do oboch dlaní sklonenou, akoby sa
         modlil.
   </p>
   <p>
    Paľko myslel, že sa modlí, tak ho nechcel vyrušovať. Napadlo mu, že neďaleko v húští má
         nachystané pekné maliny pre deduška. Veď sa deduško len poteší, keď mu povie, koho nimi
         uhostil. Mal aj drevenú lyžicu so sebou, s ktorou niekedy prisýpal z menšieho do väčšieho
         džbána, aby sa nerozsypali. Misku nemal; ale však tu neďaleko boli také krásne, veľké
         listy, to bude ako tanier.
   </p>
   <p>
    Doniesol Paľko oba džbány. Menší vymyl, nabral do neho vody; väčší mal plný čerstvých
         malín. Umyl aj lyžicu, poutieral ručníkom, ktorým mal džbán na vrchu obviazaný — a celý
         šťastný, že môže uhostiť takého vzácneho hosťa — zaniesol dovnútra.
   </p>
   <p>
    Videl, že pán farár v jeho knihe číta, tak potichúčky prestrel veľký list pred neho,
         položil naň lyžicu a vedľa džbány.
   </p>
   <p>
    Zdvihol pán hlavu. Bledá a akosi veľmi vážna tvár mu zjasnela. Zadržal chlapcovu ruku.
   </p>
   <p>
    „Tuším ma chceš pohostiť?“
   </p>
   <p>
    „Veľmi pekne vás prosím, vezmite si. Neraz mi dali vaši už obed, alebo raňajky; aj ja
         vám dám, čo mám.“
   </p>
   <p>
    „Ďakujem pekne. A aby si videl, že mi je tvoje pohostinstvo milé, tak daj tie krásne
         maliny, nech si nasypem na ten pekný, zelený tanierik.“
   </p>
   <p>
    Ó, akú mal Paľko radosť! Pán farár si dva razy nasypal a potom sa s chuťou napil vody.
         Vytiahol z vačku
    <sup>
     [
     <a class="footnote" href="#ftn.id2579566" name="id2579566">
      42
     </a>
     ]
    </sup>
    v papieri kúsok chlebíka, bieleho ako koláčik; dal aj jemu, aj Dunajovi, ktorý
         sa mu veľmi zaliečal.
   </p>
   <p>
    „Sľúbil som ti čítať,“ hovoril potom; „tak si sadni, lebo ja už budem musieť ísť. Prídeš
         ty zajtra sem?“
   </p>
   <p>
    „Neviem. Sotva. Musím iste ujčeka Lesinu vyprevadiť, ak by mu bolo treba niečo odniesť.“
   </p>
   <p>
    „Tak ja si teda tvoju knihu vezmem so sebou; a zajtra, buďto ráno, alebo odpoludnia
         donesiem ti ju sem späť.“
   </p>
   <p>
    A potom mu čítal, ako to bolo, keď Pán Ježiš išiel do neba, a anjeli povedali, že zase
         príde; ale najprv sľúbil On poslať Ducha Svätého.
   </p>
   <p>
    „Prosím vás pekne, a čo je to Duch Svätý?“ spytuje sa Paľko, keď už spolu schádzali zo
         skaly.
   </p>
   <p>
    „To je Duch Pána nášho Ježiša Krista,“ zamyslene odpovedá pán farár.
   </p>
   <p>
    „Tohto Ducha musí mať každý kresťan; lebo je napísané v tejto knihe, že
    <span class="emphasis">
     <em>
      kto
            Ducha Kristovho nemá, ten nie je Jeho.
     </em>
    </span>
    “
   </p>
   <p>
    „Vy Ho však, pravda, máte?“ úprimne utkveli modré chlapcove oči na pánovej tvári. „Vy
         ste Jeho?!“
   </p>
   <p>
    Keby sa to pýtal niekto iný, sotva by pán farár zostal dlžný odpoveď. Veď či nebol
         pokrstený? Či nepatril k samospasiteľnej katolíckej cirkvi? Či sviatosť posviacky
         nespočinula na jeho hlave? Či nenosil na svojom temene znak Božieho nazarejského?
   </p>
   <p>
    „Vieš, Paľko, na túto otázku ti dám až druhý raz odpoveď; až sa z tejto knihy
         presvedčím, ako je to so mnou.“
   </p>
   <p>
    Chvíľu kráčali mlčky.
   </p>
   <p>
    „O čom myslíš?“ zadržal pán farár chlapcovu ruku.
   </p>
   <p>
    „Čo mám robiť, aby mi dal Pán Ježiš svojho Ducha?“ teskno spytuje sa chlapec.
   </p>
   <p>
    „V tejto knihe je napísané Paľko, že dá Pán Boh Ducha Svätého tým, ktorí Ho o to
         prosia.“
   </p>
   <p>
    „Ach, to iste bude pravda. Však On všetkým dal, ktorí Ho prosili; aj mne za čokoľvek som
         Ho prosil, dal. Ale či je to tak, prijať Ducha Svätého, ako prijať Pána Ježiša?“
   </p>
   <p>
    „Ja ťa nerozumiem, Paľko.“
   </p>
   <p>
    „Ach, nuž viete, tá Marta prijala Pána Ježiša do svojho domu. Aj ja, hoci Ho nevidím,
         som Ho prijal, aj tam u nás, v búde, v mojom kúte, aj tam v tej skale; viem, že prišiel, a
         že býva so mnou.“
   </p>
   <p>
    Pán farár postál. Akoby oslepený zavrel oči.
   </p>
   <p>
    „Nie,“ hovorí ako k sebe rovnému, „Ducha Kristovho musíš prijať nie do domu, ale do
         srdca; — tak musíš prijať Krista.“
   </p>
   <p>
    „A môže ten Duch vojsť do môjho srdca?“
   </p>
   <p>
    „Môže, dieťa. Hľa, vidíš to slnce, aké je veľké, ako krásne, nádherne zapadá. Pozri sa
         na túto kvapôčku rosy, aká je proti nemu malinká, a čo vidíš v nej?“
   </p>
   <p>
    „To slnce. Ona ho prijala; pravda, pán farár.“
   </p>
   <p>
    „Áno, dieťa. Ale dobrú noc!“ Než sa chlapec nazdal, bol sám.
   </p>
   <p>
    Pomaličky spustil sa na kolená.
   </p>
   <p>
    „Pane Ježišu,“ hovorí ticho, „popros svojho Otca nebeského, aby mi dal Tvojho Ducha;
         lebo Ty vieš, že ja chcem byť Tvoj. Aj ja Ho chcem tak prijať, ako tá kvapôčka prijala to
         slnce. A daj Ho jemu — ale iste. Amen.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579116" name="ftn.id2579116">
        40
       </a>
       ]
      </sup>
      <span class="emphasis">
       <em>
        aksamiet
       </em>
      </span>
      — zamat
     </p>
    </div>
    <div class="footnote">
     <p>
      <sup>
       [
       <a class="para" href="#id2579298" name="ftn.id2579298">
        41
       </a>
       ]
      </sup>
      <span class="emphasis">
       <em>
        veľkomožný pán
       </em>
      </span>
      — oslovenie vyššie postaveného človeka (tu:
               oslovenie farára Malinu)
     </p>
    </div>
    <div class="footnote">
     <p>
      <sup>
       [
       <a class="para" href="#id2579566" name="ftn.id2579566">
        42
       </a>
       ]
      </sup>
      <span class="emphasis">
       <em>
        vačok
       </em>
      </span>
      — vrecko
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579731">
       </a>
       9
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na druhý deň odpoludnia vychádzal Lesina s Paľkom už z hôr neďaleko dediny K. Lesina mal
         hodne veľkú ťarchu na pleci. Paľko niesol mu v noške šaty.
   </p>
   <p>
    „Ujček, a kedy zase prídete?“ spytuje sa chlapec prívetivo.
   </p>
   <p>
    „Neviem, Paľko.“ Muž vytrhol sa z neveselých myšlienok. „Rád by som ti niečo doniesol,
         keď prídem; čo by si tak chcel?“
   </p>
   <p>
    „Ach, ujček, ak by vás to mnoho nestálo, doneste mi tužku a takú malú písanku, čo by som
         si mohol do nej písať.“
   </p>
   <p>
    „No, to ti rád donesiem. Mnoho si sa mi naposluhoval. Deduško mi dal tvoje peniaze; mám
         pre teba kúpiť šaty; nuž ja ti k nim kúpim aj klobúk. Nové krpce máš už rozkázané; môžeš
         potom v zime chodiť do školy a doučiť sa, čo ešte nevieš.“
   </p>
   <p>
    „Že mi kúpite klobúk? To som rád; lebo tento mám už starý, aj sa mi už začína predierať.
         Keď len mnoho stojím toho deduška! Keby som sa mu aspoň lepšie mohol odsluhovať.“
    <sup>
     [
     <a class="footnote" href="#ftn.id2579781" name="id2579781">
      43
     </a>
     ]
    </sup>
   </p>
   <p>
    „No, však keď narastieš, bude mať pomoc. Aj dnes mu už čo-to spravíš. Hovoril, že má
         synov v Amerike, aj dcéry preč povydávané; tvoji rodičia sú kde? Si ty snáď po synovi,
         alebo po dcére?“
   </p>
   <p>
    „Ach, čoby, ujček; však deduško si ma len pre Božiu odplatu vzal, keď som tak nikoho
         nemal, ako on. Môj deduško volal sa Rázga, a umrel, už sú to dva roky. Prišli sme sem do
         hôr; on ochorel, tak ma tu nechal u deduška Jurigu.“
   </p>
   <p>
    Hľadí Lesina prekvapeno na chlapca.
   </p>
   <p>
    „Teda si ty sirota? No, práve by si mohol ísť so mnou; ja tiež nikoho nemám!“ vztiahol
         muž ruku po chlapcovej ruke.
   </p>
   <p>
    „Nemáte deti tam doma?“
   </p>
   <p>
    „Nemám. Škoda, že som si ťa nevypýtal aspoň zatiaľ, kým sa vrátim. No, však je tu ujec
         Liška, môžeme po ňom odkázať; poď so mnou.“
   </p>
   <p>
    V prvej chvíli potešil sa chlapec. Uvidí poprvý raz iný kraj a ďalší kúsok sveta. No
         zrazu zakrútil hlavou:
   </p>
   <p>
    „Čo by na to povedal Pán Ježiš, keby som deduška tak opustil? Kto by mu doniesol vodu,
         uvaril polievku? Nie; choďte vy len s Pánom Bohom, ujček. A vráťte sa zase skoro; bude nám
         smutno bez vás.“
   </p>
   <p>
    „A ako bude mne bez teba?“ pomyslel si muž. Ale neprehováral ho ďalej. Chlapec mal
         pravdu; nemohol by sa starý Juriga obísť bez neho.
   </p>
   <p>
    „Tak už ďalej nechoď,“ hovorí potom, „aby ťa nezastihla noc; však po voz si tu už aj sám
         zanesiem.“ Chcel Lesina vziať nošku chlapcovi, no tento nedal.
   </p>
   <p>
    „Máte aj tak ťažké, ujček. Veď ja budem potom bežať, keď pôjdem naprázdno.“
   </p>
   <p>
    „Ale mohol by si potme cestu stratiť; mesiac nesvieti.“
   </p>
   <p>
    „Tú ja nestratím, kde som toľko ráz išiel. Deduško Rázga povedal, že také deti, ktoré
         raz v horách našli, už nikdy v horách nezablúdia.“
   </p>
   <p>
    „Tak už som vás predsa dohonil,“ volal v tom za nimi Liška. „Chlapče, daj sem nošku a
         ber nohy na plecia, aby ťa noc nechytila v polceste!“
   </p>
   <p>
    „Teda s Pánom Bohom, ujček Lesina; aj vy, ujček!“ stisol chlapec ruky mužom a odbehol.
   </p>
   <p>
    „Pozdravuj deduška!“ zavolal ešte za ním. A už sa im stratil v horách, ako keď slniečko
         za horu zapadne.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579781" name="ftn.id2579781">
        43
       </a>
       ]
      </sup>
      <span class="emphasis">
       <em>
        odsluhovať sa
       </em>
      </span>
      — odvďačiť sa
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579890">
       </a>
       10
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Taký vám ujček, ten Lesina bol akýsi divný, keď odchádzal,“ hovoril Liška na druhý deň
         Jurigovi; „sotva človek z neho slovo dostal. Tuším ho niečo bolelo.“
   </p>
   <p>
    „Chudák,“ myslel si Juriga, „má ho čo bolieť.“ Liškovi povedal len, že má Lesina doma
         chorú ženu, že sa iste o ňu staral.
   </p>
   <p>
    „Nech mu ju Pán Boh uzdraví, aby čím skôr zase prišiel; bude nám tu smutno bez neho.“
   </p>
   <p>
    Nuž nemýlili sa oba muži. Bolo im veru dosť otupno bez Lesinu, tým viac, že ani Paľka
         nemali doma. Vypýtal si ho horár posluhovať pánu farárovi a vodiť ho po horách, keď bolo to
         dieťa u neho ako doma, ani čo aký starý človek.
   </p>
   <p>
    „Pustite ho,“ hovoril hájnik, keď prišiel s tým odkazom od horára; „pán veľkomožný mu to
         darmo žiadať nebude. On má deti rád; bude mu s ním dobre.“
   </p>
   <p>
    Myslel Juriga, či Paľko bude chcieť, a divili sa aj s Liškom, že chlapec začal od
         radosti až vyskakovať, keď to počul.
   </p>
   <p>
    „To je netaký dobrý pán,“ hovoril deduškovi; „ja ho mám rád.“
   </p>
   <p>
    Ach, bol to život pre Paľka, o akom jeho malé srdiečko ani nesnívalo.
   </p>
   <p>
    V horárni spával na pohovke, v tej istej izbe, kde pán Malina.
   </p>
   <p>
    A ako tam bolo pekne! Ráno sa napili mlieka do vôle, potom im pani horárová dala do
         kapsy niečo na zakúsnutie; a už išli. Neraz viedol Paľko pána farára takými cestami okolo
         výmoľov, neraz musel preskakovať potoky a liezť po skalách — ale nič si z toho nerobil. Mal
         aj on kapsu; oberal do nej zeliny, kvety, mach, a že Paľko znal tie najpeknejšie
    <sup>
     [
     <a class="footnote" href="#ftn.id2579975" name="id2579975">
      44
     </a>
     ]
    </sup>
    miesta, bol mu pán farár vďačný.
   </p>
   <p>
    Keď sa už hodne nachodil, ľahol si na koberec, ktorý mu chlapec nosieval. A učil ho
         poznávať aj tie kvety, aj všeličo iné.
   </p>
   <p>
    Keď videl, že Paľko už dosť dobre číta, začal ho učiť písať aj rátať. Nebolo to také
         ťažké ako v škole.
   </p>
   <p>
    Niekedy pán farár usnul, lebo bol akýsi slabý; a zatiaľ Paľko hľadal hríby, aby pani
         horárovej nedoniesol prázdnu kapsu.
   </p>
   <p>
    Tomu bol chlapec veľmi rád, že Dunaj nešiel s ujčekom Lesinom.
   </p>
   <p>
    „Nechám ti ho tu; bolo by ti smutno bez neho,“ povedal ujček.
   </p>
   <p>
    Chodil teda Dunaj s nimi. Každé ráno prišiel do horárne. Ale cez noc tam on nenocoval,
         lebo sa s ním tie ostatné psy neznášali. Pán farár povedal, že to robia ako ľudia. On mal
         Dunaja rád; neraz sa mu zasmial, keď ráno dobehol celý ušubraný.
    <sup>
     [
     <a class="footnote" href="#ftn.id2580032" name="id2580032">
      45
     </a>
     ]
    </sup>
    Vedel on dobre, kedy treba ísť do hôr.
   </p>
   <p>
    No, najpeknejšie chvíle boli predsa pre Paľka tie, keď pán farár vytiahol Nový zákon.
         Nosil ho vždy pri sebe a čítal. Mnoho tam bolo aj neskoršie takého, čomu Paľko nerozumel.
         Ešte dokiaľ čítali tú knihu o tých apoštoloch, to sa pekne počúvalo. A veru, keby nebolo
         bývalo na zemi toho Ducha Svätého, to by tí ľudia neboli mohli také divy činiť.
   </p>
   <p>
    Ale potom prišiel akýsi list, že „Rimanom“. Z toho Paľko skoro nič nerozumel. Za to pán
         farár sa ho ani nevedel dosť načítať. A taký bol vždy nad ním zamyslený, najmä keď čítal
         raz v tom liste slová:
   </p>
   <p>
    <span class="emphasis">
     <em>
      „Ale Boh tak dokazuje svoju lásku naproti nám, že keď sme my boli ešte
            hriešnikmi, Kristus zomrel za nás.“
     </em>
    </span>
   </p>
   <p>
    „Prosím vás, pán farár,“ spytuje sa Paľko, „rád by som tomu rozumel; lebo to je čosi
         také dobré.“
   </p>
   <p>
    „Pravdu máš, dieťa; to je to najlepšie, čo len môže byť:
    <span class="emphasis">
     <em>
      Kristus zomrel za
            nás.
     </em>
    </span>
    “
   </p>
   <p>
    „Za nás?“ zadivil sa Paľko. „Ja som myslel, že zomrel, keď Ho tí zlí Židia ukrižovali.
         Ako to, že zomrel za nás? A prečo?“
   </p>
   <p>
    Ach, potom pán farár otvoril zase to Evanjelium podľa Jána a čítal tam o tom Mojžišovi a
         o tom hadovi, a rozprával Paľkovi, ako to tí Židia išli z Egypta. A keď boli veľmi zlí,
         štípali ich tie hady a oni mreli, až hrôza; a keď pozreli tí poštípaní na toho hada
         medeného a verili Pánu Bohu, nuž tak ich to uzdravilo.
   </p>
   <p>
    „Tie ohnivé hady,“ hovoril pán farár, „to sú naše hriechy. Tak ako ten had visel na tej soche,
    <sup>
     [
     <a class="footnote" href="#ftn.id2580117" name="id2580117">
      46
     </a>
     ]
    </sup>
    tak musel visieť Boží Syn na kríži za naše viny.“
   </p>
   <p>
    No keď tomu Paľko nemohol dobre rozumieť, dal sa mu rozprávať, ako tí Izraelci boli raz
         v Egypte. A Pán Boh poslal Mojžiša, aby ich odtiaľ vyviedol. Ale ten zlý faraón nechcel ich
         nijako pustiť; až sa Pán Boh veľmi rozhneval a kázal svojmu anjelovi, aby pobil v Egypte
         všetkých prvorodených ľudí, ktorí žili v Egypte, počnúc od faraónovho syna, až po
         posledného žobráka. Bol by musel pobiť medzi nimi aj každého prvorodeného Žida; ale Pán Boh
         im kázal v každom židovskom dome zabiť čistého baránka, a jeho krvou poznačiť dvere. Kde
         anjel uvidí krv, tam obíde a neusmrtí.
   </p>
   <p>
    „Tak vidíš, Paľko, za naše hriechy mali sme aj my umrieť; a ten pekelný faraón nás
         nechcel pustiť. Ale vidíš, Pán Boh dokázal k nám svoju lásku; lebo keď sme my ešte
         hriešnici boli, Kristus zomrel za nás. On Ho dal za nás zabiť miesto nás; preto je On tým
         Baránkom Božím, ktorý sníma hriechy sveta.“
   </p>
   <p>
    Zakryl si Paľko zrazu rukami tvár.
   </p>
   <p>
    „Ó, Pane Ježišu,“ hovorí potom s plačom, „môj dobrý, drahý Pane Ježišu, už viem, prečo
         Ťa ten Tvoj Otec nepočúval, keď si Ho prosil; prečo Ťa On nevyslobodil, keď si Ty musel
         zomrieť za moje hriechy, ako ten baránok za tých Židov. Preto Ty teda máš moc odpúšťať
         ľuďom. Však keď si za nás musel zomrieť, tak sme my príčina.“ Stíchol chlapec. Položil, áno
         schúlil sa do trávy. Nevedel, čo jeho láskavý pán robí. No, keď sa po chvíli narovnal, bol
         samotný. Kniha ležala tu otvorená, a boli na nej kvapky rosy.
   </p>
   <p>
    Od toho dňa býval pán farár kamdiaľ
    <sup>
     [
     <a class="footnote" href="#ftn.id2580202" name="id2580202">
      47
     </a>
     ]
    </sup>
    viac zamyslený; mnoho sa modlil. Paľko to mal rád, keď sa on modlil, už či to
         bolo v horách, alebo v noci, keď ho videl kľačať pred dreveným krížom.
   </p>
   <p>
    Aj on sa vtedy vždy s Pánom Ježišom rozprával, a bývalo mu tak dobre.
   </p>
   <p>
    Raz v sobotu, keď sa už druhý týždeň blížil ku koncu, počul Paľko pani horárovú hovoriť
         mužovi:
   </p>
   <p>
    „Ten pán farár, miesto čo by sa mal zotavovať, každý deň je vpadnutejší a bledší, ako
         čoby ho neviem aká starosť tlačila. A že zajtra pôjde domov kázať. Mohol by to veru
         nerobiť.“
   </p>
   <p>
    „Nuž, vieš stará, on iste tak nemôže byť bez tej kázne, ako ja bez poľovačky a ty bez
         varechy. Keby bol, ako tí druhí, veľa by o to nedbal; ale je to poriadny a dobrý človek.“
   </p>
   <p>
    Keď potom Paľko a pán farár šli horami, povie zrazu chlapec:
   </p>
   <p>
    „Je to pravda, že máte tak veľa starostí, pán farár?“
   </p>
   <p>
    „Kto ti to povedal, dieťa?“
   </p>
   <p>
    „Myslia tak v horárni. Starajú sa, že ste bledý. Snáď myslia, že ste chorý.“
   </p>
   <p>
    „Nemýlia sa, dieťa; chorý až k smrti. Ale pre túto chorobu nieto na zemi lieku.“
   </p>
   <p>
    „Ani Pán Ježiš ho nemá?“ naľakal sa chlapec. Vzal bielu ruku pánovu do svojich malých,
         opálených.
   </p>
   <p>
    „Ani Pán Ježiš?“ pozrel pán do chlapcových očí sústrastne, starostlivo pozerajúcich. „On
         má pomoc, Paľko; ale —“
   </p>
   <p>
    „No tak Ho proste! Či neviete, že každého uzdravil, aj toho porazeného, hoci ten Ho ani
         neprosil! Snáď keby sme Ho hneď tu prosili.“
   </p>
   <p>
    „Chcel by si mi pomôcť prosiť?“
   </p>
   <p>
    „Viete, tak ako tí stotníkovi služobníci v tom Kafarnaume, keď to povedali:
    <span class="emphasis">
     <em>
      ,Hoden je toho, ktorému to vykonáš.‘
     </em>
    </span>
    “
   </p>
   <p>
    „Tak nepros, Paľko, bo ja nie som hoden Jeho milosti.“
   </p>
   <p>
    „Ach, ako by som vám len pomohol?“ staral sa chlapec. „Snáď keby ste Ho tak prosili, ako
         ten muž tam pri tých dverách — viete, kde sa to ten pyšný človek toľko chválil.“
   </p>
   <p>
    „Máš pravdu, dieťa; to je jediná modlitba pre mňa.“
   </p>
   <p>
    Ďalej pán farár nehovoril. Vrátil sa dnes odpoludnia skorej domov.
   </p>
   <p>
    Odpoludnia mal Paľko odprevádzať pána domov, prenocovať vo fare, a ráno zájsť za
         deduškom a stráviť s ním nedeľu.
   </p>
   <p>
    „Ako pôjdem s ním,“ myslel si, „keď som taký špinavý? Keby som už mal tie nové šaty a
         ten klobúk!“
   </p>
   <p>
    Posťažoval sa so svojou starosťou pani horárovej, keď — ako obyčajne po obede — čistil
         jej nože v kuchyni.
   </p>
   <p>
    „Neboj sa, Paľko. Veď som ja na to myslela, aj som ti už niečo vyhľadala po mojich
         chlapcoch, za to, že nám toho pána farára tak dobre obsluhuješ, a aj mne tak ochotne
         poslúžiš.“
   </p>
   <p>
    Ach, dostal Paľko peknú, kmentovú košeľu, ani čerstvo napadnutý sneh a modré nohavice.
         Opasok však mal ešte nový; a kabanku mu oprali, čo on ani nevedel. Trochu sa zbehla; no
         však si ju aj tak len cez plece prevesil.
   </p>
   <p>
    Keď sa Paľko videl v potoku, ani by sa skoro nepoznal. Krpce si bol trochu zalátal, aj
         si ich očistil — keď čistil obuv pánu farárovi — a dostal do nich nové remienky. Nebol veru
         div, že taký prešťastný kráčal popri pánovi farárovi, nesúc jeho kapsu v noške na chrbáte.
         Aj pán farár sa z toho tešil.
   </p>
   <p>
    „S Pánom Bohom tu ostávajte! A veľmi pekne vám ďakujem!“ volal Paľko ešte zďaleka na
         pani horárovú, ktorá za nimi hľadela.
   </p>
   <p>
    „Paľko, zaveď ma, kade ty s Dunajom chodievaš, najkratšou cestou,“ hovorí po chvíli pán
         farár.
   </p>
   <p>
    „Veru, to budeme dobre prv v dedine, i keď vy nemôžete tak bežať, ako ja,“ potešil sa
         chlapec. „A nebojte sa, je tam pekný chodník. Ináče
    <sup>
     [
     <a class="footnote" href="#ftn.id2580388" name="id2580388">
      48
     </a>
     ]
    </sup>
    by som vás tade ani neviedol; lebo mi pán horár zakázal, žeby som vás po
         kadejakých kotrčkách nevodil.“
   </p>
   <p>
    Musel sa pán farár zasmiať.
   </p>
   <p>
    „No, Paľko, keby on znal, kade som ja za tebou musel liezť; ale neboj sa, nepoviem mu
         to. Veď najkrajšie kvety prekvitajú na nebezpečných miestach. Kým zídeme dolu, mohol by si
         mi zase niečo rozprávať, tak ako keď sme sa v tvojej slnečnej krajine po prvý raz zišli.
         Rozprávaj mi o svojej rodine.“
   </p>
   <p>
    Potešil sa Paľko, že už nie je pán farár taký smutný, a rozprával rád ako pred dvoma
         rokmi prišli do týchto hôr aj s deduškom Rázgom, ako deduško ochorel a keď ho odviezli
         domov, aj tam umrel, a jeho poručil deduškovi Jurigovi „pre Božiu odplatu!“
   </p>
   <p>
    Divil sa pán farár, že to rodičia Paľkovi dovolili.
   </p>
   <p>
    No tak Paľko rozprával, ako ho mamička Anna našla v horách, a keď sa nikto o neho
         nehlásil, aj opatrovala. Veľmi to pán farár rád počúval.
   </p>
   <p>
    „Paľko, a keď by tak deduško Juriga umrel, čo potom urobíš, kam pôjdeš?“
   </p>
   <p>
    Zastal chlapec. Polo zadiveno, polo naľakano rozhliadli sa modré oči okolo.
   </p>
   <p>
    „Hádam by mi Pán Ježiš zase pomohol. Lebo však to On iste mamičku poslal, aby ma našla;
         a keď ona zomrela, dal ma deduškovi Rázgovi, a keď aj ten, deduškovi Jurigovi. Lebo búda je
         len zatiaľ naša, kým deduško žije, a chalupa — ukážem vám ju, keď dolu zídeme — patrí jeho
         deťom; tí by ma snáď tam nechali. No však som už dosť veľký, vzal by si ma niekto do
         služby. Keby ste vy, pán farár, potrebovali pasáka,
    <sup>
     [
     <a class="footnote" href="#ftn.id2580477" name="id2580477">
      49
     </a>
     ]
    </sup>
    veľmi by som rád šiel k vám.“
   </p>
   <p>
    „Ku mne?“ očervenel pán farár. „Máš pravdu; ak budem ja ešte žiť, keď tvoj deduško
         umrie, potom nikam inam nechoď, len ku mne. Ale daj mi na to ruku, že inam nepôjdeš.“
   </p>
   <p>
    Ó, ako rád položil Paľko svoju malú ruku do jemnej dlane pánovej.
   </p>
   <p>
    V ďalšom hovore zmýlili ich ženy, ktoré šli potom s nimi až po faru.
   </p>
   <p>
    Tam dostal Paľko dobrú večeru, a na noc si ho pán farár zase vzal do svojej izby.
   </p>
   <p>
    No napred sa dobre vykúpal vo vlažnej vode, čo ho netak občerstvilo po tom mnohom
         chodení po celý týždeň.
   </p>
   <p>
    Sotva sa chlapec vládal pomodliť, taký bol ospalý. Cítil ešte, ako ho pán farár prikryl,
         áno i po čele pohladil a bozkal — viac nič.
   </p>
   <p>
    Ale na svitaní, ako obyčajne, zobudil sa Paľko, sadol si na lôžku; rozhliada sa po
         neznámom mieste, až prišiel pohľadom po okno, a už aj potichúčky vyskočil a dal sa
         obliekať. Veď tam — už oblečený, so Svätou knihou na kolenách — sedel pán farár. Ale
         nečítal. Oči mal zavreté, akoby spal, a akoby sa v tom sne usmieval. Na nebi vstávali zore;
         ružová žiara pokrývala celý jeho inokedy bledý obličaj.
   </p>
   <p>
    Vykradol sa chlapec na prstoch von, i keď jeho krpce nebúchali; umyl sa pri studni,
         vyutieral a učesal, a zase tak potichu vrátil sa naspäť.
   </p>
   <p>
    Pán farár ešte vždy sedel na tom istom mieste, ale oči mal otvorené a hľadel na tú zoru,
         ktorá si tu pred oknom vystavila hrad na nebi.
   </p>
   <p>
    Prikradol sa chlapec, a — sám ani nevedel prečo — kľakol si k pánovým nohám.
   </p>
   <p>
    „Paľko, už si hore?“ pánova ruka spočinula mu na čele.
   </p>
   <p>
    „Však je ráno.“
   </p>
   <p>
    „Áno je, krásne nedeľné ráno; také ako bolo to, keď Mária našla Pána Ježiša živého.“
   </p>
   <p>
    „Pán farár, dnes pravda nie ste smutný.“
   </p>
   <p>
    „Dnes? Ach nie, dieťa. Dnes som veľmi, veľmi šťastný. Tebe to poviem, bo ty mňa budeš
         rozumieť a tešiť sa so mnou. Našiel som v noci cestu do tej pravej slnečnej krajiny.
         Konečne môžem aj tebe, aj sebe zodpovedať tú otázku: mám už Ducha Kristovho. Prijal som
         Krista tak, ako Marta, a tak, ako rosa prijala slniečko. Poďakuj sa so mnou Pánu Ježišovi,
         že mi odpustil. Lebo potom si musím trochu ľahnúť; nespal som celú noc. No, bola to
         najslávnejšia noc môjho života.“
   </p>
   <p>
    Nuž pomodlili sa. Potom ľahol si pán farár, tak, ako bol, oblečený, na pohovku; Paľko mu
         ta z postele doniesol podušky.
   </p>
   <p>
    „Odpočiňte si,“ hovorí starostlivo; „lebo ako budete kázať?“
   </p>
   <p>
    „Ako budem kázať?“ pritisol pán farár chlapca k hrudi. „Tak, ako ešte nikdy; veď až dnes
         smiem byť svedkom Ježišovým.“
   </p>
   <p>
    Dočkal Paľko, kým pán farár zaspal, a vykradol sa zase von. Chcel aj bez raňajok utiecť;
         ale zbadala ho staršia slúžka, dala mu chytro kus chleba a hrnček mlieka, a tak ho
         prepustila.
   </p>
   <p>
    Bežal Paľko za deduškom. Už sa mu po ňom aj cnelo. Za tie dva týždne ho len dva razy
         videl, raz v búde a raz v rúbanine.
   </p>
   <p>
    „Je mi bez teba smutno,“ povedal mu deduško, „ale len poslúž ľuďom. Kto zná, na čo sa ti
         to dakedy zíde.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579975" name="ftn.id2579975">
        44
       </a>
       ]
      </sup>
      <span class="emphasis">
       <em>
        peknejší
       </em>
      </span>
      — krajší
     </p>
    </div>
    <div class="footnote">
     <p>
      <sup>
       [
       <a class="para" href="#id2580032" name="ftn.id2580032">
        45
       </a>
       ]
      </sup>
      <span class="emphasis">
       <em>
        ušubraný (pes)
       </em>
      </span>
      — zašpinený, zaváľaný
     </p>
    </div>
    <div class="footnote">
     <p>
      <sup>
       [
       <a class="para" href="#id2580117" name="ftn.id2580117">
        46
       </a>
       ]
      </sup>
      <span class="emphasis">
       <em>
        socha
       </em>
      </span>
      — drevený stĺp
     </p>
    </div>
    <div class="footnote">
     <p>
      <sup>
       [
       <a class="para" href="#id2580202" name="ftn.id2580202">
        47
       </a>
       ]
      </sup>
      <span class="emphasis">
       <em>
        kamdiaľ
       </em>
      </span>
      — stále viac
     </p>
    </div>
    <div class="footnote">
     <p>
      <sup>
       [
       <a class="para" href="#id2580388" name="ftn.id2580388">
        48
       </a>
       ]
      </sup>
      <span class="emphasis">
       <em>
        ináče
       </em>
      </span>
      — ináč
     </p>
    </div>
    <div class="footnote">
     <p>
      <sup>
       [
       <a class="para" href="#id2580477" name="ftn.id2580477">
        49
       </a>
       ]
      </sup>
      <span class="emphasis">
       <em>
        pasák
       </em>
      </span>
      — pastier dobytka
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580650">
       </a>
       11
      </h2>
     </div>
    </div>
   </div>
   <p>
   </p>
   <p>
   </p>
   <p>
    Medzitým tam v búde stalo sa niečo neslýchané; dostal starý Pavel list; nie od detí z
         Ameriky, ale od Lesinu. Bol rád, že Liškovi povedal, že má ženu chorú — veď ten mu jeho
         listy čítaval, keď od detí prišli — a tam bolo práve o nej písané.
   </p>
   <p>
    Musel Juriga Liškovi povedať, že je trocha na rozume chybná; lebo písal Lesina:
   </p>
   <p>
    „Ženu som našiel takto zdravú; aj sa mi potešila. Ale mamička hovorí, aby som už
         neodchádzal; že ju ona nemôže ustriezť. Viete, že ešte ísť musím; veľa by som škodoval. Tak
         som si pomyslel, že ju radšej vezmem so sebou; a chcem Vás pekne poprosiť, nechajte mi pri
         nej toho Vášho chlapca. On je taký milý; viem, že si ho aj ona obľúbi. Nech s ním chodí a
         nech je vždy okolo nej. Však to ani Vám, ani jemu darmo žiadať nebudeme. Zľutujte sa nad
         nami, nešťastnými ľuďmi!
   </p>
   <p>
    Nech nám Paľko prepustí svoj kútik a prejde zase k Vám. Variť, však nám ona všetkým
         uvarí, aj nás operie; to aj doma robieva. Keď Paľka pri nej nechám, bude to, akoby mi
         poslal sám Pán Ježiš anjela strážcu.
   </p>
   <p>
    Čítal som si včera v Biblii, z proroctva Izaiášovho; tam na jednom mieste je napísané:
    <span class="emphasis">
     <em>
      „A malé pacholiatko ich povedie.“
     </em>
    </span>
    Naraz videl som pred sebou Paľka.
         Tuším je on to malé ,pacholiatko‘, ktoré nás vedie k Bohu. Ó, by sme my tak mohli veriť ako
         ono!“
   </p>
   <p>
    Liška si ustavične musel utierať rukávom oči, keď to čítal.
   </p>
   <p>
    „Veru je tak, veru je tak:
    <span class="emphasis">
     <em>
      „Malé pacholiatko ich povedie“.
     </em>
    </span>
    On je to
         ,malé pacholiatko‘.“
   </p>
   <p>
    Potešil sa Juriga, že bude môcť Lesinovi poslúžiť. Dosť budú mať miesta; nech len príde
         tá chuderka. A nech by to dal milostivý Pán Boh, žeby jej mohol Paľko poslúžiť!
   </p>
   <p>
    Ach, kto by to bol Paľkovi povedal, čo ho doma čaká! Čohokoľvek na svete skorej by sa
         bol nazdal, ako že nebude smieť už ďalej slúžiť pánu farárovi.
   </p>
   <p>
    Ako ho mal rád, vedel chlapec až teraz, keď sa deduško nijako nedal uprosiť, aby ho za
         ním zase v pondelok pustil. Hovoril, že príde dnes odpoludnia ujček Lesina so ženou; a že
         on má jeho žene posluhovať, keď budú deduško s ujčekom rúbať. Že má tu s ňou byť v búde,
         aby jej, čo treba, doniesol; a keď by chcela ísť hríby hľadať, že musí ísť s ňou.
   </p>
   <p>
    Darmo prosil deduška, že veď pán farár ho potrebuje, že nie je zdravý; že príde už i tak
         len na pár dní do horárne naspäť a nemá nikoho, kto by s ním chodil.
   </p>
   <p>
    „Ale, chlapče, mlč už s tým tvojím farárom,“ okríkol ho deduško nahnevaný. „Ten farár ti
         je cudzí človek a katolík a Lesina je náš človek; tomu treba najprv poslúžiť. Hovoríš vždy
         že Syn Boží s tebou býva a všetko počuje; neviem, ako by sa Mu ľúbilo, keby vedel, že
         nechceš poslúžiť nešťastnému človeku. V pondelok ráno pôjdeš do horárne vypovedať — a už
         ani slova!“
   </p>
   <p>
    Vzal Paľko džbán, že pôjde pre vodu. Ale nebral vodu; hodil sa za studňou medzi kríčkami
         do trávy a plakal div mu srdce nepuklo. Oprel si potom lakte o zem, bradu do dlane a
         hovorí:
   </p>
   <p>
    „Čože ja ozaj musím každému slúžiť? Mohol si ten ujček tú ženu aj tam nechať. Musí ju
         sem doviesť? A ja Ťa už nemám ani kam prijať, Pane Ježišu! Však aj tá Marta by Ťa nebola
         mala kam prijať, keby jej boli dom vzali. Mne môj kút vzali, že tam bude ujček s tetičkou —
         a ja aby som zase bol s deduškom! Nebudem! Radšej si pod holé nebo ľahnem aj s Dunajom.
   </p>
   <p>
    A že mi je pán farár cudzí človek? To nie je pravda. Čože ujček Lesina je nám azda
         nejaká rodina? Nevídali; zato, že u nás býva a s deduškom drevo rúbe? Však ani deduško nie
         je môj deduško; som ja to medzi samými cudzími ľuďmi.“
   </p>
   <p>
    Znova pustil sa chlapec do horkého plaču.
   </p>
   <p>
    „Ale chlapče, čo vyvádzaš?“ zavolal zrazu deduško nad ním.
   </p>
   <p>
    „Keď ja nie som ani váš,“ nedal sa Paľko mýliť v plači, „ani ničí; keď nikoho nemám, a
         musím sa vždy medzi samými cudzími ľuďmi plahočiť.“
   </p>
   <p>
    Prišlo Jurigovi chlapca ľúto.
   </p>
   <p>
    „Prestaň,“ hovorí láskavo. „Sadni si; voľačo ti poviem.“ Dobrý hlas i slová utíšili malé
         rozbúrené srdce. Chlapec poslúchol. Sadol si k deduškovi.
   </p>
   <p>
    „Čo tak želieš, že ťa za tým kňazom nepustím? To je pán, má peniaze, nájdu mu ľahko
         druhého poslíka; ale Lesina je človek náš, chudobný, ako my a nešťastný. Čítavame v tej
         tvojej knihe, akú mal Kristus Pán ľútosť s nešťastnými ľuďmi, ako im pomáhal — a ty nechceš
         pomôcť ujčekovi Lesinovi. To by som od teba nebol čakal!“
   </p>
   <p>
    „Prečo hovoríte, že je ujček nešťastný? Však mu nič nechýba,“ nesmelo odvážil sa Paľko
         spýtať. Cítil, že čosi zlé urobil. Veď nechcel činiť tak, ako Pán Ježiš.
   </p>
   <p>
    „Povedal by som ti, chlapče, ale by si mi musel sväte sľúbiť, že nikomu nepovieš, ani
         ujčekovi Lesinovi, ani ujčekovi Liškovi — nikomu.“
   </p>
   <p>
    „Nepoviem, deduško,“ vložil chlapec malú ruku do tvrdej dlane starcovej.
   </p>
   <p>
    „Tak vidíš: ujček Lesina mal takého malého chlapca, a stratil sa mu. Jeho žena sa tak
         nad tým trápila, že je už na rozume chybná; vždy len to dieťa chce hľadať. Preto ju ujček
         Lesina teraz sem dovedie, aby tam doma, keď jeho niet pri dome, niekam nezašla. Ona to
         dieťa aj tu bude hľadať; preto musíš s ňou chodiť.“
   </p>
   <p>
    „A pomôcť jej ho hľadať!“ vyskočil chlapec. Na lícach viseli mu ešte slzy; oči boli
         dosiaľ vlhké. No, celá tvár žiarila ochotou a radosťou.
   </p>
   <p>
    Potešil sa Juriga, že už Paľka presvedčil. Veď on je len dieťa. Deti a duševne
         postihnutí patria akosi spolu; nech ho teda oba hľadajú. Aspoň vedel už starec, že má
         chlapca istého, že mu neutečie za tým farárom.
   </p>
   <p>
    „Ale nezabudni,“ hovorí potom s predstieranou prísnosťou, „že ujčekovi Lesinovi nesmieš
         toho chlapca spomínať — ani pred nikým iným.“
   </p>
   <p>
    „Ale s tetičkou smiem o ňom hovoriť?“
   </p>
   <p>
    „S ňou áno.“
   </p>
   <p>
    „Teda to bol chlapec; ale koľký? aby sme ho hneď poznali, keď by sme tak na neho
         natrafili.“
   </p>
   <p>
    „Maličký; ešte v košieľke.“
   </p>
   <p>
    „Chudáčik!“ poľutoval Paľko.
   </p>
   <p>
    V rozhovore vrátili sa do búdy. Chlapec ani nezbadal, že nechal džbán niesť deduškovi;
         taký bol nad tým zamyslený, čo počul. Už neľutoval, že musí svoj kútik prepustiť. Pomáhal
         chystať väčšie lôžko.
   </p>
   <p>
    „Pravda, deduško, však aj sem prijmeme Pána Ježiša.“
   </p>
   <p>
    „Prijmeme, synku; čo by sme neprijali, však je celá búda Jeho.“
   </p>
   <p>
    „No, to som rád.“
   </p>
   <p>
    Ach, ale na druhý deň ráno, keď musel Paľko ísť do horárne vypovedať, padlo mu to predsa
         len veľmi ťažko. Už najmä preto, že nebude môcť ani pánu farárovi „s Bohom“ povedať.
   </p>
   <p>
    Kto opíše jeho radosť: pred horárňou stál pán farár, zahľadený do hôr, a hneď ho aj
         videl.
   </p>
   <p>
    „Vitaj Paľko! Ja som dnes skoršie vstal ako ty; neskoro ideš pre mňa.“
   </p>
   <p>
    „Nejdem ja pre vás, pán farár,“ pustil sa chlapec do plaču. „Idem vám povedať, že vám
         môj deduško odkazuje a dá vás pekne pozdravovať, že by ste si už druhého našli; že ma on
         potrebuje. Povedal, že však ste vy pán, a za peniaze ľahko iného nájdete.“
   </p>
   <p>
    „Druhého Paľka za peniaze nenájdem,“ pohladil pán chlapca. „Ale na čo ťa potrebuje
         deduško? Snáď keby som išiel s tebou k vám, dal by si ešte povedať, veď ja tu už i tak len
         do stredy môžem byť.“
   </p>
   <p>
    „Ach, nedá si on povedať,“ vzdychol Paľko. Zotrel slzy a rozpovedal v krátkosti, prečo
         ho chce deduško mať doma, a komu zase má slúžiť. Rozpovedal aj, aký bol nad tým veľmi
         nešťastný. „Však už chcem deduškovi spraviť po vôli; len neviem či sa Pán Ježiš na mňa
         nenahneval.“
   </p>
   <p>
    Sadol si pán farár neďaleko na peň, nechal chlapca k sebe kľaknúť, položil si jeho hlavu
         na svoje kolená. „Nahnevať sa On nenahneval, Paľko; ale sa iste zadivil.“
   </p>
   <p>
    „Zadivil? Prečo?“
   </p>
   <p>
    „Ach, nuž nie je to tak dávno, čo si sa Mu ponúkal za služobníka. On myslel, že to
         berieš doopravdy; tak ťa prijal. Keby si bol u mňa v službe, musel by si ísť, kam by som ťa
         poslal, a vykonať, čo by som ti kázal.“
   </p>
   <p>
    „Ach, však ja by som rád všetko vykonal, čo by ste mi kázali vy; a ešte radšej, čo by mi
         kázal On.“
   </p>
   <p>
    „Nuž, Paľko, On káže tebe aj mne:
    <span class="emphasis">
     <em>
      „Ber svoj kríž na každý deň, a nasleduj
            ma.“
     </em>
    </span>
    Myslíš, že by On nebol radšej zostal s tými svojimi učeníkmi, ktorých
         mal tak rád? Ale keď On bol na zemi kvôli nám Božím služobníkom, ta, keď Mu Pán Boh kázal:
         ,Vezmi ten ťažký kríž, vynes ho na tých ubičovaných pleciach na Golgotu a daj sa tam naň
         pribiť!‘ — On poslúchol.“
   </p>
   <p>
    „Teda vy myslíte, pán farár,“ očervenel chlapec, „že ma
    <span class="emphasis">
     <em>
      to Pán
            Ježiš
     </em>
    </span>
    posiela a káže mi, aby som vás opustil a posluhoval tetičke? Bude to
         ten môj kríž?“
   </p>
   <p>
    „Myslím, dieťa; len ho vezmi ochotne. Boh zná, prečo ťa za touto osobou posiela, tak,
         ako znal, keď ťa poslal za mnou, ako mne poslúžiš.“
   </p>
   <p>
    „To teda naozaj budem ako v Jeho službe?“
   </p>
   <p>
    „Istotne budeš Jeho malým služobníkom.“
   </p>
   <p>
    „Snáď to dá
    <span class="emphasis">
     <em>
      mne
     </em>
    </span>
    , že jej toho chlapca nájdem,“ rozradoval sa Paľko.
   </p>
   <p>
    „Akého chlapca?“
   </p>
   <p>
    „Ach, keď to nikomu nesmiem povedať, deduško mi zakázal; ani ujčekovi Lesinovi, ani
         ujčekovi Liškovi. Ach, ale vás však, pán farár, deduško nemenoval, vám to teda môžem
         povedať.“
   </p>
   <p>
    Nuž povedal Paľko. A divil sa, že pán farár hodnú chvíľu mu nič nehovoril, len sa tak
         divno akosi na neho díval.
   </p>
   <p>
    „Paľko, a koľký si ty bol, keď ťa mamička našla?“ spytoval sa po chvíli.
   </p>
   <p>
    „Že som mal poldruha roka.“
   </p>
   <p>
    „A to ujčekovo Lesinovo dieťa je tiež chlapec?“
   </p>
   <p>
    „Tiež a ešte malé, v košieľke.“
   </p>
   <p>
    „Cesty Božie sú divné. No, a myslím, že tebe to dá Pán Ježiš, aby si tej nešťastnej žene
         toho chlapca našiel. No, Paľko, poslúž jej ochotne rád všetko. Raz budeš snáď Pánu Ježišovi
         ďakovať, že si to mohol a smel.“
   </p>
   <p>
    Paľkovi bolo tak divno, tak slávnostne okolo srdca. Chvíľu mlčky skrýval tvár na
         pánových kolenách. No zrazu ju zdvihol.
   </p>
   <p>
    „Ach, však som smutný!“
   </p>
   <p>
    „Smutný? A prečo?“
   </p>
   <p>
    „Keď som ja tomu nerozumel, že ma to On volá, a nechcel som.“
   </p>
   <p>
    „Nuž, urobil si tak, ako aj my veľkí robievame: najprv sa Pánu ponúkame do služby, a keď
         nám niečo proti mysli rozkáže, tak nechceme poslúchnuť. Zabúdame, že On hovorí:
    <span class="emphasis">
     <em>
      „Zapri seba sám a nasleduj ma.“
     </em>
    </span>
    Ale nesmúť, dieťa, to ti nepomôže;
         radšej sa pomodli! Vyznaj, že si tak nedobre robil. Odpros, On odpustí, a potom Mu slúž pri
         tetičke Lesinovej tak verne, ako si Mu slúžil pri mne.“
   </p>
   <p>
    Nedal sa Paľko dva razy ponúkať, ach nie; vylial celé svoje naľakané srdiečko pred Pánom
         Ježišom. Vyplakal sa, sľúbil ešte raz, že už bude verne slúžiť. A pán farár modlil sa nad
         ním a za neho; prosil, aby Paľko mohol byť aj Lesinovcom tým „malým pacholiatkom“, ktoré by
         ich doviedlo k Pánu Ježišovi, tak ako bol jemu.
   </p>
   <p>
    Potom Paľka bozkal, utrel mu slzy z očí a hovorí:
   </p>
   <p>
    „Neboj sa, však my preto zostaneme dobrými kamarátmi; lebo my sme oba služobníkmi
         jedného veľkého Pána. Kedykoľvek prídeš do dediny, vždy ma navštív. Tvoj Zákon ti dám;
         budeš ho potrebovať. Však ja mám doma celú Bibliu a ešte si opatrím.“
   </p>
   <p>
    Vytiahol pán farár knižku, pritisol si ju na rty, a oddal ju naspäť malému majiteľovi.
         „Ó, by všade vykonala to, čo pri mne,“ povedal, majúc oči plné sĺz.
   </p>
   <p>
    Potom zašli spolu do horárne. Tam sa Paľko odobral od pána horára i od jeho panej. Tým
         obom nebolo po vôli, že ho starý Juriga pýta späť. No, pán farár deduška vyhováral. „Veď ja
         už cesty znám, a za tie tri dni sa obídem aj bez Paľka.“
   </p>
   <p>
    Dostal Paľko od pána horára píšťalku, aby mohol na Dunaja pískať, aj novučkú novú
         korunu; od pani horárovej plný uzlík všeličoho, či od šiat a či do kuchyne; sotva to
         niesol.
   </p>
   <p>
    Pán farár vyprevadil ho až do ich búdy. Išiel sa sám deduškovi poďakovať, a dal mu za to
         pekný, nový peniaz.
   </p>
   <p>
    „Keď pôjdeš okolo horárne, vždy nás prídi pozrieť,“ povedala pani horárová, „aj keby si
         nemal čo predávať.“
   </p>
   <p>
    Sľúbil Paľko rád.
   </p>
   <p>
    Nedivil sa už deduško, že sa Paľkovi od pána farára nechcelo. Bol tento akýsi veľmi
         dobrý pán; hoci bolo na ňom naozaj vidieť, že nie je zdravý. Myslel, že Paľkovi ale dve koruny
    <sup>
     [
     <a class="footnote" href="#ftn.id2581287" name="id2581287">
      50
     </a>
     ]
    </sup>
    dá — však ho aj prechoval — a on desať! A jemu, Jurigovi, druhých desať, aby
         chlapca ľahšie vychoval, keď ho má „pre Božiu odplatu“.
   </p>
   <p>
    Keď pán farár odišiel, rozviazal Juriga uzlík z horárne.
   </p>
   <p>
    „Počuj, chlapče,“ zasmial sa, „ty si dobre slúžil. Nech Pán Boh tú pani horárovú
         požehná, že sa tak o nás postarala.“
   </p>
   <p>
    „Pravda, deduško, že sa už tak celkom nemusíte o mňa starať; už niečo aj pre vás
         vyrobím.“
   </p>
   <p>
    „Veru áno, synku. Z tých desať korún môžem si na zimu zadovážiť nové krpce; dosť som sa
         staral, kde na ne vezmem, a hľa! Tuším je to pravda, čo je v tom Slove Božom:
    <span class="emphasis">
     <em>
      ,Hľadajte najprv kráľovstvo Božie a jeho spravodlivosť, a to všetko bude vám
            pridané.‘
     </em>
    </span>
    Ako keby nám to sám Pán Boh z neba zhodil. Teba už môžem poriadne
         zaobuť a zašatiť, keď pridám k tomu, čo si vyrobil: a aj seba zaobujem, aj spodného
         oblečenia si zadovážime. A čos’ doniesol mastného a všeličoho, potrvá nám aj za dva týždne.
         Nedarmo je v tom Slove Božom napísané, že
    <span class="emphasis">
     <em>
      ,Boh je láska‘
     </em>
    </span>
    !“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581287" name="ftn.id2581287">
        50
       </a>
       ]
      </sup>
      <span class="emphasis">
       <em>
        ale (dve koruny)
       </em>
      </span>
      — aspoň (dve koruny)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581352">
       </a>
       12
      </h2>
     </div>
    </div>
   </div>
   <p>
   </p>
   <p>
   </p>
   <p>
    Všelijako predstavoval si Juriga ten spoločný život s pomätenou Lesinovou ženou. Bol
         hotový aj niečo preniesť, aby svojmu mladému priateľovi poľahčil život; ale že by to bolo
         tak, ako to potom bolo, to si nikto z nich nemyslel.
   </p>
   <p>
    Prišli Lesinovci v pondelok podvečer. Boli ustatí. Vďačne prijali prichystanú polievku;
         opravili si trochu lôžko. Doniesli si plachty, podušku aj prikrývku, a ľahli si spať.
   </p>
   <p>
    Až na druhý deň prizrel sa Juriga Lesinovej.
   </p>
   <p>
    „Chuderka,“ poľutoval ju v srdci, „aká ešte mladá, najviac ak má 26 rokov, a pekná,
         naozaj pekná. — Ba, na koho sa len ponáša? — Čo len ako s ňou budeme!“
   </p>
   <p>
    Ach, a oni ani nevedeli, že ju majú tu len natoľko, že hneď ráno navarila im dobrú
         polievku a podelila aj Jurigu, aj Paľka — ba aj Dunaja, ktorý ju veľmi vítal — koláčom,
         ktorý so sebou priniesla. Paľkovi aj orechy doniesla. A keď mu Lesina odovzdával nové šaty
         i klobúk, pomáhala chlapca obliekať. Bola k nemu hneď z príchodu veľmi dobrá. A hoci takto
         medzi veľkými nerozprávala skoro nič, keď boli s chlapcom sami, hneď sa rozprávala. Mala
         veľmi milý, pekný hlas, trochu taký smutný, ako keď boriny šumia.
   </p>
   <p>
    Keď Liška prišiel, dala aj tomu koláč. Čo sa jej pýtal, odpovedala. Musel si rubač vždy
         oči utierať, tak ho čosi v nich svrbelo, keď na ňu hľadel.
   </p>
   <p>
    „Dobres’ to ty, synku, urobil, žes’ ju sem doviedol,“ povedal o týždeň Juriga Lesinovi.
         „Darmos’ nemyslel, že sa s tým mojím chlapcom poteší.“
   </p>
   <p>
    „Kto by sa s tým nepotešil,“ vzdychol Lesina.
   </p>
   <p>
    Pokojne mohli oni odísť rúbať v nádeji, že nebude mladej žene smutno. Ach, nebolo; veď
         ani chvíľu nepostávala, poprala, čo kde našla špinavé, aj Jurigovi, aj Paľkovi; varila,
         upratovala. Krájala a sušila hríby, ktoré s Paľkom nahľadali aj všelijaké zeliny. A keď
         nemala čo robiť, obšívala im šaty; aj Liškovi obšila košeľu. A zase vyšívala aj nové, pekné
         rukávce.
   </p>
   <p>
    Nuž to sa musí nechať, že ju Paľko veľmi dobre obsluhoval. A všetko jej už porozprával,
         aj o svojej slnečnej krajine. Však hneď vo štvrtok ju tam zaviedol. Aj svoju knihu jej
         ukázal, a učil ju v nej slová poznávať. Počúvala ho rada. Niekedy sa veľmi zamyslela, a
         bola potom taká smutná.
   </p>
   <p>
    Vedel Paľko, že iste premýšľa nad tým svojím chlapcom. Mal ju veľmi rád, kamdiaľ radšej.
         Keď išli do hôr, vždy sa spolu viedli ako dve deti.
   </p>
   <p>
    Raz, ako taká zamyslená sedela nad šitím, kľakol si Paľko k nej; oprel si zlatovlasú
         hlavu o jej plece.
   </p>
   <p>
    „Tetička, želiete, pravda, za tým vaším chlapcom; ale nebojte sa, však ho my dvaja
         nájdeme; prosil som Pána Ježiša, On mi to dá.“
   </p>
   <p>
    Strhla sa. Hľadí na neho. Potom pritúlila si jeho hlavu k sebe. Ručník sa jej zviezol a
         slnce svietilo na dve zlatými vlasmi vrúbené tváre, ktoré boli biele, pekné, na lícach
         ružové, ako jedna.
   </p>
   <p>
    „Nájdeš mi ho, Paľko?“
   </p>
   <p>
    „Nájdem, tetička; len mi musíte povedať, aké bolo.“
   </p>
   <p>
    „Také ako ty; ale malinké.“
   </p>
   <p>
    „Vedelo už bežkať?“ vyzvedal Paľko ďalej a ovinul útle rameno okolo tetičkinho hrdla.
         Ach, veď to už bolo tak dávno, čo ho materinská ruka nepohladila!
   </p>
   <p>
    „Ó áno; keď som ho viedla už hodný kus so mnou prešlo, aj samo.“
   </p>
   <p>
    „A ako sa ten váš chlapec volal?“
   </p>
   <p>
    „Miško sme mu dali meno.“
   </p>
   <p>
    „No tak keď zase pôjdeme hľadať, budeme volať: Miško! Miško! No, to vy musíte volať,
         lebo mňa by sa snáď bál, keď je maličký. Tetička,“ vymanil sa chlapec z objatia mladej
         ženy, „a kedy sa vám to ten chlapec stratil?“
   </p>
   <p>
    „Kedy?“ otvorila veľké oči. „Neviem, Paľko. Keď ja mám takú divnú hlavu; niekedy ma
         bolí, a potom neznám nič. Ale tu v tých horách je mi dobre; nemám takú ťarchu pri srdci,
         ako tam u nás.“
   </p>
   <p>
    „Viete čo, mohli by ste tu s nami vždy zostať. V zime by sme išli do dediny, však v
         našej chalupe je dosť miesta; máme aj izbu, aj kuchyňu, aj komoru, zmestili by sme sa.“
   </p>
   <p>
    „Ja by som rada zostala pri tebe.“ Paľkove oči zvlhli slzami. Cítil zo slov mladej ženy
         lásku.
   </p>
   <p>
    „Však aj ja vás mám rád, verte,“ ubezpečoval vrelo; „i keď som ani nechcel, aby ste
         prišli, a nechcelo sa mi vám slúžiť, keď som musel pána farára opustiť. On ma tak mnoho
         dobrého učil! Ale, pravda, vám teraz verne slúžim, bude Pán Ježiš so mnou spokojný!? A ak
         je to ten môj kríž, to on veru nie je ťažký, ani ma netlačí. — No, hovorili sme o tom vašom
         chlapcovi.“
   </p>
   <p>
    „Áno. Tam doma ľudia hovoria, že ho iste divý kanec roztrhal; ale ja tomu neverím,“
         zakrútila rozhodne hlavou. „Ja viem, že ono žije; a preto si ho musím hľadať. Ja neverím
         tým rečiam.“
   </p>
   <p>
    „Ani neverte,“ rozhorleno uspokojoval Paľko; „to sú len také reči. Však aj ja som bol
         maličký, keď som sa to v tých horách za Váhom stratil a mamička ma našla. Pán Ježiš nedal,
         aby ma divá zver roztrhala. On aj toho vášho chlapca ochránil. Však aj Jeho ten drak, ten
         Herodes len-len že nezožral, a predsa mu Ho Jozef a Mária odniesli.“
   </p>
   <p>
    „Teda aj teba tvoja mamička našla?“ potešila sa Lesinová. „A ako to bolo?“
   </p>
   <p>
    „Ak chcete, poviem vám to od začiatku. Mamička zbierala hríby. Počuje kdesi dieťa
         plakať. Išla sa podívať, a tu že videla také malé chlapča, v košieľke a bosé, ísť po
         chodníčku. Pýtalo si vody. Dala mu vody aj chlebíčka. A keď nevedela, čie je, doniesla ho
         domov. Tam, čo ja viem, ako, dala sa medzi svetom dopytovať, či niekto dieťa nehľadá; ale
         nehľadal. Nuž tak si ma nechala tiež pre Božiu odplatu, ako deduško Juriga. Ale tetička,“
         pretrhol reč chlapec, „veď toho vášho Miška tiež niekto tak mohol nájsť a má ho u seba; a
         to my ho darmo budeme hľadať po horách. Ktovie, kde, u koho je ono schované.“
   </p>
   <p>
    Lesinová sa prudko narovnala a tisnúc obe ruky na čelo, strnule
    <sup>
     [
     <a class="footnote" href="#ftn.id2581623" name="id2581623">
      51
     </a>
     ]
    </sup>
    hľadela do hôr. Ústa jej opakovali polohlasne:
   </p>
   <p>
    „Ktovie, kde ono je schované!“
   </p>
   <p>
    „Nebojte sa,“ tešil ju Paľko, „však Pán Ježiš iste vie, kde ono je; budeme Ho prosiť, On
         nám ho pomôže nájsť. A však teraz mnoho žien chodí do hôr, každej sa opýtam, či chlapca
         nenašla; snáď natrafíme na tú, ktorá ho má.“
   </p>
   <p>
    Od toho času každý deň rozprávala sa Lesinová s Paľkom o svojom Miškovi. Musel ju Paľko
         učiť, ako sa má modliť k Pánu Ježišovi, aby jej povedal, kde svojho chlapca má. Že žije, a
         že jej ho dá nájsť, verila. Zo dňa na deň stávala sa zhovorčivejšou. Na bledej tvári začali
         jej kvitnúť ružičky.
   </p>
   <p>
    Juriga vždy musel premýšľať, komu sa len tak veľmi podobá. Dobre im bolo všetkým pri
         nej. No však aj oni jej čo len na očiach videli, všetko urobili.
   </p>
   <p>
    Lesina ani nevedel, ako si ju má obslúžiť. Keď prišli, tak chvíľami od neho bočila,
         akoby sa ho bála; teraz už nie. Keď si doniesol kus dreva a začal z neho lyžice dlabať pred
         búdou, prišla a sadla si k nemu so svojím vyšívaním, a chvíľami tak milo na neho pozerala,
         že sa musel držať, aby nevyskočil a nejak búrlivo neukázal jej svoju radosť.
   </p>
   <p>
    Keď čítal zo Zákona, sadla si vždy až k nemu a tak ho počúvala.
   </p>
   <p>
    V tých dňoch naučil sa Lesina veriť, že je Boh dobrý k hriešnemu človeku; a naučil sa
         modliť k Pánu Ježišovi, aby mu uzdravil milovanú ženu. Lebo rozprával Paľko, keď čítali,
         ako to a oné vysvetľoval pán farár, a že on hľadal a našiel cestu do tej pravej slnečnej
         krajiny.
   </p>
   <p>
    Zatúžil ju aj on nájsť; ale nechcel, ba nesmel by tam prísť bez svojej ženy. Ako by
         mohol svätý Boh prijať jeho na milosť, keď ona taká, ako bola, nemohla uveriť v Pána
         Ježiša.
   </p>
   <p>
    Nečítali teraz knihu len riadok za riadkom, čítali od začiatku, aby prišli potiaľ,
         pokiaľ si bol Paľko v slnečnej krajine prečítal. Kamdiaľ lepšie tomu rozumeli. Dva razy
         veľmi pršalo, nemohli robiť; vtedy ani nevedeli, ako im deň prešiel pri tom Svätom písme.
   </p>
   <p>
    Liška sa ich vždy pridŕžal, len spávať chodil do svojej búdy; aj to niekedy Paľka vzal
         so sebou a dlho sa do noci spolu rozprávali.
   </p>
   <p>
    Nuž prial si Lesina z celej duše nájsť cestu spasenia. Modlil sa, aby ju aj jeho žena
         mohla nájsť; lebo on neveril, že by mu chlapča žilo. Veril, že je ono už tam, v tej
         slnečnej krajine, a tam že si ho ona nájde, aj on.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581623" name="ftn.id2581623">
        51
       </a>
       ]
      </sup>
      <span class="emphasis">
       <em>
        strnulo
       </em>
      </span>
      — meravo
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581751">
       </a>
       13
      </h2>
     </div>
    </div>
   </div>
   <p>
   </p>
   <p>
   </p>
   <p>
    Aj keď im tak dobre bolo spolu žiť, ako ešte nikdy nikomu, Paľkovi predsa čosi chýbalo.
         Taká sa ho niekedy zmocnila túžba po pánu farárovi, že si musel len opakovať:
   </p>
   <p>
    „Pane Ježišu, však ja ten kríž poslušne nesiem, pravda; ale on ma predsa tlačí, i keď
         ani nemám plecia ubičované, ako si ich mal Ty.“
   </p>
   <p>
    Cítila malá duša, že tu predsa nikoho nemá, kto by jej rozumel, a že pán farár by
         rozumel — iste rozumel.
   </p>
   <p>
    Do dediny nešiel nikto z nich za celý ten čas, lebo práve v nedeľu tak veľmi pršalo; a
         na druhú nedeľu išli len deduško s ujčekom Lesinom a ujček Liška.
   </p>
   <p>
    Ale keď sa o druhej odpoludnia vrátili, vypýtal sa Paľko do horárne; že zanesie hríby,
         ktoré včera nazbieral, z vďačnosti za to, čo mu pani horárová dala. Vzal si Dunaja, a už
         išli spolu.
   </p>
   <p>
    Chlapcovi bolo ako vtáčatku, ktoré vypustili z klietky.
   </p>
   <p>
    A Dunaj sa netak tešil, že sa konečne nemusí s nikým deliť o priazeň svojho malého pána.
   </p>
   <p>
    „Tam sa aspoň dozviem, ako sa má pán farár,“ tešil sa Paľko.
   </p>
   <p>
    Zase volal do hory: „Ichuchú! Haló!“ No potom si radšej začal spievať pesničku, ktorú ho
         tetička Lesinová naučila. Tak prišli k horárni.
   </p>
   <p>
    Tam našiel Paľko pani horárovú samotnú.
   </p>
   <p>
    „Deduško vás pekne pozdravuje,“ oznamoval veselo. „Doniesol som vám ručník z toho
         uzlíka, a posiela vám z vďačnosti trochu hríbov.“
   </p>
   <p>
    „No, pozrime! Kdes’ ich ešte nahľadal? Aké pekné! Povedz deduškovi, že ho tiež
         pozdravujem, a pekne dám ďakovať. A sadni si; dostaneš trochu kávy. Som len sama, bude mi
         veselšie. Však snáď nemusíš hneď domov bežať?“
   </p>
   <p>
    „Ach nie,“ potešil sa Paľko. Aspoň sa bude môcť na pána farára spýtať.
   </p>
   <p>
    Nuž keď po chvíli s pani horárovou olovrantovali, pozrel zrazu prosebno na paniu.
   </p>
   <p>
    „Prosím vás, nevedeli by ste mi povedať, ako sa má pán farár?“
   </p>
   <p>
    „Náš pán farár? A — dobre, dieťa. Len je to s ním akési divné,“ pokrútila pani hlavou.
   </p>
   <p>
    „Prečo divné?“
   </p>
   <p>
    „Nuž on aj minulú nedeľu aj dnes tak kázal ako ešte nikdy predtým.“ Pani horárová
         hovorila ako k seberovnému; snáď preto, keď ju Paľko tak veľmi pozorne počúval.
   </p>
   <p>
    „Však,“ prikývol chlapec zlatovlasou hlavou, „mne to hneď vtedy ráno pán farár povedal,
         keď som u neho spal, že tak bude kázať, ako ešte nikdy nie. To viete preto, keď našiel
         cestu do tej krajiny, kde slnce nikdy nezapadá.“
   </p>
   <p>
    „Teda aj tebe to hovoril chlapče? Veď aj tam, na kazateľni v tú prvú nedeľu povedal nám
         také divné slová. Keby si s ním nebol býval týždne vo dne, v noci, ani by som ti ich
         nehovorila; si ešte len dieťa. Nuž hovoril, že nás dosiaľ ako cirkevný pastier dobre
         neviedol, že sám neznal tú pravú a istú cestu, že nebol sám z Boha narodený, že nevedel
         iste, či sú mu jeho hriechy odpustené. Že čo znal o Pánu Ježišovi Kristovi, to nám kázaval:
         ale pritom on sám že Ho nemal. Povedal nám, že ani my Ho ešte nemáme; a on že teraz smie
         nám ukázať cestu a doviesť nás až k Nemu. Jemu že Pán Boh učinil milosť, a prijal ho za
         svojho syna.
   </p>
   <p>
    Opakovať ti to neviem, synku; ale ani zabudnúť tú kázeň nemôžem; ale ani tú dnešnú.
         Sotva som sa tej nedele dočkala! Chcela som vedieť, ako nám to bude pán farár tú cestu
         ukazovať. A on nám ukázal aký je Pán Boh veľmi svätý a veľmi dobrý, a akí sme my veľkí
         hriešnici; a že večne musíme zahynúť, ak sa k Bohu nevrátime, ak nepôjdeme k Pánu Ježišovi.
   </p>
   <p>
    Ani muchu nebolo počuť v kostole, tak bolo ticho; nikto nespal. Ja ti to chlapče povedať
         neviem; ale tuším to ani nebol pán farár na tej kazateľni. Tak sa tie slová celkom ináče
         počúvali.
   </p>
   <p>
    Keď sme vyšli z kostola, stáli ľudia v skupinách; tak sme boli prestrašení, ani čoby
         práve už mal ten súdny deň prísť, ktorý spomínal. Spomínal, že našiel cestu k Bohu a Kristu
         čítaním akejsi knihy. To som dobre nedočula, čo v nej bolo napísané, aby ju vraj človek
         riadok za riadkom čítal.“
   </p>
   <p>
    „Ach, veď ja ju mám tu!“ vyskočil Paľko, a už ťahá spoza košele svoj najvzácnejší
         poklad.
   </p>
   <p>
    „Ty že tú knihu máš?“ zvolala pani s údivom. Utrela a nasadila si rýchle okuliare. A keď
         jej Paľko ukázal prvú stranu, čítala nahlas:
   </p>
   <p>
    <span class="emphasis">
     <em>
      „,Čítaj pozorne riadok za riadkom!‘
     </em>
    </span>
    Kdes’ tú knihu vzal, chlapče?
         Dal ti ju snáď pán farár?“
   </p>
   <p>
    „Ach nie. Ja som ju dal jemu.“
   </p>
   <p>
    Musel Paľko znovu rozprávať, ako našiel svoj poklad. Netak ho pani horárová počúvala.
         Rozprával aj, ako spolu s pánom farárom z tej knihy čítavali, a prijali oba Pána Ježiša,
         tak ako Marta, a Ducha Svätého, ako kvapôčka rosy prijala slniečko.
   </p>
   <p>
    „Ach, dieťa, ty hovoríš ako nejaký svätý, alebo Syn Boží, keď sa to s tými mudrcami
         hádal,“ divila sa pani. „Nenechal by si mi tú knihu?“
   </p>
   <p>
    Premýšľal trochu.
   </p>
   <p>
    „Nechal by som, tetička; ale keď som sám ešte nie na konci. Ujček Lesina doniesol z domu
         celú Bibliu; z tej nám teraz číta. Ale ja si tiež čítam, keď idem do slnečnej krajiny; a
         keď s tetičkou Lesinovou zeliny zbierame, čítam jej. Tam by som si tú veľkú knihu ani vziať
         nemohol; a nevyznám sa v nej tak, ako v tejto.“
   </p>
   <p>
    Bezradno hľadel chlapec chvíľu pred seba.
   </p>
   <p>
    „Ale už viem čo,“ zajasá zrazu. „Pán farár, keď mi knižku naspäť dal povedal, že si
         druhú zadováži. Musí ich teda ešte aj viac byť na svete.“
   </p>
   <p>
    „To že povedal?“ potešila sa pani. „Tak vieš čo, Paľko, však tvoj deduško sa nebude snáď
         hnevať, keď dnes prídeš neskôr; je nedeľa, obíde sa bez teba. Mám ktorési veci, ktoré by
         som rada poslala pánu farárovi, nezaniesol by si mu to a nespýtal by si sa ho, či by aj mne
         takú knihu kúpil? Však ja rada zaplatím, nech stojí čo chce. Zanesieš?“
   </p>
   <p>
    „Veľmi rád!“ potešil sa Paľko netak. „Aspoň aj pána farára uvidím.“
   </p>
   <p>
    Díval sa chlapec, ako balila pani horárová do koša dve jarabice, vajcia, ba aj z tých
         hríbov, čo on doniesol, hodný kus ovčieho syra a čerstvé maslo.
   </p>
   <p>
    „To zanes pánu farárovi,“ hovorila pritom; „že dám veľmi pekne pozdravovať, aby vďačne
         prijal. A že nijako nemôžem zabudnúť na tie jeho kázne. Nech sa modlí za mňa, aby som aj ja
         tú cestu k Bohu našla, a nemusela večne zahynúť. Čo mi rozkáže spraviť, všetko spravím;
         akokoľvek ma ďaleko pošle na púť, pôjdem; aj na omše, len aby som nemusela večne zahynúť.“
   </p>
   <p>
    Myslel Paľko nad tými slovami ešte aj, keď už bolo pol cesty do dediny za ním.
   </p>
   <p>
    „Čo to tá pani horárová hovorila? Však Pán Ježiš kázal len:
    <span class="emphasis">
     <em>
      ,Poďte ku
            mne.‘
     </em>
    </span>
    A tá Marta nechodila nikam na púť, nedávala peniaze; ona len prijala
         Pána Ježiša. Tá pani horárová iste nezná o tom hadovi, tak ako ja som neznal; alebo o tých
         Izraelcoch v Egypte, ktorí preto nezahynuli, keď ten baránok za nich umrel. A Ty, Pane
         Ježišu, si tým Božím Baránkom, ktorý za nás umrel na kríži! Že som jej to nepovedal! No
         však keď prídem naspäť, ak nezabudnem, potom jej poviem. A keď bude mať tú knižku, dozvie
         sa. Aj teraz som jej moju nechal tam, kým sa vrátim, môže si čítať. Len keď to nie je hneď
         na začiatku! Nuž, musí to človek čítať riadok za riadkom, však tak na to príde.“
   </p>
   <p>
    Ani sa nenazdal Paľko, len keď už bol na fare. V chodbe stretla ho slúžka.
   </p>
   <p>
    „Pán farár si trochu ľahol,“ hovorí. „Nepustila by som druhého za ním; ale teba pustím.
         Povedal, že kedykoľvek prídeš, aby som ťa hneď za ním poslala. Ukáž pánu farárovi, čo si v
         koši doniesol; potom to daj von starej panej.“
   </p>
   <p>
    Vkĺzol Paľko do pánovej izby. Pozrel najskôr na posteľ, potom na pohovku. Pán farár
         ležal na pohovke. Mal oči zavreté; ale ich hneď otvoril.
   </p>
   <p>
    „Vitaj, Paľko! Konečne ideš!“ vystrel mu obe ruky proti. „Už som myslel, že si na mňa
         zabudol. No, neplač. Však ja viem, že bys’ bol rád prišiel.“
   </p>
   <p>
    „A netak rád; to môžete vedieť!“ utrel si chlapec oči. Postavil kôš. Kľakol ku pohovke
         a, čo ešte nikdy neurobil, objal pána tak, ako robieval tetičke Lesinovej; pritúlil svoju
         ružovú, rozohriatu tvár k jeho bledej.
   </p>
   <p>
    Padol tento nečakaný úprimný prejav detinskej lásky osamelému mužovi akosi veľmi dobre.
         Pritúlil dieťa k sebe a vtlačil mu dlhý bozk na čisté, detské čelo.
   </p>
   <p>
    „Prečo ležíte?“ staral sa chlapec. „Ste ustatý? Alebo vás niečo bolí?“
   </p>
   <p>
    „Aj som trochu ustatý, Paľko, aj ma akosi pichá v boku i v prsiach; nemôžem dobre
         dýchať, keď chodím. Druhým som ešte o tom nepovedal. Tebe preto hovorím, lebo ty mi pomôžeš
         prosiť Pána Ježiša, aby ma uzdravil, pravda?“
   </p>
   <p>
    „Iste vám pomôžem; a aj hneď prosme. Až potom vám poviem, prečo som prišiel. — „Pane
         Ježišu, milý, dobrý Pane Ježišu,““ hovorí Paľko, „však si tu s nami, uzdrav pána farára.
         Vieš, keby bol chorý, nemohol by ani kázať, ani nič; a veď musí tým mnohým ľuďom povedať o
         tej ceste, aj pani horárovej.“
   </p>
   <p>
    „Áno, Baránku Boží, ktorý si naše nemoci — i moje — niesol,“ doložil pán farár, „a
         sľubuješ, že za čo by sme ťa dvaja prosili, dáš — odvráť túto nemoc. Tak rád by som Ti ešte
         slúžil, tak rád by som posvietil tým svetlom, ktoré si mi dal. Hynie ľud Tvoj vo tmách.
         Roky bol som slepým vodcom slepých, nádenníkom, ktorý nešiel pred ovcami. Ó, daj mi aspoň
         niečo napraviť z toho, čo som zameškal! Som ešte mladý; život leží predo mnou. Ak ma
         uzdravíš, sľubujem Ti, že ako tá svieca na oltári Božom, celý sa strávim v Tvojej službe.
         Amen.“
   </p>
   <p>
    V izbe chvíľu vládla posvätná tíšina, ani v chráme. Prvý prerušil ju Paľko.
   </p>
   <p>
    „On nás počul a spraví, iste spraví, za čo sme Ho prosili.“
   </p>
   <p>
    „Verím, Paľko. Len aj ďalej pros za mňa; však vieš, sme oba služobníci jedného Pána,
         musíme si pomáhať.“
   </p>
   <p>
    „A je vám už lepšie, pravda.“
   </p>
   <p>
    „Je mi lepšie. Hneď keď si prišiel, mi odľahlo. Vieš Paľko, aj ja tak nikoho nemám, ako
         ty; a keď som tu ležal sám a sám s tou ťarchou na prsiach, bolo mi smutno.“
   </p>
   <p>
    „Nemáte tiež mamičku, ani tatíčka?“
   </p>
   <p>
    „Oni už dávno umreli.“
   </p>
   <p>
    „Ani nejakého deduška, alebo brata?“
   </p>
   <p>
    „Bratov i sestry som mal. Všetci — už odrastení — pomreli na suchotiny.“
    <sup>
     [
     <a class="footnote" href="#ftn.id2582249" name="id2582249">
      52
     </a>
     ]
    </sup>
   </p>
   <p>
    „A však tá, ktorá tu bola, to bola tiež vaša sestra!?“
   </p>
   <p>
    „Áno; tá ešte žije. Ale je ďaleko. Má muža a svoje dietky. Keby som ochorel, nemôže ma
         prísť opatrovať.“
   </p>
   <p>
    „A tá stará pani, ktorá tu býva?“
   </p>
   <p>
    „To je najstaršia sestra po mojom tatíčkovi. Prv než si prišiel, pripadal som si taký
         opustený ako Pán Ježiš v Getsemane. Nuž On ťa za mnou poslal; buď Mu za to vďaka. Ale tuším
         si mi aj čosi doniesol?“
   </p>
   <p>
    „Veru, skoro by som bol zabudol,“ potešil sa Paľko. „Netaké dobré veci vám pani horárová
         posiela; to iste, aby ste skôr ozdraveli. Pozrite, jarabice — tie však chudiatka bolo škoda
         zastreliť — koľko vajec a ten syr, ktorý ste to tak radi jedli; ba tu dolu je aj kus toho
         čierneho chleba, ktorý ste tiež mali radi, a koľká guľa masla!“
   </p>
   <p>
    „No áno, samé dobré veci, Paľko. Od rána som skoro nič nejedol; nebolo veľa času. Boli
         dve kázne, pohreb a všeličo iné. Teraz už cítim hlad. Hen na stolíku je nôž; odkroj sebe aj
         mne chlebíka, okúsim to maslo a ten syr.“
   </p>
   <p>
    Nuž okúsili. No Paľko videl, že pán farár tomu veľmi neublížil; zato jeho núkal, aby len
         jedol. A aj Dunaja kázal zavolať a nadelil mu.
   </p>
   <p>
    Potom kázal, aby kôš odniesol a poprosil, žeby ho stará pani vyprázdnila. Ba dovolil
         Paľkovi, že mu smie aj vody doniesť. Tej sa s chuťou napil! Bolo mu akosi teplo.
   </p>
   <p>
    Potom Paľko odovzdal odkaz od pani horárovej a vyrozprával všetko, čo od nej počul.
         Nebol by veru myslel, že sa pán farár tak veľmi tomu poteší. Sadol si najskôr na pohovke,
         potom vstal, prešiel k stolíku, i keď si pri tom musel ruku na bok položiť. Zobral tam
         knihy ešte v papieri zabalené. Jednu vybalil.
   </p>
   <p>
    „Chvála Bohu, obstaral som hneď viacej a nevedel, že ich už budem potrebovať.“
   </p>
   <p>
    Sadol k stolu a písal na prvú stránku tie isté slová, ktoré boli tam v Paľkovej knihe,
         no ešte i dakoľko viac. Potom si zložil ruky na tej knihe a modlil sa, až dokiaľ nevošla
         stará pani Malinová. Doniesla kôš — ale nie prázdny.
   </p>
   <p>
    „Nabalila som tam trochu pre Paľka, aj pre jeho deduška,“ hovorila pánu farárovi. „No,
         ty si akýsi celý premenený. Nebolo by lepšie, keby si si ľahol do postele?“ starala sa. A
         hneď aj začala odostielať posteľ.
   </p>
   <p>
    „Veď potom, tetinka. Pôjdem najskôr ešte kúsok cez záhradu, vyprevadiť Paľka. Musí už
         ísť domov; má ďaleko.“
   </p>
   <p>
    Ach, nikdy to tak Paľkovi ťažko nepadlo. Najradšej by sa bol rozplakal.
   </p>
   <p>
    „Keby ste mi dovolili, ja by som, tuším, najradšej tu pri vás zostal,“ hovoril už v
         záhradke, „keď ste taký sám, chudáčik.“
   </p>
   <p>
    „Nemôžeš zostať. Deduško ani nevie, kde si, staral by sa; a pani horárová tiež. Len ty
         pekne choď; ale nebež, aby si sa nezaparil a neprechladol. Mňa si už potešil. A však vieš,
         prijal som Pána Ježiša do fary; On je tu so mnou. Bolo mi smutno len preto, že som na Neho
         zabudol; ale už nezabudnem. Vieš čo, Paľko? Popros deduška, aby zajtra prišiel trochu ku
         mne; že sa čosi vážne musím s ním rozprávať,“ povedal pán farár, keď sa konečne lúčili. Veď
         nebolo to tak hneď, lebo začal sa potom vypytovať, ako Paľko slúži tetičke Lesinovej, a
         tento mal mnoho čo rozprávať. Pán farár ho vyprevadil až temer po horu. Aj tam ešte chvíľu
         spolu sedeli.
   </p>
   <p>
    Už sa hodne zotmelo, keď sa Paľko vrátil domov. Deduško s Lesinom ho už išli aj hľadať.
         Lebo keď musel v horárni knižku odovzdať — a hoci sa tam nič nebavil,
    <sup>
     [
     <a class="footnote" href="#ftn.id2582410" name="id2582410">
      53
     </a>
     ]
    </sup>
    len čo si svoju knihu vzal a čo videl veľkú radosť pani horárovej — predsa mu
         tým kus času ušlo. Rozpovedal vec, nehrešili ho. Videli, že je ustatý a ospalý.
   </p>
   <p>
    „Čo ten farár chce?“ rozvažoval Juriga, keď už Paľko spal. „Nevieš, Martin?“
   </p>
   <p>
    „Ach,“ zamračil sa Lesina, „iste vás zase chce žiadať, aby ste mu Paľka dali. Takí páni
         majú niekedy všelijaké chúťky. Paľko mi hovoril, že mu raz sľúbil, aj ruku dal, že len k
         nemu pôjde do služby, keď by vás tak Pán Boh odvolal. Možno vás teda chce pýtať, aby ste mu
         ho už za života dali, veď druhé takého pekného chlapca vari ani niet. Ale prosím vás,
         nerobte mi to. Ja neviem, prečo mi je ten chlapec cudzí a ja jemu. Ale tuším by sa mi čosi
         stalo, keby ste ho dali preč, a musel by som si myslieť, že už medzi nás nepríde. Tuším ani
         toho môjho chlapčeka nebol by som mohol mať radšej ako mám jeho.“
   </p>
   <p>
    „Neboj sa,“ utrel si Juriga vlhké oči, „veď mu ho ja nedám. Čo by som sám bez neho
         robil. Myslím si, ak je on tým ,malým pacholiatkom‘, že mňa musí tiež najprv priviesť k
         Bohu. A to bude tá ,Božia odplata‘, ktorú Rázga spomínal.“
   </p>
   <p>
    Chcel sa Lesina začať spytovať, čo to vlastne Paľko hovoril, keď ho to vyprevádzal do
         dediny. Tam doma mnoho myslel na tie slová; tu dodnes pozabudol. Ale začala sa budiť jeho
         žena, aj Paľko.
   </p>
   <p>
    „Spime,“ povie Juriga, „nech ich nebudíme.“
   </p>
   <p>
    No tak spali.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582249" name="ftn.id2582249">
        52
       </a>
       ]
      </sup>
      <span class="emphasis">
       <em>
        suchotiny
       </em>
      </span>
      — tuberkulóza (tbc)
     </p>
    </div>
    <div class="footnote">
     <p>
      <sup>
       [
       <a class="para" href="#id2582410" name="ftn.id2582410">
        53
       </a>
       ]
      </sup>
      <span class="emphasis">
       <em>
        baviť sa
       </em>
      </span>
      — zdržať sa (niekde; časove)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582486">
       </a>
       14
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ale za rána, ešte len zore vstávali, rozmyslel si to Juriga. Mal aj inú prácu v dedine.
         Chcel pozrieť trochu i do svojej chalupy. Kým si to vybaví, môže ísť na tú faru, a ak by
         bolo tak, vyraziť navždy pánovi farárovi tie myšlienky z hlavy.
   </p>
   <p>
    Vo fare stretol slúžku celú uplakanú. Spýtal sa, čo sa jej stalo.
   </p>
   <p>
    „Ach, pán farár nám v noci veľmi ochorel.“
   </p>
   <p>
    „Ba čo nehovoríš! Však bol včera tu u nich ten môj chlapec.“
   </p>
   <p>
    „Paľko je váš? Toho on chudák, má veľmi rád. Včera ho až skoro pod hory vyprevadil. Keď
         som ho stretla v záhrade, povedal mi, že kázal Paľkovi poslať vás a že ak prídete, aby sme
         vás hneď za ním doviedli. Len neviem, či to teraz bude možné; musím sa najprv spýtať. Pán
         lekár práve len čo odišiel.“
   </p>
   <p>
    „A čo sa mu to tak zrazu stalo?“ divil sa Juriga.
   </p>
   <p>
    „Že sa mu pustila krv ústami, aj keď nie veľa; — ale stará pani, chuderka, plače, lebo
         on je vraj z takej rodiny. Všetci bratia a sestry pána farára, okrem najstaršej pomreli na
         to; majú to po matke.“
   </p>
   <p>
    Nuž čakal Juriga v čeľadníku, či ho pustia k nemocnému. Konečne prišla slúžka, aby
         išiel, pán farár že chce; ale aby sa dlho pri ňom nebavil.
   </p>
   <p>
    „Čo mi on chce, keď ma taký nemocný k sebe pustí?“ divno dojatý myslel Juriga, keď
         zastal pri pánovej posteli a zavrel horúcu ruku pána farára do svojej tvrdej.
   </p>
   <p>
    „Dobre, že ste prišli,“ hovorí pán ticho. Poznať, že mu je veľmi zle. „Paľko mi
         rozprával aj to, ako ho našla Rázgova dcéra v horách, aj ako Lesinová hľadá svojho chlapca.
         Opýtajte sa Lesinu, kedy sa mu ten chlapec stratil; a rozpovedzte mu, čo viete o Paľkovi.
         Ja myslím, že je to jedno a to isté dieťa. Nech ho úbohá matka už toľko nehľadá.“
   </p>
   <p>
    Pán postál v reči. Dýchal slabo, ťažko. Zavrel oči ako veľmi ustatý. No zase ich
         otvoril. „Len toľko som vám chcel povedať; viac už nemôžem. Vidíte, som ťažko nemocný. Ak
         mi Pán Ježiš nepomôže, nebudem tu dlho. Pustite Paľka za ten čas ku mne. Máme sa radi; a on
         ma priviedol ku Kristu. Včera mi hneď bolo lepšie, keď prišiel za mnou. Veď vy sa s ním v
         živote ešte dosť natešíte; mne ho doprajte aspoň pri smrti.“
   </p>
   <p>
    „Hneď vám ho pošlem, pán farár,“ sľúbil Juriga, s námahou zadržujúc slzy, a ako omámený
         vyšiel nielen z fary, i z dediny. Ani nezbadal, že ho ľudia pozdravujú, že zadiveno hľadia
         za ním. Ustavične videl ten bledý, ubolený, pekný pánov obličaj; počul ten krotký, dobrý
         hlas, ako prosí: „Mne ho doprajte aspoň pri smrti.“
   </p>
   <p>
    „Ach, Lesina,“ vzdychol starec už v hore. „On, hoci je taký nemocný, staral sa o Paľka i
         o nás. Chcel nám pomôcť najmä tebe; sotva hovoril a predsa ma k sebe pripustil — my sme mu
         ho nedopriali!“
   </p>
   <p>
    „Že som ja na to neprišiel,“ divil sa Juriga sám sebe, „že som hneď na to nepomyslel, na
         Paľka, keď o tých cudzích horách hovoril. No ja som myslel, že sa im to chlapča vlani alebo
         toho roku stratilo. Prečo som mu neporozprával, že Paľko nie je môj?! Však sa ma aj raz
         pýtal, či mi je to po synovi alebo po dcére vnuk. Nech ten pán Malina na to nepríde, mne by
         to do smrti nebolo napadlo. Avšak veru nás nedarmo Pán Boh tak spolu nezviedol.
   </p>
   <p>
    Ešte dnes musí Lesina vedieť, že si dieťa predsa len nezmárnil.“
   </p>
   <p>
    „Ach,“ udrel sa starec do čela, čo som sa narozmýšľal, komu sa to chuderka Lesinová
         podobá, najmä keď si svoje pekné, zlaté vlasy prečesáva. Však ten chlapec akoby jej z oka
         vypadol!“
   </p>
   <p>
    *
   </p>
   <p>
    Neobyčajne rýchle minula sa Jurigovi cesta domov. Akoby bol omladol samou radosťou nad
         tým, aké to on nesie Lesinovi správy.
   </p>
   <p>
    „Len ako mu ich povedať?“ premýšľal, zachádzajúc na chodníček k búde. Tam všetko ticho.
         Chlapec s tetičkou išiel iste zase zbierať liečivé rastliny. „S tetičkou — veď mu je to
         matka!“
   </p>
   <p>
    Bol rád, že ich hneď nemusí vidieť; iste by sa rozplakal.
   </p>
   <p>
    Lesinu našiel v rúbanisku; okresával zoťatý javor.
   </p>
   <p>
    „Už ste doma, ujček?“ divil sa. „No, čo chcel ten kňaz?“
   </p>
   <p>
    „Ach, synku,“ hlas Jurigov sa striasol, „pred tým človekom musíš ty klobúk strhnúť.
         Našiel som ho veľmi nemocného. Zaliala ho v noci krv. Povedal mi, že ho Paľko ku Kristu
         priviedol, a že sa my s ním ešte cez celý život natešíme, aby sme ho jemu nechali pri
         smrti.“
   </p>
   <p>
    „A vy ste mu sľúbili?“ mračno spytuje sa Lesina.
   </p>
   <p>
    „Sľúbil, synku aj splním. Mnoho sme mu dlžni, málo môžeme oplatiť.“
   </p>
   <p>
    „To pre tú desiatku, čo vám dal?“ tvrdo prehodil Lesina a dal sa zúrivo rúbať do stromu.
   </p>
   <p>
    „Nechaj, synku; prestaň trochu v práci; sadni si sem ku mne. Musím sa ťa niečo opýtať.“
   </p>
   <p>
    Polo s nedôverou, polo s nevôľou poslúchol Lesina. Zaťal tešľu do dreva a hodil sa vedľa
         Jurigu do trávy. ,Čo to starcovi napadlo v pondelok postávať?‘
   </p>
   <p>
    No, Juriga pozrel na neho zrazu tak akosi divno. Už-už sa chcel spýtať: „Ako sa to na
         mňa dívate?“
   </p>
   <p>
    „Martin, a kedy, v ktorom roku stratil sa ten tvoj chlapec?“ Mladý muž sa strhol. Túto
         boľavú otázku nečakal.
   </p>
   <p>
    „Prečo sa pýtate?“
   </p>
   <p>
    „Len tak,“ rozkašľal sa Juriga. „Myslím len, keď ho tá tvoja žena tak aj tu po horách
         hľadá, keby tak našla, či by ho poznala?“
   </p>
   <p>
    „Ach, nepoznala. Čoby poznala!“ rozžalostil sa Lesina, zabúdajúc na všetko ostatné — ako
         obyčajne — keď potiaľto v mysli prišiel. „Ona hľadá to malé, poldruharočné dieťa v
         košieľke. A ono by dnes malo už skoro deväť rokov.“
   </p>
   <p>
    A zase sa Juriga rozkašlal. Čosi ho v hrdle dusilo.
   </p>
   <p>
    „Pýtal si sa ma raz,“ začne po chvíľke starec, „či mi je ten môj chlapec po dcére alebo
         po synovi. Vtedy nás pomýlili; tak ti teraz poviem, ako som k nemu prišiel.“
   </p>
   <p>
    I dal sa Juriga rozprávať Paľkove osudy, ktoré sa počúvali ako povesť. Najprv si všetko
         dôkladne vyrozprával. Nakoniec opísal od slova do slova ako to bolo, keď Anna Rázgová našla
         malé chlapčiatko v horách, také bielučké, v košieľke, holohlavé, bosé.
   </p>
   <p>
    Videl on ten veľký, kamdiaľ väčší, vyjavený pohľad Lesinových očí; ale nedal sa ním
         zmýliť.
   </p>
   <p>
    Keď skončil, vstal i Lesina ako jeleň v horách, vyskočil a ako v kliešťoch zavrel jeho
         ruku v oboch svojich.
   </p>
   <p>
    „A prečo ste mi to teraz rozprávali?“ spytuje sa chrapľavým, divokú búrku prezrádzajúcim
         hlasom.
   </p>
   <p>
    „Synku, a ty sa ešte pýtaš? Ešte nevieš, kde je tvoje dieťa, a kto je tvoj synáčik?“
   </p>
   <p>
    „Paľko? Nemožno!“ skríkol Lesina a padol k zemi ako ten tu podťatý javor. Aj sa smial,
         aj plakal; ani čo by rozumu chýbalo.
   </p>
   <p>
    Juriga hľadel chvíľu na neho. Potom strhol klobúk z hlavy, poprosil Boha, aby mu
         nešťastnému sám pomohol a išiel hľadať Paľka. Veď spomenul si na pána farára. A sľuby ľuďom
         umierajúcim dané, sú sväté. Bol rád, že našiel Dunaja; vedel, že tento ho dovedie. A
         nemýlil sa.
   </p>
   <p>
    „Dcéra moja,“ hovorí potom prívetivo mladej žene, „nechaj to hľadanie rastlín. Poď nám
         skôr dať obed; lebo Paľka musím poslať do dediny.“
   </p>
   <p>
    Poslúchli obaja. A netrvalo ani pol hodiny, bol už Paľko hotový ísť vyplniť deduškov
         rozkaz.
   </p>
   <p>
    „A, deduško, boli ste u toho pána farára?“ spytuje sa chlapec nesmelo.
   </p>
   <p>
    „Bol, synku. Však on si ťa žiada. Je nemocný. Sľúbil som mu, že môžeš tam nejaký čas
         zostať. Musíme sa bez teba obísť.“
   </p>
   <p>
    „Ach, deduško môj!“ radostne objal chlapec dedka.
   </p>
   <p>
    Tento ho neobyčajne vrelo pritúlil k sebe.
   </p>
   <p>
    „No choď už. A dobre toho pána farára opatruj.“
   </p>
   <p>
    Už chcel chlapec odbehnúť.
   </p>
   <p>
    „Kam ideš?“ zastala mu Lesinová cestu. „Kam ho posielate?“ hľadela naľakano na Jurigu.
   </p>
   <p>
    „Nechaj, dcéra moja; však on zase príde,“ chlácholil starec.
   </p>
   <p>
    „Paľko, a necháš ma?“
   </p>
   <p>
    „Ach, tetička!“ a chlapcove modré oči zaliali sa slzami.
   </p>
   <p>
    „Aj včera si, kto zná, kde bol. Mne bolo tak smutno. Už som myslela, že ani ty neprídeš,
         tak ako môj Miško.“
   </p>
   <p>
    „Veď ja zase prídem. Len mi dovoľte ísť za pánom farárom; on ma potrebuje. Potom už vždy
         ostanem pri vás.“
   </p>
   <p>
    „Choď, Paľko,“ zavolal Juriga, ktorý sa nemohol dívať na boj v srdci dieťaťa, odtlačený
         v jeho tváričke.
   </p>
   <p>
    Neprial si starec, aby Lesina chlapca videl, keď príde. Nech privykne na tú veľkú krásnu
         pravdu, že mu syn žije a že je to ten, ktorého si tak z celého srdca zamiloval.
   </p>
   <p>
    Odbehlo chlapča.
   </p>
   <p>
    „Dcéra moja, prichystaj čím skôr obed mužovi; čochvíľa bude tu!“ oslovil Juriga strnulú
         mladú ženu.
   </p>
   <p>
    „Prečo ste Paľka poslali preč?“ zastonala bolestne. „Či neviete, že ja bez neho nemôžem
         byť?“
   </p>
   <p>
    „A načo by som ti ho tu nechával, keď ho nemáš rada?“
   </p>
   <p>
    „Ja že ho nemám rada?“ skríkla. „Kto vám to povedal?“
   </p>
   <p>
    „Keby si ho mala rada, tak by si navždy prestala hľadať malého Miška. Nuž Paľko je môj,
         a ty si hľadaj Miška.“
   </p>
   <p>
    „Ach, dajte ho mne!“ zaprosila zrazu.
   </p>
   <p>
    „Dal by som, ale len keby si ho prijala namiesto toho strateného Miška. Ten je raz
         stratený; čo ho budeš už toľko zhľadávať. Keby som ti dal Paľka, uspokojila by si sa s ním,
         prestala by si s tým hľadaním?“
   </p>
   <p>
    „Prestala, deduško. Však ja, odkedy mám vášho Paľka, už ani toľko želieť nemôžem za
         Miškom.“
   </p>
   <p>
    „Tam ide Lesina. Daj mu čím skôr obed!“
   </p>
   <p>
    „Chudák,“ myslel Juriga, keď sa podíval do bledej, opadnutej, uplakanej Lesinovej tváre.
   </p>
   <p>
    „Martin,“ bežala mu žena oproti, „deduško nám Paľka dá! No, teraz ho poslal preč.“
   </p>
   <p>
    Objal Lesina ženu, privinul pevno k sebe.
   </p>
   <p>
    „Dobre, že ho poslal, Evička. Veď on príde, a potom bude náš; a nedáme si ho viac nikdy
         nikomu. No, tomu mužovi, za ktorým išiel, sme my veľmi mnoho dlžní, a nikdy sa neodmeníme;
         nech sa aspoň on odmení.“
   </p>
   <p>
    A keď Lesinová odbehla vziať vody, padli si oba muži okolo hrdla.
   </p>
   <p>
    „Ja aspoň vám, deduško, na stotisíc ráz ďakujem, keď už Rázgovcom nemôžem, za všetko, čo
         ste pre moje milé dieťa i pre mňa nešťastného urobili, aj že ste ho teraz preč poslali. Mne
         by sa bolo tuším čosi stalo, keby som ho bol videl, a musel si myslieť, že je to on, môj
         synáčik, ktorému som ja tak veľmi, veľmi ublížil.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2583012">
       </a>
       15
      </h2>
     </div>
    </div>
   </div>
   <p>
   </p>
   <p>
   </p>
   <p>
    Splnila sa Paľkovi jeho veľká túžba; dostal sa k pánu farárovi. Ach, ale tak si to on
         nepredstavoval. Nechodili už spolu po horách, neliezli po skalách — ba prvé dva dni ani
         spolu nehovorili — a predsa bol chlapec veľmi rád, veľmi aj Pánu Ježišovi vďačný, aj
         deduškovi, že len smel tu pri tej posteli sedieť.
   </p>
   <p>
    Chcel ho pán lekár v prvý deň vyhnať, čo tu robí, prečo darmo pánovi povetrie dýcha; ale
         nedal pán farár. Vztiahol ruku po jeho ruke a hovorí:
   </p>
   <p>
    „Nechajte Paľka pri mne; je to môj malý kamarát. Ukážte mu, ako mi má poslúžiť; on
         všetko spraví. Ostatní všetci búchajú, jeho ani nepočuť.“
   </p>
   <p>
    Nuž tak ho nechal. A pozdejšie uznal aj pán lekár, že je pravda. Paľko naozaj všetko
         spravil. Veď toho nebolo veľa treba, len po chvíľkach kúsok ľadu dať k ústam, a zase okno
         otvoriť, alebo zavrieť; a keď niečo ťažšie, bolo treba bežať zavolať do kuchyne.
   </p>
   <p>
    Prechádzal chlapec po izbe ticho, ako muška; tak ticho otváral a zavieral dvere.
   </p>
   <p>
    Keď nemusel, ani sa od postele nehol. Len si už ruky zložil, keď videl, že je pánovi
         farárovi zle, a ustavične prosil Pána Ježiša.
   </p>
   <p>
    Aj pán farár sa modlil. Ach, veľmi, veľmi prosil Pána Ježiša, aby ho uzdravil, že Mu
         ešte musí slúžiť.
   </p>
   <p>
    „Prečo vás On len nevyslýcha?“ myslel chlapec, podopierajúc zlatovlasú hlavu do malých
         rúk. „Čo sa tak stavia, akoby nepočul? Však veru viem, že počuje.“
   </p>
   <p>
    Kázal si pán farár čítať zo Svätej knihy. A také to tam boli divné slová…
   </p>
   <p>
    „Na ten základ staval som ja slamu, seno, strnisko; to všetko zhorí,“ hovorí potom
         pomaly. „Ach, načo som žil, keď som takú daromnú prácu konal! Ja že budem zachovaný len ako
         skrze oheň; len taká hlaveň vychvátená z ohňa. Žiadna koruna ma tam nečaká. Keby som ešte
         mohol žiť a pracovať! No, keď zomriem, čo spraví so mnou Pán, s takým neužitočným
         služobníkom?“
   </p>
   <p>
    Mal pán farár oči zavreté pri tých slovách, a dve slzy skanuli mu po rozpálených lícach.
   </p>
   <p>
    Plakal Paľko s ním. Ako skrze oheň… „on sám spasený bude, ako skrze oheň“, opakoval si.
         Ak bola táto nemoc, toto trápenie tým ohňom, ach, to bol veľký, horúci oheň.
   </p>
   <p>
    „Ach, Paľko, však mi je len veľmi zle,“ požaloval sa raz večer.
   </p>
   <p>
    V noci potom po dva razy sa pánovi farárovi vraj tá krv pustila, keď Paľko spal; pán
         lekár priam tam nocoval. Ráno bol ako tá poduška, taký biely, veľmi slabý; ale keď chlapec
         prišiel, usmial sa po prvý raz na neho.
   </p>
   <p>
    „Netráp sa nado mnou dieťa; už mi je lepšie. Tá ťarcha, aj to pichanie je preč, môžem už
         hovoriť, a nič ma nebolí.“
   </p>
   <p>
    „Nič vás nebolí? To nás teda predsa Pán Ježiš vyslyší, a bude všetko dobre.“
   </p>
   <p>
    „Áno, Paľko, On nás vyslyší. Dnes v noci bolo mi už na umretie a nenechal ma umrieť. A
         hneď ráno ukázal mi v svojom Slove niečo krásne. Čítaj epištolu svätého Pavla II. Tim. 4,
         8. Tam je to napísané:
    <span class="emphasis">
     <em>
      „Za týmto už mi je odložená koruna spravodlivosti… a
            nielen mne, ale aj všetkým, ktorí milujú jeho príchod.“
     </em>
    </span>
    Porozumel som tým
         slovám, že večný život a koruny života udeľujú sa ako dar pre zásluhy Ježiša Krista tým,
         ktorí Krista milovali a Jemu verní zostali. Keby ma bol uzdravil, rád by som Mu bol slúžil,
         veľmi rád; no iste, pretože som bol tak vychovaný a naučený veriť, bol by som svoje
         spasenie hľadal v skutkoch a podľa tých skutkov vážil. Teraz, keď si ma odvolá, aby som
         nešiel s prázdnymi rukami pred svätého Boha, musí mi vložiť niečo zo svojich zásluh do
         nich.“
   </p>
   <p>
    Pán farár hovoril tichučko; musel sa chlapec až k nemu skloniť.
   </p>
   <p>
    Kázal si potom čítať prvých osem veršov zo 62. žalmu:
   </p>
   <p>
    <span class="emphasis">
     <em>
      „Len na Boha, mlčiac, očakáva moja duša“
     </em>
    </span>
    , opakoval polohlasno,
    <span class="emphasis">
     <em>
      „od neho je moje spasenie. Lebo on je mojou skalou, mojím vysokým hradom,
            nepohnem sa veľmi.“
     </em>
    </span>
   </p>
   <p>
    „Ó, to je dobre, Paľko, tak obstojím…“ Nato upadol v sen.
   </p>
   <p>
    Od toho dňa boli daromné všetky lekárske výstrahy a varovanie.
    <sup>
     [
     <a class="footnote" href="#ftn.id2583218" name="id2583218">
      54
     </a>
     ]
    </sup>
    Pán farár nedal si brániť, aby všetkých svojich cirkevníkov, ktorí ho prišli
         navštíviť, nepripustil k sebe.
   </p>
   <p>
    Dozvedeli sa ľudia jeden od druhého; čochvíľa aj po desiatich museli ich púšťať dnu.
   </p>
   <p>
    „Zabijete sa tým hovorením,“ počul Paľko hovoriť pána lekára.
   </p>
   <p>
    No pán farár vzal ruku lekárovu do svojej:
   </p>
   <p>
    „Povedzte mi pravdu, pán doktor, ako dlho budem žiť, keď ani ústa neotvorím?“
   </p>
   <p>
    „To sa nedá vedieť,“ vyhýbal lekár.
   </p>
   <p>
    „Ja viem; snáď — pri veľmi dobrej opatere — niekoľko týždňov.“
   </p>
   <p>
    „Áno, ale takto sotva niekoľko dní.“
   </p>
   <p>
    „Staň sa vôľa Božia. Tým viac sa musím ponáhľať.“
   </p>
   <p>
    Ach, boli to zvláštne chvíle v tej fare …skej. Nikdy podobných ľudia nezažili a nikdy
         ich nezabudnú.
   </p>
   <p>
    „Modli sa, Paľko, aby mi to dal Pán Ježiš, žeby som im všetkým ukázal tu jedinú, pravú
         cestu do večného života“ hovoril asi po tri razy.
   </p>
   <p>
    Nuž modlil sa Paľko. A Pán Ježiš to dal svojmu umierajúcemu služobníkovi.
   </p>
   <p>
    „Mne, vášmu umierajúcemu farárovi, môžete veriť; skutky vás nespasia, svätí do neba
         nepomôžu. Spasil vás Kristus na Golgote, keď za vás umrel; spasil vás Boh, keď Ho za vás
         dal zabiť. On je ten Baránok Boží, ktorý sníma hriechy sveta. Sňal moje, sníma i vaše; len
         choďte k Nemu.“
   </p>
   <p>
    Tak a podobne svedčil pán farár ľuďom.
   </p>
   <p>
    Na druhý týždeň prišiel veľký balík Svätého písma; tie rozdával.
   </p>
   <p>
    „Nedajte si ich nikomu vziať,“ hovoril starostlivo. „Je to večné Slovo živého Boha.
         Čítajte to Slovo riadok za riadkom; verte mu, žite podľa neho. Ono ukáže vám cestu do
         večnej slávy, tak ako mne ukázalo. Prijal som Pána Ježiša do svojho srdca i do svojho domu.
         Umieram uprostred svojho veku a predsa — ó, keby ste vedeli, — aký som šťastný!“
   </p>
   <p>
    Nuž veď to každý videl, a netak sa ľudia nad tým divili, že nikdy nevideli nemocného
         človeka takého šťastného.
   </p>
   <p>
    Najlepšie to predsa videl len Paľko. Keď ostal s pánom samotný, prevetral mu izbu a
         sadol si k nemu. Ak od slabosti nezaspal, tak len jeho ruku vzal: ležal tichučko a tvár mu
         až tak svietila od veľkého šťastia.
   </p>
   <p>
    „Paľko, ja tomu ani veriť nemôžem, že už skoro mám uvidieť Jeho, ktorého
    <span class="emphasis">
     <em>
      „nevidiac milujeme“
     </em>
    </span>
    , ty aj ja“.
   </p>
   <p>
    „Ach,“ vzdychol chlapec, „keby som mohol ísť s vami!“
   </p>
   <p>
    „Nie. Slúž Mu len verne na zemi, kým môžeš. Čo by som za to dal, keby som Mu ja bol
         slúžil cez celý život! Prídeš potom za mnou a povieš mi, či naši to Slovo Božie čítali, či
         Mu verili. Len ty sám zostaň verný až do konca nášmu Pánovi.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2583218" name="ftn.id2583218">
        54
       </a>
       ]
      </sup>
      <span class="emphasis">
       <em>
        varovať
       </em>
      </span>
      — pred niečím — vystríhať pred niečím; chrániť
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2583378">
       </a>
       16
      </h2>
     </div>
    </div>
   </div>
   <p>
   </p>
   <p>
   </p>
   <p>
    A zase prišla sobota, druhá, odkedy Paľko opatroval svojho vzácneho priateľa.
   </p>
   <p>
    Do fary prišli hostia: sestra pána farára, ktorá veľmi žialila a nijako nevedela a
         nemohla sa potešiť, keď videla chorého svojho jediného milovaného brata. S ňou prišiel
         mladý kaplán z H., poslaný zastupovať pána farára.
   </p>
   <p>
    „Keď nie som teraz sám, choď, dieťa moje, nadýchať sa trochu čerstvého povetria a
         potešiť sa so svojimi milými tam doma,“ posielal pán farár Paľka. „V pondelok zase príď! A
         pozdravuj odo mňa v horárni; aj svojho deduška. A pozdravuj mi tie naše krásne hory, ktoré
         ja už týmito telesnými očami neuvidím. A až prídeš do svojej slnečnej krajiny, rozpomeň sa
         na nebeskú bránu; a že ja už veľmi skoro pôjdem ňou do našej spoločnej, pravej a jedinej
         slnečnej krajiny, hore nad oblakmi.“
   </p>
   <p>
    Všetci v izbe plakali, keď pán farár toto hovoril, len Paľko nie.
   </p>
   <p>
    Zato plakal on teraz, keď asi o tri hodiny bežal po pokosenej a pohrabanej lúke k tomu
         miestočku, kde vtedy s pánom farárom po prvý raz sedeli, a on mu rozprával o svojej Svätej
         knihe.
   </p>
   <p>
    Ach, že on sem už nikdy, nikdy viac nepríde! Nikdy už nebude tu sedieť pri jeho nohách.
         Aké boli tie hory smutné! Však kvetiny už smrť skosila, už ani jedna nežila; zato nebo bolo
         zastrené mračnami. Kedy-tedy zažiarili blesky. Letela zase búrka, ale Paľko si ju nevšímal,
         len plakal a plakal. Prestal, len keď na tom istom mieste, len trochu ešte vyššie, ukázala
         sa na tmavých mračnách krásna dúha, ako taká nebeská brána.
   </p>
   <p>
    Zdvihol chlapec uslzené oči k nej. Ach, či len bola krásna! Ó, aký musel byť svet
         utešený potom za ňou. Ale vysoko stála, vysoko…
   </p>
   <p>
    Cítil Paľko, že keď sa tá brána zavrie za drahým pánom farárom, že on stadiaľ už nikdy
         nemôže prísť. Veď Pán Ježiš si ho musí tam vyniesť. A On si ho nato vynesie, aby, kde je
         On, aj on bol — ako mu to včera čítal v Jánovom evanjeliu — a hľadel na Jeho slávu.
   </p>
   <p>
    „Ó, Pane Ježišu, vezmi aj mňa k sebe,“ zložil chlapec ruky na prsia. „Veď čo ja budem
         robiť, sám, keď on odíde? Deduško je už starý; ak mi umrie, ako deduško Rázga umrel, kam sa
         potom podejem? On mi sľúbil, že si ma vezme k sebe. Aj by si ma iste bol vzal. Kam potom
         pôjdem? Ver mi, Pane Ježišu, mne sa tu už celkom nechce byť, keď on umrie. Nech si ľudia
         všetko majú, ja už o nič stojím. Veď aj keď sa niečo z tejto Svätej knihy dozviem, komu to
         pôjdem povedať? On sa tam všetko Teba opýta povieš mu; ale kto mne povie, keď ho už nebudem
         mať?“
   </p>
   <p>
    Nad smútiacim dieťaťom križovali sa blesky, letel a dunel hrom.
   </p>
   <p>
    Raz rozprával pán farár Paľkovi, že bol nejaký prorok Eliáš, ktorého mal Pán Boh veľmi
         rád, tak že si pre neho z neba poslal ohnivý voz a ohnivé kone; a tie že ho ta zaviezli.
         Nuž teraz sa Paľkovi zdalo, že to tam hrčia kolesá toho voza, a že musí uvidieť, ako z tej
         brány vyletia tie kone a pôjdu pre pána farára. No, v tom zasvietilo slnce, brána začala
         miznúť, až celkom zmizla, a dolinka bola zase slnečnou dolinou, napriek tomu, že z veľmi
         riedkeho obláčka začali padať veľké kvapky dažďa.
   </p>
   <p>
    Mal Paľko svoje nové šaty — veď nosil ich celý čas vo fare — rozbehol sa ku skale, aby
         ich ochránil pred zmoknutím. Vybehol nahor, ale nevošiel. Veď tam vnútri ktosi chodil,
         akýsi cudzí človek, ktorého ešte nikdy tu v horách nevidel. A tuším čosi hľadá.
   </p>
   <p>
    Zabudol Paľko na chvíľu na svoj zármutok, tak ho to veľmi zaujalo.
   </p>
   <p>
    „Čo hľadáte, ujček?“ zavolal konečne.
   </p>
   <p>
    Neznámy sa rýchle obrátil. A keď ho Paľko pozdravil, prívetivo poďakoval.
   </p>
   <p>
    „Pýtaš sa ma, čo hľadám. Najprv mi povedz, ak vieš, kto chodieva sem do tejto skaly?
         Vyzerá to, akoby ktosi v nej býval.“
   </p>
   <p>
    „Kto sem chodieva?“ zadivil sa Paľko. „Ujček Lesina tu raz bol, a pán farár tri razy —
         ten však sem už nikdy viac nepríde“ — dodal smutno — „a ja. To je moja skala.“
   </p>
   <p>
    „Tvoja skala?“ prezrel si neznámy chlapca a usmial sa.
   </p>
   <p>
    Paľko prezeral si zase jeho. Bol mladý, oblečený po remeselnícky.
   </p>
   <p>
    „Odkedy je tá skala tvoja, a kto ti ju dal?“
   </p>
   <p>
    Chvíľu zmiatol sa chlapec. No potom si hodil zlatovlasou hlavou:
   </p>
   <p>
    „V Svätej knihe je napísané
    <span class="emphasis">
     <em>
      ,Všetko je vaše‘
     </em>
    </span>
    . Pán farár povedal, že
         to je tak, že Pán Boh celú zem dal ľuďom. Tak ja som si od Neho túto skalu vypýtal, a On mi
         ju dal.“
   </p>
   <p>
    „Ty si múdry“ zasmial sa mladík. „My sme tiež pred štyrmi rokmi celý týždeň v nej
         bývali, môj pán a ja; ale sme si ju nevypýtali od Pána Boha.“
   </p>
   <p>
    „Že ste tu bývali?“ pristúpil Paľko bližšie. „A čo ste tu robili?“
   </p>
   <p>
    „Môj pán bol chorý. Lekári poslali ho do hôr. On chcel byť sám s Bohom. Vzal si mňa —
         bol som vtedy posledný rok učňom u jeho známeho — a bývali sme tu. Ja som, čo bolo treba,
         doniesol, aj z kopaníc, aj z dediny. Ľudia o nás nevedeli. Oheň sme nerozkladali, lebo sme
         jedli len mlieko, chlieb, maslo a ovocie. Tu sme mali lôžko zo šúštia a pár prikrývok. No
         nebolo nám zle. Môj pán sa tu aj náležite zotavil. Azda keby nebol musel naspäť do mesta a
         ku knihám, žil by ešte dnes; takto už tam kdesi na Dolniakoch
    <sup>
     [
     <a class="footnote" href="#ftn.id2583632" name="id2583632">
      55
     </a>
     ]
    </sup>
    odpočíva v čiernej zemi.
   </p>
   <p>
    Ja som teraz už tovarišom, a pustil som sa trochu na vandrovku, a zašiel som si naschvál
         sem. Chcel som vedieť, čo sa stalo s tou knihou, ktorú môj pán tu nechal, keď sme
         odchádzali. Niet jej; musel ju predsa ktosi nájsť a vziať. Ba, či v nej čítal riadok za
         riadkom, ako to napísal môj pán na prvej strane?!“
   </p>
   <p>
    Paľkovi sa všetka krv zhrnula k hlave.
   </p>
   <p>
    „Však je tu!“ vytiahol knihu spoza košele. „Teda tvoj pán ju tu schválne nechal!“
   </p>
   <p>
    „Ukáž! Áno, je to ona; ale dobre opotrebovaná. Našiel si ju snáď ty?“
   </p>
   <p>
    Nuž začal Paľko rozprávať. Sadli si spolu s mladíkom pred skalu.
   </p>
   <p>
    „Tak vidíš“ hovorí konečne dôverne; „čítali sme riadok za riadkom, uverili Pánovi
         Ježišovi, a našli cestu do tej pravej slnečnej krajiny. Však pravda, tvoj pán tú cestu tiež
         znal?“
   </p>
   <p>
    „Ak on ju neznal, tak už nikto ju nezná,“ vzdychol si mladík.
   </p>
   <p>
    „A umrel? To teda už ta aj odišiel, možno tiež v takom ohnivom voze, a videl už Pána
         Ježiša, aj tú krásnu zem? A keď teraz pán farár umrie to sa oni tam zídu. Musím poprosiť
         pána farára, aby ho veľmi pekne aj odo mňa pozdravoval a na stotisíc ráz za mňa ďakoval, že
         nám tú knižku tu nechal a že nás poučil, ako máme v nej čítať.“
   </p>
   <p>
    Mladíka tuším oči svrbeli, znova si ich utieral.
   </p>
   <p>
    „Ty však, pravda, tiež znáš tú cestu?“
   </p>
   <p>
    „Ja? Neznám chlapče. Keby som bol poslúchol, tak, ako si ty poslúchol, čítal a veril —
         dal mi pán môj tiež takú knihu — mohol som nájsť, ale ja som prestal čítať a veriť.“ Mladík
         pokrčil plecami.
   </p>
   <p>
    „Ako si to mohol urobiť?“ zadivil sa Paľko. „No však pravda je ti to už ľúto; a začneš
         tú cestu hľadať. Veď si pomysli: kam by sa ten tvoj pán bol podel, a čo by si pán farár
         počal — umrieť musí — keby nevedel cestu za Pánom Ježišom!?
   </p>
   <p>
    No, vieš čo, ja už musím za deduškom. Poprosíme ujčeka Lišku, aby ti dal nocľah. Je len
         sám v búde. Aj ja u neho niekedy spávam. Môžeš tam všetkým potom rozprávať o tom svojom
         pánovi. Neraz si deduško, aj ujček Liška hlavu lámali nad tým, kto to len tú Svätú knihu ta
         dal. Predsa je to len pravda, čo tam v nej čítame, že nie je nič tak tajné, aby to nebolo
         zjavené.“
   </p>
   <p>
    „Ba tuším je to pravda, čo môj pán hovorieval o Slove Božom, že tak hovorí Pán Boh:
    <span class="emphasis">
     <em>
      Tak bude moje slovo, ktoré vyjde z mojich úst; nenavráti sa ku mne prázdne,
            ale vykoná to, čo sa mi ľúbi a podarí sa mu to, na čo ho pošlem.
     </em>
    </span>
    “ Hlboko
         zamyslel sa mládenec.
   </p>
   <p>
    A tak v živom rozhovore došli až k Jurigovej búde, žeby ju Paľko skoro bol prešiel, keby
         Dunaj s veľkým, radostným štekotom nevyletel z nej a nevítal svojho malého kamaráta.
   </p>
   <p>
    „No, už dobre, už dobre, Dunajko! Však ja viem, že ma máš rád. Veď aj ja ťa mám rád; ale
         ma toľko neoblizuj; celé šaty mi zamažeš. Ty už tuším nikdy inakší nebudeš.“
   </p>
   <p>
    Dal si Dunaj predsa len povedať, a ako s dôležitým posolstvom bežal rovno do búdy
         oznámiť Lesinovej, že už Paľko ide. Ach, netak sa mu potešila!
   </p>
   <p>
    Rozveselil sa i chlapec, keď videl, ako ho všetci radostne vítajú.
   </p>
   <p>
    Lesina v búde nebol, len deduško, ujček Liška a tetička Lesinová. Mal pravdu, netak sa
         oba muži podivili, keď im vyrozprával, s kým sa to zišiel v „slnečnej krajine“.
   </p>
   <p>
    Pozvali mladíka na večeru, ktorú Lesinová chystala, a Liška k sebe na noc. Musel im hneď
         rozprávať, ako to s tým svojím pánom bývali v tej skale, kto bol on — všetko, čo mohol a
         vedel. Veľmi ich to všetkých zaujímalo. Tá Svätá kniha im bola teraz ešte vzácnejšou.
   </p>
   <p>
    Večera bola už temer dovarená, keď zrazu povie Juriga:
   </p>
   <p>
    „Paľko, ujček Lesina iste ponesie toho veľa, mohol by si mu tu po ujčekovu búdu ísť
         naproti a odniesť mu aspoň tešľu.“
   </p>
   <p>
    Chlapec hneď vyskočil. Čokoľvek by bol vďačne deduškovi spravil, veď bol k nemu taký
         akýsi veľmi dobrý, ani čo by sa z niečoho veľmi tešil; a nielen deduško, aj ujček Liška.
         Nevedel si to Paľko vysvetliť; no bolo mu tak akosi dobre pri nich. Cítil, že predsa len
         kohosi bude mať, keď pán farár umrie. Deduško povedal, že mu o ňom ešte musí rozprávať, keď
         Lesina príde.
   </p>
   <p>
    „Áno, chlapče, choď mu naproti,“ prisvedčil aj Liška a utrel si tuším slzy z očí.
   </p>
   <p>
    Nuž bežal Paľko. Dobehol ešte len pol cesty k Líškovej búde; neďaleko vodopádu, tu spoza
         skaly vidí kráčať Lesinu, akéhosi veľmi, veľmi zamysleného.
   </p>
   <p>
    „Dobrý večer, ujček!“
   </p>
   <p>
    „Paľko, ty si tu?“ Lesina pustil tešľu na zem. Iné však ani neniesol.
   </p>
   <p>
    „Tu, ujček.“ Chlapcove ruky spočinuli v mužovej vystretej ruke. „Idem vám niečo odniesť;
         a však nič nenesiete!“
   </p>
   <p>
    „Bolo mi ťažké, nechal som to v ujcovej búde.“ Lesina podržal chlapcovu ruku, pokročili.
   </p>
   <p>
    „Ujček,“ začal zrazu chlapec, ktorému bolo akosi divno okolo srdca pri boku mlčanlivého
         muža, „čo vám je? Ste chorý, alebo smutný?“
   </p>
   <p>
    „Prečo, Paľko?“
   </p>
   <p>
    „Nuž, keď nič nehovoríte. A však nehnevajte sa, ale ste akýsi divný; ba všetci naši sú
         takí.“
   </p>
   <p>
    „Vieš čo, Paľko,“ sadal si Lesina na machom zarastenú skalu pod košatú borovicu;
         pritiahol si chlapca k sebe, „sadnime si trochu; ustal som. Kým si odpočiniem, tak ti
         poviem, čo sa nám všetkým prihodilo v tvojej neprítomnosti, najmä mne.“ Lesinovi sa
         zatriasol hlas.
   </p>
   <p>
    „Teda sa vám čosi prihodilo! Darmo som si nemyslel,“ prikývol chlapec zlatovlasou
         hlavou.
   </p>
   <p>
    „Nuž, dieťa, čo na to povieš: našiel som si svojho Miška.“
   </p>
   <p>
    „Ale, čo nepoviete!“ zvolal Paľko v radostnom úžase. „Kde, kedy, prosím vás? Však mi to
         všetko poviete od začiatku, pravda?“ prisadol si bližšie k mužovi.
   </p>
   <p>
    Tomuto až tak rameno tiahlo, čo sotva sa držal, aby ho k sebe nestrhol. Miesto toho
         vzdychol si zhlboka.
   </p>
   <p>
    „Áno, poviem ti to až od začiatku. Keby si nebol pánu farárovi Malinovi rozprával, ako
         teba našla tetička Rázgová a ako moja žena hľadá svojho chlapca, nebol by som sa snáď ani
         dodnes dozvedel, kde mi je moje milé dieťa. Však vieš, že pán farár si dal zavolať deduška;
         vtedy mu povedal, a on mne, a tak som si môjho Miška po sedemročnom hľadaní konečne našiel.
         No, máš pravdu, musím ti to povedať od začiatku, a po poriadku aby si vedel, ako som o
         svoje dieťa prišiel.“
   </p>
   <p>
    Ach, radšej by bol Paľko nepočúval, veď to bola taká veľmi smutná história, čo všetko to
         ten ujček Lesina na seba nahovoril, a taký bol pritom smutný!
   </p>
   <p>
    Chuderka, tá tetička Lesinová! Teda preto ona pošla z rozumu — od žalosti! Veď to veru
         bola netaká žalosť! Ach a nakoniec sa to počúvalo, ako dobre známe. Ako Miška tetička našla
         v horách a opatrovala. „Práve všetko tak, ako sa mne vodilo“ — myslel. Prešiel aj ten ich
         chlapec od jedného deduška k druhému. Brali si ho dobrí ľudia pre Božiu odplatu.
   </p>
   <p>
    Zrazu prestal ujček, ani čo by už ďalej nevedel. Podoprel si hlavu do dlaní; — v horách
         stíchlo.
   </p>
   <p>
    „Ujček, a je ten váš Miško ešte vždy u toho druhého deduška?“ odvážil sa konečne chlapec
         spýtať.
   </p>
   <p>
    „Je, Paľko,“ vzdychol Lesina zhlboka.
   </p>
   <p>
    „A prečo si ho teda nejdete už vziať, aby ho tetička toľko nehľadala, chuderka!“
   </p>
   <p>
    „Nuž, Paľko, keď neviem, či by ma on chcel za tatíčka, keď som taký zlý, taký hriešny;
         či by sa ma nebál; hoci ja by som mu už nikdy neublížil. Odvtedy som nikdy viac nepil.
         Poznal som tu v horách pravdu Božiu aj Pána Ježiša. Odpustil mi Pán Boh, ako tomu
         publikánovi pri tých dverách. Ale následky hriechu zostali; a môj Miško vie, že pre mňa
         musel sedem rokov byť bez mamičky, u dobrých ľudí, a že som ho ja do tých širokých hôr
         zaniesol. Keby sa ma bál a cítil sa u mňa veľmi nešťastný, čo potom? Je mu u toho deduška
         dobre, je s ním zvyknutý; a ja — hoc ho mám tak veľmi rád, že to len Pán Boh môže posúdiť,
         ako veľmi — som mu ešte cudzí.“
   </p>
   <p>
    „To si nemyslite, ujček,“ vzal Paľko mužovu ruku do svojich malých dlaní. „Len si ho vy
         vezmite. Však to Pán Ježiš dá, aby aj on vás mal rád, aby k vám rád išiel, aby sa vás
         nebál. Prosievali sme aj s tetičkou toľko, aby nám ho dal nájsť. Ja som vedel, že je iste
         niekde medzi ľuďmi schovaný. Keď nás vyslyšal, On vám aj všetko ostatné dá; nič sa nebojte,
         ujček.“
   </p>
   <p>
    „Paľko, a keby sa to na teba trafilo,“ povie zrazu Lesina, „nebál by si sa ma ty? Chcel
         by si ty odísť od deduška a ísť ku mne?“
   </p>
   <p>
    Zrumenel chlapec až po zlaté vlasy. Vzdychol si zhlboka, podoprel zlatovlasú hlavu do
         malej dlane a myslí chvíľu.
   </p>
   <p>
    „Paľko, nebál by si sa ma ty? Mohol by si ma mať aspoň trochu rád?“ pritiahol Lesina
         chlapca k sebe.
   </p>
   <p>
    „Nie, ujček, ja by som sa vás nebál; veď ja vás mám rád.“
   </p>
   <p>
    „Máš ma rád, Paľko? Máš ma naozaj rád, aspoň trochu, hoci už aj vieš, aký zlý človek som
         ja?“
   </p>
   <p>
    „Nehovorte, ujček, to ma tak akosi bolí,“ položil chlapec mužovi ruku na ústa. „Či
         neviete, že tam v tej jednej epištole je napísané — musel som to pánu farárovi čítať o
         takých všelijakých zlých ľuďoch — :
    <span class="emphasis">
     <em>
      ,takí ste niekedy boli‘
     </em>
    </span>
    . Ani vy už
         nie ste zlý. Však ten publikán — povedal pán farár — keď prišiel k Bohu, On mu všetko
         odpustil, a od toho dňa stal sa z neho dobrý človek.“
   </p>
   <p>
    „No, pozri, Paľko, keby si ty bol tým mojím chlapcom, mohol by si mi všetko odpustiť?“
   </p>
   <p>
    „Odpustiť? A čo?“ zadivil sa chlapec.
   </p>
   <p>
    „Či nebol si pre mňa, pre môj hriech, bez rodičov, bez mamičky medzi cudzími ľuďmi?“
   </p>
   <p>
    „Ja by som vám mohol odpustiť, ujček, ale —“ vymanil sa chlapec z mužovho objatia,
         vyskočil a stojí pred ním s rukami pritisnutými na prsia — „prečo mi to toľko rozprávate?
         Však snáď len nie som ja ten váš chlapec!?“
   </p>
   <p>
    Zase stíchlo v horách.
   </p>
   <p>
    Lesina hodil sa dolu tvárou na trávnik, hlavu na zalomené ruky.
   </p>
   <p>
    „Ujček,“ kľakol si Paľko sústrastne k nemu, položil zlatovlasú hlavu vedľa jeho hlavy —
         „som ja ten váš chlapec?“
   </p>
   <p>
    „Si, dieťa moje. No to je žalosť, že sa takto k tebe musím hlásiť!“ No sotva boli slová
         vyrieknuté, vzchopil sa muž; v náruživosti zovrel dieťa do náručia, zľúbal mu čelo, ústa,
         oči i líce. „Synáčik môj, synáčik môj!“
   </p>
   <p>
    „Neplačte, ujček,“ túlil sa chlapec k nemu.
   </p>
   <p>
    Ach, čo sa dialo v malom srdiečku!
   </p>
   <p>
    „Ja nie som ti ujčekom, nenazývaj ma tak; volaj ma tatíčkom, nech už raz konečne počujem
         to slovo! Nazvi ma tatíčkom, povedz: Tatíčko môj!“
   </p>
   <p>
    „Tatíčko môj!“ opakoval chlapec a pustil sa aj on do usedavého plaču.
   </p>
   <p>
    Veď sa už nemusel starať, kam pôjde, keby deduško umrel, keď už pána farára nebude: —
         mal tatíčka aj mamičku. Ach, však bol len Pán Ježiš veľmi dobrý!
   </p>
   <p>
    Dlho čakali v búde na oboch. Ale keď prišli, a plameň vatry ich ožiaril, ako vkročili
         ruka v ruke, poznal Juriga, že už idú ako otec a syn, a rozradovalo sa jeho srdce.
   </p>
   <p>
    *
   </p>
   <p>
    Nuž mal cudzí mládenec mnoho čo pekného rozprávať o svojom pánovi. Nezabudnú poslucháči
         tak ľahko to jeho rozprávanie. Ale či zabudne on, čo jemu rozprávali Lesina s Jurigom o
         stratenom a nájdenom chlapcovi?
   </p>
   <p>
    „Vidíš, Paľko,“ hovorí natešený, „je to práve tak, ako v tej povesti, ktorú si mi
         rozprával. Tam ten kráľovič, keď sa dostal do tej skaly, našiel slnečnú krajinu aj svojho
         tatíčka. Tak aj ty.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2583632" name="ftn.id2583632">
        55
       </a>
       ]
      </sup>
      <span class="emphasis">
       <em>
        Dolniaky
       </em>
      </span>
      — Dolná zem (terajšie Maďarsko a časť
               Juhoslávie)
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2584189">
       </a>
       17
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prišla jeseň. Ani ju ľudia ešte nečakali. Skorý mráz spálil kvieťa, kde aké našiel.
         Zatíchol vtáčí spev. Odleteli lastovičky do teplejšieho kraja, vzali so sebou leto.
         Odobrali sa za nimi divé husi. Už len kŕdle opozdených havranov leteli ponad hory, ktoré
         zase stáli ako rúcna pozbavené. Jedny stromy síce boli ešte pokryté červenožltým lístím,
         akoby zakvitnuté; druhé prázdne krásy; — iba pri ich nohách vlnili sa nádherné koberce
         lístia.
   </p>
   <p>
    A týmito smutnými, tichými horami — tak, ako kedysi za skorej jari — išiel malý Paľko
         Juriga, ktorému aj dnes nikto ináč nepovie, hoci vedeli už ľudia, čí je a komu patrí. Keď
         sa minulý týždeň — lebo začalo byť veľmi zima — vysťahovali z hôr, zabudol, alebo stratil
         si deduško pri tom sťahovaní nebožiec.
    <sup>
     [
     <a class="footnote" href="#ftn.id2584227" name="id2584227">
      56
     </a>
     ]
    </sup>
    Vybral sa ho Paľko hľadať, aj našiel.
   </p>
   <p>
    Ach, bolo tu ozaj veľmi ticho. Búdy všetky prázdne, nikde človeka. Preto tým smelšie
         prebehovali zajace, a po stromoch skákali veveričky.
   </p>
   <p>
    Nevšímal si ich chlapec, nevolal do hory „haló!“ nesmial sa, ach nie. Zlatými kaderami
         lemovaná biela tvárička bola taká zamyslená a vážna! Hneď by mohol podľa nej maľovať maliar
         obraz toho chlapčaťa z tisícročného kráľovstva, ktorý spolu povedie medveďa i leva,
         leoparda i ovce a voly, a všetko sa to spolu bude dobre znášať. Lebo kraľovať bude vtedy
         nad zemou Kráľ pokoja, a šťastne sa Mu povedie. Za Jeho panovania nebudú sa učiť „execírke“,
    <sup>
     [
     <a class="footnote" href="#ftn.id2584260" name="id2584260">
      57
     </a>
     ]
    </sup>
    skujú vojaci svoje meče, narobia z nich motyky, aby lepšie obrobili tú krásnu
         zem. A tá zem, keď už nebude napájaná ľudskou krvou, bude taká úrodná, že keď sa hodí za
         hrsť jačmeňa, netaké bohaté klasy budú sa klátiť a ohýbať na poli. A to všetko preto, že
         zem bude naplnená známosťou Hospodinovou.
   </p>
   <p>
    Ba, o čom tak Paľko rozmýšľal? — Ach, mal on veru o čom rozmýšľať! Veď naraz, ako keď
         niekto dočítanú knihu znovu od začiatku prehŕňa, tak sa tá jeho myseľ prehŕňala v
         rozpomienkach, počnúc od skorej jari až podnes.
   </p>
   <p>
    Kto by to jemu bol na jar povedal, že bude mať tatíčka — a akého tatíčka, ktorého mu
         každý chlapec mohol závidieť; a že bude mať takého dobrého deduška, ktorý už ani nehrešil,
         nezlorečil, pre ktorého už mohol veru Pán Ježiš bývať či v búde, či v dome. Ach, a kto by
         to ešte len bol Paľkovi povedal, že bude mať mamičku; ach, akú mamičku, ani jej druhej na
         svete nebolo! To už nebola tá smutná tetička Lesinová, ktorá to kedysi utekávala z domu.
         Ach, veď Pán Ježiš všetko vyslyšal, keď Ho spolu s tatíčkom prosili, veľmi prosili. On
         mamičku celkom, ale celkom uzdravil.
   </p>
   <p>
    A mal Paľko od minulého týždňa ešte kohosi veľmi milého, ktorý ho netak rád mal; to bola
         babička Lesinová. Ó, tá dobrá babička! Zase tu bol niekto, koho smel Paľko viesť do tej
         zeme, kde už nebude viac ani jesene, ani slnce nezapadne.
   </p>
   <p>
    Tatíčko bol tri týždne preč. Tam doma všetko dali do prenájmu, zobrali babičku a kde-čo
         náradia, a prišli k deduškovi Jurigovi bývať do želiarstva.
    <sup>
     [
     <a class="footnote" href="#ftn.id2584341" name="id2584341">
      58
     </a>
     ]
    </sup>
    Nemusel sa rozísť Paľko s deduškom, budú ho oni všetci opatrovať dotiaľ, kým sa
         mu niektoré z detí nevráti; a ak nie, tak do smrti.
   </p>
   <p>
    Mal deduško po dolnom boku v izbe želiara,
    <sup>
     [
     <a class="footnote" href="#ftn.id2584362" name="id2584362">
      59
     </a>
     ]
    </sup>
    ten šiel do svojho; bolo teda miesta dosť. Z komory si spravili tatíčko s
         deduškom dielňu. V izbách bývali. Chovali sa spolu.
   </p>
   <p>
    Ach, tak ten celý dom mamička s babičkou očistili, ujček s deduškom čo-kde bolo treba
         opravili, ani bys’ tú chalupu zvonku i zvnútra nepoznal. Mnoho mohol aj on, Paľko, pomáhať,
         hneď chlapom, hneď ženám, keď všetci ho mali radi, a on so všetkými bol rád.
   </p>
   <p>
    Babička si doniesla aj praslicu, aj kolovrat; až príde zima, bude priasť. Mamička zase
         že všetko pošije, čo treba, aj jemu vyšívanú košeľu. On že im bude čítať, keď príde zo
         školy a večer. No chcel sa učiť aj remeslu.
   </p>
   <p>
    Ach, však to len bolo dobre, že sa už nemusel starať, že deduška mnoho stojí! Veď už mal
         tatíčka; to bolo celkom ináč, celkom.
   </p>
   <p>
    Ach, či len bol Pán Ježiš dobrý!
   </p>
   <p>
    „To si Ty všetko spravil, Pane Ježišu, všetko. Keby sme Teba neboli našli a poznali,
         nikdy by to tak s nami nebolo bývalo, nikdy.“ A dal sa myslieť Paľko, ako to on len prv
         mohol žiť a nevedieť o Pánu Ježišovi.
   </p>
   <p>
    „Ba, čo by sme si len boli vedeli rozprávať,“ myslel, „a o čom, keby nie tej Svätej
         knihy!?“
   </p>
   <p>
    No ako prišiel v myšlienkach po Knihu, zrýchlil krok. Veď neniesol len deduškov
         zabudnutý nebožiec, išiel schválne do skaly. Nechal on tam tú Svätú knihu, keď odchádzali.
         Ale deduško povedal:
   </p>
   <p>
    „Nedobre si spravil, synku. V zime do skaly nikto nepôjde; ak dá Boh zdravia a života,
         na jar ju tam zanesieš. Lebo máš pravdu: my už máme druhú; a trafí sa snáď ešte, že ju
         nájde taký nevedomý človek, ako sme my boli; nech aj jemu poslúži tak, ako nám poslúžila.“
   </p>
   <p>
    Nuž išiel Paľko rád pre ňu; veď mu to i tak veľmi ťažko padlo, nechávať ju tam. Keby nie
         pre druhých, ani by to za nič neurobil, aby sa s ňou rozlúčil.
   </p>
   <p>
    Vybehol Paľko ku skale, vzal knihu, rozlúčil sa pohľadom s týmto milým miestočkom. No
         nedalo mu len tak odísť, hoci v dolinke nebolo už kvieťa, len kde-tu na lúke nejaká osamelá
         jesienka, a hory okolo osmutneli, opadali, tu bolo predsa len veľmi pekne. Jesenné slniečko
         svietilo mierno, teplo po tých tuhých mrazoch, ani na jar. A Paľko mal ten kúštik Božej
         zeme tak veľmi rád. Veď či tu nebola brána nebeská, aj keď ju dnes nevídať, tá brána
         krásna, ktorá zavrela sa za jeho dobrým pánom farárom?
   </p>
   <p>
    Dobre bolo Paľkovi na svete, ale keď pomyslel na pána farára, hneď mu bolo kolo srdca
         tak teskno. Znova a znova i dnes zase musel o tom rozmýšľať, že Pán Ježiš vyslyšal tú
         prosbu pána farára: strávil sa predsa len v službe Kristovej — hoci ho ani neuzdravil — ako
         tá svieca na Božom oltári. Hovorila pani horárová, že práve tak zhasol, ako keď sviecu
         náhle vyhasíš.
   </p>
   <p>
    Keď sa v ten pondelok Paľko k nemu vrátil a rozprával mu, veľmi sa tešil, že má tatíčka;
         aj po pani horárovej, ktorá ho tiež prišla pozrieť, odkázal, aby ho navštívili. No tak
         prišli tatíčko s mamičkou aj s deduškom, a dlho sa s pánom farárom rozprávali; aj sa pán
         farár s nimi pomodlil. Deduško dodnes tú modlitbu nemohol zabudnúť.
   </p>
   <p>
    „Vy ste evanjelici, ja katolík,“ hovoril na rozlúčku pán farár. „No tí, ktorí v Krista
         uverili a Ho aj prijali, ktorým dal On moc, byť deťmi Božími, sú si rovní; a v nebi, kam ja
         už idem, nebudú rozdiely. Zostaňte len verní, aby sme sa tam mohli večne stretávať.“
   </p>
   <p>
    V utorok a v stredu zdalo sa, že je pánu farárovi o mnoho ľahšie, aj pomaličky chodil po
         izbe. Netak sa Paľko radoval, aj každý.
   </p>
   <p>
    Dal sa tomu mladému kaplánovi zaviesť do kostola, a tam sa pri oltári modlil. A potom
         čosi v latinskej reči tomu pánu kaplánovi hovoril, akoby ho prosil. Paľko rozumel len
         toľko, keď zase po slovensky povedal:
   </p>
   <p>
    „Sľúb mi, brat môj, že im nepoberieš túto pamiatku na mňa. Dal som im to, čo ma naučilo
         blažene zomierať.“
   </p>
   <p>
    Videl Paľko, ako pán kaplán dal pánu farárovi ruku, a potom si pán farár ešte raz kľakol
         a ešte raz sa modlil.
   </p>
   <p>
    Vo štvrtok ráno žiadal si zase vyjsť von. Bolo tak veľmi pekne, nuž ho pán lekár sám
         vyviedol do záhrady. Teplo oblečený sedel vo veľkej pohovke. Na malom stolíčku boli
         raňajky. Keď trochu zjedol, a jeho sestra odnášala tácku, povedal jej:
   </p>
   <p>
    „Najprv mi Paľko bude rozprávať; potom si tu, v tom krásnom, dobrom povetrí trochu
         usnem; uspáva ma to tu.“
   </p>
   <p>
    „Dobre, brat môj drahý.“ Pani H. bozkala pána farára.
   </p>
   <p>
    „Aspoň ti zatiaľ vpustím do izby hodne toho dobrého povetria, a výborne ti posteliem.“
   </p>
   <p>
    „Nech ti Pán Ježiš, aj tvojim dietkam oplatí tvoju lásku!“ zavolal ešte pán farár za
         sestrou.
   </p>
   <p>
    Keď zostal sám, otvoril Zákonček a hovorí:
   </p>
   <p>
    „Budeme si, Paľko, čítať o tej našej slnečnej krajine.“
   </p>
   <p>
    Nuž Paľko čítal tam, kde mu kázal, v tej divnej svätej knihe Zjavenia svätého Jána o tom
         krásnom mieste, kde netreba už slnka, ani mesiaca, aby svietili; a o tom potoku živej vody.
         A pán farár mu to vysvetľoval. Ale nakoniec povedal:
   </p>
   <p>
    „Paľko môj, čokoľvek krásneho tam nájdeme, až prídeme do slnečnej krajiny, najkrásnejší
         bude Ten, ktorý bude sedieť na tróne, Baránok Boží, Pán Ježiš.“
   </p>
   <p>
    Potom si zložil ruky, zavrel oči — ako to robieval, keď sa modlil. Paľko si kľakol k
         nemu, oprel hlavu o jeho kolená a modlil sa tiež. Ale keď tá modlitba trvala akosi dlho,
         zdvihol sa a hľadí na neho. Mal hlavu trochu na bok ovisnutú a spal, no tak akosi veľmi
         tichučko; len raz si zhlboka vydýchol, a hlava zviezla sa mu ešte trochu nižšie.
   </p>
   <p>
    Paľkovi bolo tu pri pánovi farárovi akosi divno, dobre, slávnostne, ale i smutno.
         Neopovážil sa ani dýchať, aby ho nerušil; — keď len bol taký veľmi tichučký. Predtým mal
         ako mračno smútku na tvári, a teraz sa mu iste čosi veľmi dobré snívalo, tak pekne sa
         usmieval.
   </p>
   <p>
    Počul Paľko kroky. Obzrel sa. Dával pánu kaplánovi znak, aby ticho išiel. Poslúchol. No
         sotva prišiel až sem a sklonil sa k pánu farárovi, skríkol, až sa to po celej záhrade
         ozvalo.
   </p>
   <p>
    Ach, nemohol tomu Paľko nijako uveriť, a predsa to bola pravda. Nezaspal pán farár — on
         umrel. Ó, to bolo všetko potom veľmi smutné!
   </p>
   <p>
    I teraz skanuli slzy z chlapcových očí. Všetky tie udalosti a slová sa mu tak mocne
         vryli do srdca, že na ne nikdy nezabudne.
   </p>
   <p>
    „Prečo by som plakal?“ povedal si zrazu. „Veď mu je tam veľmi dobre.“ Že sa mu vraj
         pustila krv miesto von do vnútra a to že ho usmrtilo, hovoril pán lekár. No Paľko tomu
         neveril. „Prišiel Pán Ježiš a vzal si ho k sebe. Už uvidel všetko, i Jeho, najkrásnejšieho,
         na tom Baránkovom tróne. Už sa tam zišiel s tým neznámym, ktorý nám tú knihu daroval, a
         poďakoval mu aj za mňa. A veď aj ja za ním pôjdem.“
   </p>
   <p>
    Zahľadel sa Paľko ponad hory, ta, kde bola neviditeľná brána nebeská, a podopierajúc
         zlatovlasú hlavu do malej dlane, myslel a sníval, ako to bude, až príde Pán Ježiš aj pre
         neho, a on bude smieť ísť domov do tej pravej slnečnej krajiny.
   </p>
   <p>
   </p>
   <p>
    <span class="emphasis">
     <em>
      (1909)
     </em>
    </span>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2584227" name="ftn.id2584227">
        56
       </a>
       ]
      </sup>
      <span class="emphasis">
       <em>
        nebožiec
       </em>
      </span>
      — vrták do dreva
     </p>
    </div>
    <div class="footnote">
     <p>
      <sup>
       [
       <a class="para" href="#id2584260" name="ftn.id2584260">
        57
       </a>
       ]
      </sup>
      <span class="emphasis">
       <em>
        execírka
       </em>
      </span>
      — prísna vojenská drezúra — cvičenie
     </p>
    </div>
    <div class="footnote">
     <p>
      <sup>
       [
       <a class="para" href="#id2584341" name="ftn.id2584341">
        58
       </a>
       ]
      </sup>
      <span class="emphasis">
       <em>
        bývať v želiarstve
       </em>
      </span>
      — bývať v nájme; nie vo vlastnom
     </p>
    </div>
    <div class="footnote">
     <p>
      <sup>
       [
       <a class="para" href="#id2584362" name="ftn.id2584362">
        59
       </a>
       ]
      </sup>
      <span class="emphasis">
       <em>
        želiar
       </em>
      </span>
      — človek nevlastniaci pôdu; nájomník domu na
               dedine
     </p>
    </div>
   </div>
  </div>
 </body>
</html>
