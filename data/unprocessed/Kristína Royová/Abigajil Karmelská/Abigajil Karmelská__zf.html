<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2556417">
       </a>
       Abigajil Karmelská
      </h2>
     </div>
    </div>
   </div>
   <p>
   </p>
   <p>
    <span class="bold">
     <strong>
      I.
     </strong>
    </span>
   </p>
   <p>
   </p>
   <p>
    <span class="emphasis">
     <em>
      „Pri ich príchode, keď sa Dávid vracal po zabití Filištínca, vyšli ženy zo
            všetkých miest izraelských, spievali a tancovali pred kráľom Saulom s výskaním pri zvuku
            bubnov a cimbalov.
     </em>
    </span>
   </p>
   <p>
    <span class="emphasis">
     <em>
      Ženy si veselo prespevovali: Porazil Saul svojich tisíc, a Dávid svojich
            desaťtisíc.“ 1. Samuelova 18, 6 — 7.
     </em>
    </span>
   </p>
   <p>
    Skončil sa boj pri Sóchu. Skončil sa rozhodným súbojom. Na bojisku zostal len jediný
         padlý nepriateľ, no boj bol rozhodnutý a víťazi vracali sa s veľkou korisťou, prinášajúc
         ohrozenú slobodu svojej zachránenej vlasti.
   </p>
   <p>
    Plesajúci ľud hrnul sa z miest, aby uvítal víťazov. Plesali mužovia, že ušli i so svojím
         kráľom otroctvu, no tisíc ráz viac plesali ženy. Ó, veď keď koho, tak ich očakával hrozný
         osud: zverské násilie, poníženie pod nemú tvár, odtrhnutie od rodinného krbu, od milovaných
         detí, pohľad na ukrutné mordovanie tých detí. Dorastajúce devušky, ľúbezné ako ruže a v
         rozkvete, nesúc medené bubienky, udierali na ne pri jasavom speve a do rytmického pohybu
         tancujúcich nožiek. Ich veľké oči hľadali vysoký kráľov zjav, čo dnes akoby bol zanechal
         svoju zasmušilosť tam na tom sóchskom poli. Tak veličensky kráčal, obkolesený svojimi
         vernými, odený v lesklom brnení. Veď koruna, čo na jeho hlave spočívala, bola mu
         zachránená, kráľovstvo ratované.
   </p>
   <p>
    No, kde sa vzal v jeho najbližšej blízkosti ten krásny mládenček, odený v chudobnom
         rúchu pastiera?! Vôkol hlavy omotaný pestrý turban, spod ktorého ako rám vlnia sa zlaté
         vlny vlasov, sťa žiara slnečných papršlekov. Ten ľahký jelení krok v pastierskych
         sandáloch, tá malá mošnička
    <sup>
     [
     <a class="footnote" href="#ftn.id2522982" name="id2522982">
      1
     </a>
     ]
    </sup>
    pri boku a ten veľký, ťažký meč, ktorý si musel o plece opierať, akosi k sebe
         nepristali. Oči všetkých žien obrátili sa k nemu. Znali ony, že tu ide ten pravý víťaz,
         ktorému ďakujú za svoju záchranu, že to on svoj mladý život na kocku postavil, aby ich
         ratoval.
   </p>
   <p>
    „Porazil Saul svojich tisíc!“ spievajú ženy, ale devušky dodávajú: „Ale Dávid svojich
         desaťtisíc!“
   </p>
   <p>
    Dlhé mihalnice zdvihli sa z mladých líc a očí (z ktorých hľadela do sveta hrdinná,
         hudobná duša), ktoré vysoko, hlboko a ďaleko videli, pozreli po jasajúcich devuškách, po
         kráse domu izraelského, akoby si už teraz uvedomil, že vlastne ich smel zachrániť!
   </p>
   <p>
    Zdvihla sa mladá hruď svätým nadšením. Žiarivý úsmev oblietol spevné rty. Pokynul
         zlatovlasou hlavou a zašiel, a za ním letelo ešte raz: „A Dávid svojich desaťtisíc!“
   </p>
   <p>
    On zašiel. On, ktorý sa od tejto hodiny stal národným hrdinom, ktorému podobného tento
         národ nikdy nemal; o ňom malo platiť raz, že bol ľúby v spevoch izraelských.
   </p>
   <p>
    Nielen preto, že on tie spevy Izraelovi umne poskladal, a nimi ten svoj národ
         nesmrteľným učinil, ale že aj o ňom znovu boli skladané piesne hrdinné. Od tej hodiny
         ustavične modlili sa za neho rty nežných žien, ďakujúc Hospodinovi za každý deň jeho
         života.
   </p>
   <p>
    Predstavme si z tohto množstva jedinú devušku, ešte ani nie pätnásťročnú, krásne dieťa,
         ako z rosy a z jabloňovho kvetu utkané. Postava i krok gazelí, oči ako studnica bystrej
         vody — hlboké, ústa — púčok ružový, na hladkom čele prvý odblesk ideálu. Celá bytosť ako
         svätá báseň, taká čistá! On ju v tom množstve iste nezbadal. Ona, hľadiac za odchádzajúcim
         hrdinom, vzala si ho so sebou do života. Vzala si jeho úsmev i pohľad. On sa stal hrdinom
         jej vnútornej bytosti a ideálom na celý život. Veľké, vznešené ideály tvoria veľké a krásne
         charaktery.
   </p>
   <p>
    Nuž, hrdinovia zašli! Oslava i spev zatíchli. Ženy a devušky, s pocitom bezpečnosti,
         vrátili sa pod tôňu rodinných striech, aby tam ďalej priadli niť hrdinných snov a piesní.
         Pradeno bájí, áno povestí omotávalo pri tom bytosť toho zlatovlasého Izajovho syna Dávida.
   </p>
   <p>
   </p>
   <p>
    <span class="bold">
     <strong>
      II.
     </strong>
    </span>
   </p>
   <p>
   </p>
   <p>
    <span class="emphasis">
     <em>
      „V Maóne bol istý muž, ktorý mal hospodárstvo v Karmele; muž tento bol veľmi
            bohatý, mal tritisíc oviec a tisíc kôz. Bol pri strihaní svojich oviec v
            Karmeli.
     </em>
    </span>
   </p>
   <p>
    <span class="emphasis">
     <em>
      Ten muž sa menoval Nábál, jeho žena sa volala Abigajil. Bola to žena veľmi
            rozumnú a pekná; jej muž však bol surový a zlomyseľný; bol z rodu Kálebovho.“ 1.
            Samuelova 25, 2 — 3.
     </em>
    </span>
   </p>
   <p>
    Na krásnych horách izraelských v Maóne, tam, kde Karmel vypína hrdé svoje temeno, z
         ktorého zásekom vidno až k moru a pod ním rozkladá sa úrodná dolina Jezreel posiata
         olivovými hájmi a vinicami, tam, kde napodiv krásne kvety pokrývajú lúčiny, mohutné cédre
         vypínajú svoje kráľovské koruny k nebesiam, uprostred rajskej krásy a zemského bohatstva
         žili dvaja ľudia, čo dovedna k sebe pristali ako deň a noc, alebo jar a zima. Mimovoľne
         pýtali sa ľudia: Ako prišla taká Abigajil do domu takého Nábala? Že si ho jej srdce
         nezvolilo, je isté! Že v tomto spojive o láske nebolo vôbec reči, rozumie sa samo sebou.
         Prišiel raz pytač bohatý, do domu, tiež nie chudobného, dohodli sa s rodičmi, ktorým
         veľkostatok na Karmeli netak imponoval! Žeby sa ich dcéra mala stať takou veľkomožnou
         paňou, netak lichotilo! Sotva sa pýtali devušky, keď ju ženíchovi doviedli ukázať, tak ako
         kedysi pramatky celého Izraela, Rebeky: „Chceš ísť s týmto mužom?“ Ona nesmela nechcieť!
         Jej patrilo sa len poslúchať rodičov, ktorí sa o jej časné dobré starali.
   </p>
   <p>
    Snáď bol počul Nábál, že v tom dome majú krásnu dcéru, preto ju chcel k sebe pripútať!
         Bohatstvo mal, o to mu sotva išlo! Chcel iste svojmu domu dodať lesku, aký vždy so sebou
         prinesie krásna žena.
   </p>
   <p>
    Keď doviedli k nemu devušku sťa z rosy a kvetu jabloňového utkanú, bol iste hotový
         čokoľvek rodičom sľúbiť, len aby ju dostal. A dostal ju! Tak prišla Abigajil do Maóna.
   </p>
   <p>
    Nemusíme myslieť, že nevesta zamdlievala, keď ju k tomu starému ženíchovi viedli, že s
         plačom objímala kolená rodičov, chcúc ich uprosiť, aby ju nezapredávali! Bola devuška
         Izraelitkou, znala, že sa vydať musí, netúžila ešte po mládencoch svojho národa, nepýtala
         sa s inými rovesníčkami:
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Keby ja vedela, komu ma vydajú!
      </em>
     </span>
     <br/>
     <span class="emphasis">
      <em>
       Či mi bude milý tam, komu ma dajú?
      </em>
     </span>
    </p>
   </div>
   <p>
   </p>
   <p>
    Keď si rodičia žiadali — odhodlaná verne slúžiť mužovi, ktorého sa stala manželkou —
         veľmi krásne vyplnila úlohu na ňu vloženú: byť paňou a veliteľkou v tom bohatom rode. Stala
         sa z nej žena opatrná, ktorej i muž i jeho čeľaď mohli úplne dôverovať.
   </p>
   <p>
    Nábál, neschopný lásky, človek od prirodzenia tvrdý, ukrutný, zlobivý, zlej, neskrotenej
         povahy, keď aj neukázal, ocenil predsa dosť skoro svoju mladú ženu. Poznal, že pod jej
         múdrym, láskavým vedením celý jeho dom sa zveľaďuje. Takého, dravej povahy človeka, jedine
         taká krotká a pritom múdra lanka mohla ovládať. On ako knieža vládol nad svojimi pastiermi,
         ako samovládca, ale tomuto malému pacholiatku dal sa neraz ovládať!
   </p>
   <p>
    Pastieri, sluhovia, otroci žehnali vstupu krásnej svojej veliteľky pod svoju strechu.
         Mali v nej príhovorkyňu! Vedeli, že neraz celú búrku mužovej zúrivosti nechala cez svoju
         hlavu preletieť, keď sa v niektorej veci za nich prihovárala. Odkedy celé spravovanie
         domácich záležitostí spočívalo v jej malých rukách, stával sa život v Maóne znesiteľným, ba
         jej pričinením v daktorých chvíľach zrovna krásnym! Žena krásna, zvlášte vnútornou krásou,
         milej spanilosti a dobroty, šíri vždy vôkol seba atmosféru lásky a svetla. Ruky by
         podložili pod jej malé nôžky obuté v zlatom vyšívaných sandáloch, aby tak tvrdo životom
         nekráčala.
   </p>
   <p>
    V srdci Abigajilinom ležal veľký poklad lásky. Muž ju nenárokoval, ani nežiadal, detí
         nebolo, no tak sa ona rozlievala ako tok priduseného horského pramienka zavlažujúc celé
         okolie.
   </p>
   <p>
    No, bola Abigajil pritom šťastná? spýtal by sa dakto. Ja myslím, že bola. A nielen
         preto, že bola dobrá, že znala milovať, ale preto, že mala v sebe svoj vlastný svet, do
         ktorého sa v samote mohla noriť.
   </p>
   <p>
    Raz — na rozhraní detstva a prvej mladosti — prežívala so svojím národom hrôzy vojny. V
         tom strachu, že bude utratená zem otcov, naučila sa túto zem veľmi milovať, naučila sa
         vážiť si otčinu, slobodu a nadovšetko svoj národ a ľud Boží, ktorému náležala. Mal tento
         ľud Boží i v dobe najhoršieho úpadku vždy svoje ohnisko, skadiaľ vyletovali iskry,
         zapaľujúce lásku k Hospodinovi, Bohu živému.
   </p>
   <p>
    V dobe Saulovej mal ešte svojho Samuela, svoje Šílo a Rámá! Medzi tých verných, ktorých
         si Hospodin duchovne vzkriesil a ktorých len On mal spočítaných, patrila i naša devuška.
         Milosť, preukázaná Izraelu vtedy, keď vzbudil a poslal Hospodin Dávida, aby porazením
         Goliáša ratoval nielen celý národ, ale popredne česť Božiu, spojila až po smrť mladé srdce
         v oddanej, poslušnej láske s týmto dobrým Bohom. Kto už v mladosti cele otvorí sa pre Boha,
         tomu On dáva možnosť hlboko a pekne myslieť. Už i doma a zvlášť odkedy stala sa ženou
         veľmoža Nábála, mala Abigajil mnoho príležitostí stopovať deje, nebezpečenstvá, straty,
         krivdy i prehmaty, no i nádeje svojho národa.
   </p>
   <p>
    Hostia — navštevujúci jej muža, ktorým krotko slúžievala — bývali často i z blízkosti
         kráľovského dvora. Z ich rozhovorov zvedela a zostavila si osudy svojho ideálu detinstva:
         Dávida, syna Izajovho.
   </p>
   <p>
    Dozvedela sa, ako bol hanebne oklamaný, keď kráľ najprv mu princeznú Mérab ponúkal a
         potom ju dal inému, no i že krásna princezná Míkal si ho zamilovala a skutočne sa stala
         jeho manželkou. No, zvedela aj, že stal sa on — národný vysloboditeľ — vyhnancom, ktorý
         musel utekať, sprevádzaný hrstičkou verných, skrývajúc sa s nimi po horách a skalách.
   </p>
   <p>
    Nejednu noc preplakala nad jeho krivdami a premodlila sa za jeho záchranu. Zvlášte
         odkedy sa raz pri púti do Šílo dozvedela v kruhoch veriacich dač, čo jej bolo len dôverne
         oznámené a naložené, aby tú zvesť starostlivo v srdci ukryla: Že už roky nie Saul, ale
         Dávid podľa vôle Božej je pomazaným kráľom. Rozprávali jej tam ženy z rodu Izaja, aká to
         bola chvíľa, keď prorok Samuel prišiel do ich domu a pomazal tam mládenčeka Dávida za
         kráľa.
   </p>
   <p>
    Od tej chvíle nebol to pre Abigajil už len národný hrdina, osloboditeľ, bol to jej kráľ!
         A tomuto kráľovi patrili jej sny, za neho leteli modlitby jej srdca k nebesiam.
   </p>
   <p>
    Ale nielen mužovi hostia prinášali zvesti. A tie zvesti boli kam diaľ smutnejšie. Viacej
         o Dávidovi počula teraz v čeľadníku, keď prichádzali Nábálovi pastieri. To, čo by nikomu
         nezradili, rozprávali jej! Rozprávali, kde sa teraz Dávid zdržuje, rozprávali celé histórie
         o tom, ako im bolo dobre pod záštitou jeho hrdinných bojovníkov. Veľmi vraj oni milujú i
         poslúchajú svojho vodcu, ktorého pastieri neraz videli za mesačnej noci sedieť na skalách,
         krásnu, zlatovlasú hlavu o harfu opretú, ako hral i spieval daktorý zo svojich nebeských
         žalmov. Hory mu na ten často smutný, i víťazný spev odpovedali, ozvena ho niesla po skalách
         a jaskyniach. Nosili svojej panej i tieto žalmy, učila sa ich spievať. Ó, veď — hoci
         potajme — ale ako oheň v prérii, niesli sa tieto žalmy celou zemou. Nik neznal, kto ich
         roznáša, no boli tu k posile priateľov a k postrachu nepriateľov Dávidových. Ak niektorý,
         tak spieval sa ten pastiersky po celej zemi:
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Hospodin je môj pastier, nebudem mať nedostatku…“
      </em>
     </span>
    </p>
   </div>
   <p>
   </p>
   <p>
    A keď prišli v speve po sloku:
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Keby sa mi dostalo ísť cez údolie tieňov smrti,
      </em>
     </span>
     <br/>
     <span class="emphasis">
      <em>
       nebudem sa báť zlého, lebo Ty so mnou si“
      </em>
     </span>
     ,
    </p>
   </div>
   <p>
   </p>
   <p>
    tu pozdvihovali mužovia ruky k nebesiam v nemej modlitbe za ten drahý život. Ó, veď nič
         tak národ nebudí ako Duchom Svätým diktované piesne. Ony sú nesmrteľné! Ony to boli, ktoré
         obohacovali i srdce i život Abigajil Karmelskej.
   </p>
   <p>
    Mávala ona len jednu túžbu: keby smela — tak, ako nesmela — ísť so svojimi pastiermi, a
         zostať ako posledná otrokyňa v skrýšach skalných žiť a umývať nohy hrdinným bojovníkom,
         popredne tie kráľa-vyhnanca.
   </p>
   <p>
    „Ó, kde bola Míkal!?“ myslievala neraz. „Prečo sa dala od neho odtrhnúť ona, jeho
         manželka? Prečo neznášala s ním vyhnanstvo!? Ach, kde bola Míkal, že ho nechala samotného
         trpieť!“
   </p>
   <p>
    Abigajil nemohla mu ísť slúžiť, nemohla znášať jeho vyhnanstvo, no tak činila, čo mohla:
         šírila vo svojom dome uprostred svojej čeľade lásku k nemu. Starala sa, aby — až si
         Hospodin svojho pomazaného na trón dosadí — všetka jej čeľaď bola mu čo kráľovi z tej duše
         oddaná. A dobre sa jej to — pokiaľ ide o čeľaď — darilo. Na muža vplývať v tej veci sa
         neodvážila. Jeho priatelia zväčša držali stranu kráľovi Saulovi. Oni po vláde zbožného
         Dávida netúžili. Však tu bol následník trónu, Jonatán! Mal kto dynastiu rodu Kíš udržať.
         Prečo by musel chatrný rod Izajov prísť k vláde?
   </p>
   <p>
    Boli medzi tými mužmi vojaci, ktorí nemohli Dávidovi odpustiť, že ich svojím víťazstvom
         nad Goliášom on, bezbranný pastier, zahanbil.
   </p>
   <p>
    Neraz počula Abigajil Nábála zazlievať kráľovi Saulovi, že vtedy takému mláďaťu dovolil
         pustiť sa do súboja s tým Filištíncom! Dávidovo víťazstvo vraj bola len šťastná náhoda,
         ktorá — nech ináč dopadne — celý národ mohla dostať do otroctva. Nesúhlasil Nábál ani s tým
         krokom, že kráľ predsa učinil Dávida svojím zaťom. On mal Dávida za vypočítavého,
         falošného, ctibažného podlízača, hlavne čo sa týkalo Jonatána.
   </p>
   <p>
    Tento hrdinský mladý muž — v svojej prirodzenej dobrote a šľachetnosti — mu veril. No,
         kráľ bol úplne v práve, že mu neveril a že sa ho chcel už i kvôli synovi zbaviť!
   </p>
   <p>
    Tie a podobné reči vždy veľkou bolesťou plnili srdce poslucháčky. Ak predtým nič
         vnútorne nespojovalo ju s jej manželom — veď ona bola verné dieťa Božie a on bezbožný,
         ukrutný, nespravodlivý človek, ktorému nič nezáležalo na Hospodinovi a na Jeho slove, ktorý
         bral dary Božie ako samozrejmé a nikdy za ne neďakoval — áno, ak od začiatku nič oboch
         nespojovalo, táto krivda, činená Dávidovi, srdce mladej ženy od jej muža úplne odtrhovala.
         Neraz jej tvrdosťou ublížil, vždy mu odpustila a ctila si ho ďalej, ako sa na vernú
         manželku slušalo, ale krivdy, činené Dávidovi, natoľko horkosťou naplňovali celú jej
         vnútornú bytosť, že nemohla už zavrieť oči pred tou pravdou, že oni dvaja, ktorí mali
         tvoriť nerozlučný celok, stoja na dvoch brehoch: ona na Gerizíme, on na Ébale, a medzi nimi
         zíva neprekročiteľná priepasť. On za ňou na Gerizím nechcel, ona za ním na Ébal ani
         nemohla, ani nesmela. No tak tu stála ako taká osamelá ľalia na horách a čím užšie vinula
         sa k Hospodinovi, tým vernejšie snažila sa Mu slúžiť, no i tým lepšie pochopovala utrpenie
         svojho kráľa.
   </p>
   <p>
    Veď aj on stál v svete tak sám a sám, neocenený, neporozumený, zapudený, pozbavený práv.
         On, ktorý tak miloval Boha, že celý národ svojimi spevmi k Jeho nohám strhoval, on práve
         nesmel do Šíla, a to bola zo všetkých jeho krívd tá najväčšia.
   </p>
   <p>
   </p>
   <p>
    <span class="bold">
     <strong>
      III.
     </strong>
    </span>
   </p>
   <p>
   </p>
   <p>
    <span class="emphasis">
     <em>
      „Dávid sa dopočul na púšti, že si Nábál strihá ovce. Vtedy Dávid poslal desať
            mládencov a povedal im: Choďte do Karmelu a keď prídete k Nábálovi, pozdravte ho v mojom
            mene. Takto povedzte môjmu bratovi: Pokoj tebe a pokoj tvojmu domu; pokoj všetkému, čo
            je tvoje. Práve som počul, že máš strihačov. Kedysi tvoji pastieri bývali s nami, nikdy
            sme im neublížili a nič sa im nestratilo nikdy, po celý čas, čo boli v Karmele. Opýtaj
            sa svojich sluhov, a povedia ti! Nech títo mládenci nájdu priazeň v tvojich očiach, veď
            sme prišli v dobrý deň. Daj, prosíme svojim služobníkom a svojmu synovi Dávidovi, čo máš
            po ruke. Keď služobníci Dávidovi prišli, rozpovedali v mene Dávidovom všetky tieto slová
            Nábálovi, a čakali. Nato Nábál odpovedal Dávidovým služobníkom: Kto je Dávid a kto je
            syn Izajov? Dnes je mnoho takých sluhov, ktorí ušli od svojich pánov. Mám azda vziať
            chlieb, vodu a mäso z dobytka, ktorý som pobil pre svojich strihačov, a dať mužom, o
            ktorých neviem, odkiaľ sú? Nato sa mládenci Dávidovi obrátili a šli svojou cestou. Keď
            došli, rozpovedali Dávidovi všetko, čo sa stalo.“
     </em>
    </span>
    1. Samuelova 25, 4 — 12.
   </p>
   <p>
    Nad domom v Maóne svital deň radosti. Strojili sa tam nádherné hody, ako hody kráľovské.
         Bola to pastierska žatva; končila sa strihaním tých tisícov oviec.
   </p>
   <p>
    Hoci Nábál bol tvrdý a nemilosrdný pán, na tomto dni si dal záležať. Vtedy jeho
         pastieri, honelníci, správcovia, sluhovia i otroci mali príležitosť vidieť jeho bohatstvo a
         slávu. Mnoho vznešených priateľov zozvali; jedlo i pilo sa do vôle, áno i nad možnosť.
         Palotami zvučala hudba, pre vznešených hosťov pozvaná, no i vo dvore zneli pastierske rohy,
         fujary, bubníky a husličky. Starosť o to — aby všetkým tým ľuďom, hore i dole bolo dobre,
         aby sa s radosťou na ten deň veselia rozpomínali — spočívala na nežných pleciach mladej
         panej. V ten deň bola ona všade a nikde, ako to v taký čas u domácej panej býva. Každý ju a
         jej radu potreboval. Tým sa stalo, že dlela snáď — rozdeľujúc zásoby kuchárom a kuchárkam —
         v komore, keď do domu prišla nečakaná, pastiermi s netakou úctivou radosťou vítaná
         návšteva: Posolstvo Dávidovo z púšte.
   </p>
   <p>
    Ej, kde bola pani, aby ich uvidela, uvítala!?
   </p>
   <p>
    Daktorí rozbehli sa ju hľadať, iní zavolali pána. Vyšiel, a len tam vonku, v nádvorí,
         vypočul posolstvo, ktoré mu prinášali.
   </p>
   <p>
    Dávid, syn Izajov, posielal po nich pozdrav v deň radosti, no, aj úplne oprávnenú
         žiadosť, aby, keď hostiť bude svojich pastierov, udelil z toho i jeho vojakom, ktorí mu i
         stáda i ľud v Karmeli pred škodou chránili. Každý pastiersky knieža veľmi vďačne bol by tak
         učinil. No, čo Nábál?
   </p>
   <p>
    Ticho hovoriť on sotva znal! Keď sa rozhneval, reval ako tur. No tak svoj hromový hlas
         ani teraz nestíšil. Šedivé obočie, stiahnuté v mrak, zelenkavé oči zaiskrili ako oči
         dravca, hotového skočiť na korisť, pyšno zmerali statných bojovníkov a spupné slová sypú sa
         mu z tvrdých rtov: „Kto je Dávid? A kto syn Izajov?“ Akoby vravel: „Čo ja mám do činenia s
         takou nečestnou čeliadkou, ktorá pre mňa nejestvuje?“
   </p>
   <p>
    <span class="emphasis">
     <em>
      „Mnoho je teraz sluhov, čo sa odtrhujú od pána svojho!“
     </em>
    </span>
   </p>
   <p>
    Priznáva, že považuje Dávida za buriča a odbojcu, za utečeného sluhu, otroka! A dodáva s
         potupným úškľabkom: „Áno, vezmem ja chlieb svoj, svoju vodu, svoje pokrmy, ktoré som
         pripravil svojim pastierom a dám ich tým ľuďom, ktorých ani neznám, ani neviem, odkiaľ sú!“
   </p>
   <p>
    Dobre, že Dávidovo posolstvo prišlo bez zbrane, bo ináč by spupný muž draho svoju urážku
         zaplatil! Ich tváre obledli. Bezo slova, s pohľadom plným zaslúženého opovrhnutia, obrátili
         sa a odišli.
   </p>
   <p>
    Tento rozhovor mal iste mnoho svedkov, čo sa boli prišli podívať, na koho to pán dnes
         tak kričí. Hľadia oni na smrť bledí za odchádzajúcimi; tušia, že veď títo zase prídu, ale
         už nie prosiť, zato pomstiť strašnú urážku.
   </p>
   <p>
    Ó, beda nám, až oni zdvihnú svoje víťazné meče! Nadarmo pokúšal sa hlavný z pastierov
         upozorniť pána, aké to môže mať následky; pán nedá mu ani dopovedať. Okríkne ho a máchnuc
         potupne rukou, odišiel za svojimi vznešenými hosťami, ktorých od rána tu už má počet, hoci
         hody budú až večer! Lenže ten večer pre daktorých začínal ráno!
   </p>
   <p>
    V strede seberovných zapil Nábál svoju zlosť, oznamujúc snáď najvernejším priateľom, akú
         odpoveď odkázal Dávidovi, za čo ho má, čo o ňom súdi, atď.
   </p>
   <p>
    Medzitým našiel jeden z ustaraných služobníkov veliteľku. Hneď, keď mu do uľakanej tváre
         pozrela, cítila, že nesie zlú správu, že sa dač hrozné muselo stať.
   </p>
   <p>
    Tisnúc zalomené ruky k hrudi, kde mladé srdce zastávalo, počúva ako jej rozpráva:
    <span class="emphasis">
     <em>
      „Poslal Dávid poslov z púšte, aby pozdravili nášho pána, ale on ich
            okríkal!“
     </em>
    </span>
   </p>
   <p>
    Od slova do slova opakuje mládenec hroznú odpoveď Nábálovu, prehlasuje ju za veľkú
         krivdu učinenú tým mužom. Veď ako veľmi im bolo Dávidovo vojsko prospešné! Ani múry hradné
         vo dne i v noci, takže dokiaľ s nimi bývali, nič zo stáda nezhynulo.
   </p>
   <p>
    „Oni nám neučinili krivdu, a teraz táto krivda im! Tento nevďak! Pomysli, pani, čo by si
         mala učiniť. Viem, že zlé veci čakajú nášho pána i nás, veď Dávid si svojich ľudí nemôže
         dať hanobiť! A pán je taký rozlobený, že s ním nemožno hovoriť.“
   </p>
   <p>
    Posledné slová pani už ani nepočula. Zmizla spred očí mládencových. Vedel, že dač učiní;
         vedeli to všetci, ktorí ho počúvali a všetci zložili nádej v tú drahú, nežnú bytosť, ktorá
         bola ako dobrý ochranný anjel tohto domu až podnes.
   </p>
   <p>
    A ona?
   </p>
   <p>
    Chcete vedieť, ako je srdcu, keď mu dakto na vzácny jeho drahokam stúpil? Keď malo ideál
         a dakto mu ho blatom zahádzal bez viny? Tak sa spýtajte jej!
   </p>
   <p>
    Sú chvíle, keď myseľ viac premyslí, než inokedy za hodiny a minúty, v nich srdce precíti
         viac, akoby inokedy cez deň obsiahlo. Tak bolo aj tu.
   </p>
   <p>
    Čo to mladé, skormútené srdce cítilo, čo tá horúčnato pracujúca myseľ myslela, ľudským
         slovom nevyjadríš! To videl len Boh, pred ktorým na zemi mladá pani ležala, keď vbehnúc do
         svojej komnaty zostala s Ním sama.
   </p>
   <p>
    Idúc cestou, zmerala v mysli hĺbku urážky, aká sa stala kráľovi a jeho verným.
         Sprevádzala mysľou preč odišlých hrdinov, predvídala chvíľu, keď pred pomazaným
         Hospodinovým zastanú a cítila, vedela, čo za tým bude nasledovať. Hrdina z polí Sóchu
         istotne pomstí krivdu spôsobenú jeho verným. On, vedúci dodnes boje Hospodinove, poškvrní
         svoj meč v osobnom boji; pomstí krivdu, bude to po ľudsky spravodlivé, ale nebude to už
         potom ten Dávid, za ktorého sa izraelské ženy denne modlievali. Predstavila sa jej pred
         mysľou nevinná čeľaď Nábálova — oni, jej dobrí priatelia, medzi ktorými boli praví synovia
         a pravé dcéry Izraela, ktorí Dávida milovali — povraždená.
   </p>
   <p>
    Zabije on v prvom rade Nábála. Bol to zlý človek, ale jej manžel, ktorého ochrániť bolo
         jej svätou povinnosťou.
   </p>
   <p>
    To sa nesmelo stať, nie! Ona musí dač učiniť, musí zachrániť oboch! Ale čo? Ísť za
         Nábálom? Veď on ju ani počúvať nebude. To by bolo márne. A poslať za Dávidovým posolstvom
         to, čo žiadali? Však to on, urazený, neprijme, prijať nemôže! A či smela vôbec sluhov
         svojho muža — zrejme proti vôli ich pána — vystrájať ako posolstvo za tými, ktorých bol
         zahnal?
   </p>
   <p>
    Jestvovala len jedna možnosť: Ona sama musí ísť prosiť o milosť, ona musí zastaviť
         Dávida prv, než bude neskoro. No, ak sa Nábál bude na ňu spytovať?!
   </p>
   <p>
    Pri hodoch podobného druhu nesedávali síce ženy, ta ona ísť nemusela! Ale dakedy, keď
         napadlo Nábálovi, aby sa s jej krásou pochválil, posielaval si pre ňu, žiadajúc nejakú malú
         službu. Keby tak učinil dnes? A sluhovia museli by mu oznámiť, že odišla? Ona, domáca pani,
         opustila dom a dnes! Odišla za Dávidom a nie s prázdnym!?
   </p>
   <p>
    Hrôza len pomyslieť, čo potom!
   </p>
   <p>
    Zalomila biele, dobročinné ruky v nemej, bolestnej úzkosti. Dvojaká možnosť smrti stála
         pred ňou. Ak jej Dávid neporozumie, nevypočuje, môžu ju i so sluhami zabiť jeho vojaci,
         alebo ju zajtra zabije Nábál, keď zvie, čo učinila. Len sekundy trval hrozný boj so
         strachom smrti, len minúty vyžadovalo to premyslenie všetkých možností, ale láska
         zvíťazila.
   </p>
   <p>
    I keď umriem, predsa sa odvážim oboch zachrániť. Hospodin mi pomôže!
   </p>
   <p>
    Kým medzitým panstvo už dávno hodovalo, služobníctvo ku svojim hodom ani nezasadlo.
         Prijali najprv rozkazy svojej veliteľky: sedlali oslov, vynášali potraviny, ponúkali svoje
         služby. Každý chcel ísť s ňou, keď vravela, že ide prosiť. Ó, keď ona pôjde, ona ich iste
         ratuje! Nemohol ani Nábál jej prosbám nikdy odolať! Či by odolal Dávid? Nemožno! Ju on
         neodbyje.
   </p>
   <p>
    No, ona len daktorých zobrala, veď ostatní museli zostať, aby doma všetko išlo tak,
         akoby pani nechýbala. Toto uskutočniť, záviselo od žien a tie všetky stáli pri svojej
         veliteľke ako jedno srdce. Žehnanie letelo za ňou, ktorá sa išla nielen za svojho nehodného
         muža, ale aj za nich a ich deti obetovať.
   </p>
   <p>
    A malá výprava neišla veľmi ďaleko!
   </p>
   <p>
    Ako tak Abigajil jazdila po strane hory Karmel, len čo stačilo sa jej srdce natoľko
         stíšiť, že tichou modlitbou upokojená myseľ riadne začala pracovať, padol pohľad krásnych
         očí trochu nižšie do údolia. Ach — — —
   </p>
   <p>
    Ako sa tak cesta sem hore zakrúcala, pochoduje po nej čata asi 400 mužov. K západu sa
         strojace slniečko polieva ich tekutým zlatom, tvoriac slávnožiaru vôkol hlavy krásneho,
         mladého vodcu! A akoby to bolo dnes, stáva sa zrazu skormútená mladá pani nežnou devuškou.
         Pred jej mysľou obraz s kráľom navracajúcich sa víťazov a medzi nimi krásny pastierik,
         vysloboditeľ svojho ľudu. „Ale Dávid svojich desať tisíc!“ — znie v rozpomienke vôkol nej,
         jasavými hlasmi spievané. Áno, je to on, Dávid! Po rokoch zase ho vidí. Nie je to už ten
         mládenček, ľúbezného vzhľadu, no dnes je ešte krajší, hoci na mladej tvári utrpenie srdca
         vrylo hlboké, zušľachťujúce stopy.
   </p>
   <p>
    Ej, darmo si on nespieval: „Velice ma sužovali hneď od mladosti mojej. Po chrbte mojom
         orali oráči, hlboké robili brázdy. Ale Hospodin, súc spravodlivý, potrhal povrazy
         bezbožných!“
   </p>
   <p>
    Zrazu, ako na povel, zastala čata. Veď krásna vidina, jazdiaca z hory Karmel, kde tône
         so svetlom sa snúbili, pripadla zaiste všetkým ako nadzemské zjavenie. Tuším ju tie slnečné
         lúče niesli! Snáď, ba iste nikdy ešte nevideli pastieri Nábálovi svoju veliteľku takú
         krásnu, ako bola teraz. Je pravda, mala na sebe prekrásne rúcho hostiteľky, v ktorom
         predtým hosťov vítala. Z tváre odhodený závoj povieval vetrom dvíhaný — vôkol jej čarovnej
         hlavy ako sen. Ešte chvíľa, a už zoskočili gazelie nôžky zo skvostne šírovaného zvieraťa a
         celá tá neopísateľne poviestková vidina ocitla sa na kolenách pred užasnutým vodcom
         ozbrojenej čaty.
   </p>
   <p>
    Berie na seba vinu svojho muža, vysvetľuje, že ona neznala o príchode jeho posolstva, že
         cele ináč bola by vec dopadla, nech vie ona o ich oprávnenej žiadosti. Prosí, aby vyslyšal
         slová, ktoré mu prišla povedať. Pripúšťa, že jej muža pridŕža sa bláznovstvo, že je to
         človek bezbožný… Jej slová sú také plné svätého porozumenia! Ona zná, že Dávid ešte nikdy
         podnes nepomstil seba, že vždy odpúšťal, že viedol len boje Hospodinove, no aj, že jemu
         Hospodin sľúbil budovať dom stály. Nech sú vraj jeho nepriatelia ako Nábál, s ktorým
         Hospodin sám poriadok spraví. Pri ňom, Dávidovi, že podnes nič zlého sa nenachádza!
   </p>
   <p>
    A tie krásne rty vravia kamdiaľ vrelšie, z očí žiari tá roky prechovávaná oddanosť a
         láska.
   </p>
   <p>
    <span class="emphasis">
     <em>
      „A keby aj povstal človek, čo by ťa prenasledoval, a siahol ti na život, duša
            môjho pána bude pojatá do zväzku tých, čo žijú s Hospodinom, tvojím Bohom, ale duša
            tvojich nepriateľov bude vyhodená ako z praku. Keď Hospodin splní môjmu pánovi všetko
            dobré, čo povedal o tebe, a ustanoví ťa za knieža nad Izraelom, nebude to pôsobiť môjmu
            pánovi preukážku ani výčitku svedomia, že si vylial nevinnú krv, že si môj pán sám
            pomohol. Ale keď Hospodin učiní dobre môjmu pánovi, rozpomeň sa na svoju
            dievku.“
     </em>
    </span>
    (1S 25, 29 — 31.)
   </p>
   <p>
    Len keď sme sa za niekoho — s ktorým pvý raz vravíme, a to za ťažkých okolností a pred
         mnohými svedkami — roky modlievali, daruje nám Boh takú neohrozenú smelosť, bez urážky
         povedať mu celú pravdu.
   </p>
   <p>
    Hrdinná smelosť Abigajilina ratovala Dávida, a tak ratovala ona i svojho muža i celý
         jeho dom. Veď pod vplyvom jej slov našiel Dávid cestu naspäť, na srdce Božie, skadiaľ ho
         neočakávaná potupa Nabálova bola vyhnala. On našiel samého seba. Duch Svätý, ktorý musel
         ustúpiť — keď srdce taký prudký hnev ovládal, že ho celé zaujal, On sa vrátil, zase vrátil,
         a Dávid vravel dobré, láskavé slová k tej, ktorá ho skutočne ratovala. On sa jej priznáva,
         čo bol svojim vojakom povedal, načo sa teraz tak ponáhľali: Že strojil Nábálovi všetko, ale
         všetko zničiť a pobiť, tak že do rána už ani pes nebol by v jeho dome zabrechal. Pritom na
         krásnu priateľku, čo teraz tak krotko a predsa voľne oprená o svojho osla, pred ním stála,
         plná neopísateľnej peknoty tela i ducha, a myslel, že i ju, takú dobrú, nevinnú a zbožnú,
         bol by dal zabiť. Aj ju!
   </p>
   <p>
    Nech nepríde mu v ústrety a nedá mu nazrieť za oponu srdca, aké podobné ešte nevidel!
   </p>
   <p>
    Zvíťazila Abigajil nad ním natoľko, že mohol z jej ruky prijať prinesený dar. Ó, veď si
         vedel predstaviť, čo ju to stálo, aby mu ho sama priniesla! Čo všetko týmto činom postavila
         na kocku! On, hrdina, uctil v nej súrodnú hrdinku.
   </p>
   <p>
    <span class="emphasis">
     <em>
      „Choď v pokoji,“
     </em>
    </span>
    hovorí na rozlúčku,
    <span class="emphasis">
     <em>
      „vyslyšal som tvoju
            prosbu a vážil som si tvoju osobu. Požehnaný Hospodin, Boh Izraelov, ktorý mi ťa poslal
            dnes do cesty. Požehnaná tvoje reč, a i ty požehnaná, že si ma zdržala, aby som nevylial
            krv a nepomstil samého seba. Áno, choď v pokoji do svojho domu.“
     </em>
    </span>
   </p>
   <p>
    Ešte jeden obapolný pohľad, poklona celej čaty, potom krátky povel, obrat a vojsko
         víťazov so svojím hrdinným vodcom schádzalo zase do doliny.
   </p>
   <p>
    No, ako tak cesta zahýbala, videli ju ešte raz, ako tam stála o osla oprená a hľadela za
         nimi, a ešte raz sa jej poklonili. A ona stúpala výš, neznajúc, čo ju doma čaká. No v
         povedomí, že oboch pre ňu významných mužov zachránila, myslela si, že teraz môže už i
         zomrieť. Odchádzala šťastná, obohatená veľkým, vznešeným blahom, o ktoré už ani smrť
         nemohla ju pripraviť.
   </p>
   <p>
    Doma nehrozilo žiadne nebezpečenstvo, pán sa po nej nepýtal. A až potom naozaj jasajúce
         služobníctvo zasadlo k svojej slávnostnej večeri, znajúc, že je zachránené. Na rukách by
         nosili svojho anjela, v ktorého pomoc márne nedúfali. Hospodin im ju ochránil. A čo až
         potom, keď sa vrátili sluhovia s oslami, ktoré boli odniesli náklad bojovníkom, a plní
         chvály rozprávali, ako boli v tábore uvítaní a čo rozprávali tí bojovníci, ktorí sa
         vrátili, akú chválu skladali k nohám ich Abigajile, no, nevedeli aj to, aká hrozná pohroma
         a zničenie ich tu čakalo! Žeby už nebol nikto živý medzi nimi, nech ona svoj mladý život za
         nich neobetuje. Ej, nikdy takej hostiny a takej noci v Maóne ešte nezažili!
   </p>
   <p>
    Zatíchli píšťaly i trúby a z výšin Karmela letelo do doliny Jezreel: „Hospodin je môj
         pastier… Keby sa mi dostalo ísť cez údolie tieňov smrti, nebudem sa báť zlého, lebo ty so
         mnou si.“
   </p>
   <p>
    Ach, áno, Hospodin bol s nimi, no, On bol aj s ich kráľom Dávidom.
   </p>
   <p>
   </p>
   <p>
    <span class="bold">
     <strong>
      IV.
     </strong>
    </span>
   </p>
   <p>
   </p>
   <p>
    A prišlo ráno.
   </p>
   <p>
    Dávno vyprevadila veliteľka so svojím služobníctvom odchádzajúcich hosťov a celý dom
         uviedla do normálnych koľají, kým úplne spitý Nábál vytriezvel a konečne sa objavil:
         nevyspatý, zlý s náležitou nevôľou po opitosti. Stretnutie s ním padlo Abigajili netak
         ťažko po jeho včerajšom výčine! Musela sa len premodliť, aby s obvyklou úctou vyšla mu v
         ústrety a prehovorila k nemu tých nie mnoho nutných slov. Len myšlienka, že smrť bola mu
         tak blízko a že ona smela jej šíp odraziť, jej ich uľahčovala. No, keď konečne odpoludnia
         po spánku úplne vytriezvel, zašla za ním do jeho komnaty, vyúčtovať, ako obyčajne, koľko sa
         minulo a koľko zostalo zásob.
   </p>
   <p>
    A potom prišiel moment, za ktorý a jeho výsledok od rána k Hospodinu volala. Akými
         slovami opísala Abigajil mužovi, čo ho včera čakalo a ako tú pohromu zažehnala, nevedela by
         nám snáď ani sama povedať.
   </p>
   <p>
    Ten, ktorý jej včera predivne pomohol, pomohol i dnes, aby svojmu mužovi celú hĺbku
         zlého jeho činu objasnila. Nešetrila farbami ohľadne následkov, ale čo čakala, sa
         nesplnilo! On nezúril, nevylial si svoju zlosť na nej! Ani len slovom neprezradil, žeby
         ľutoval a žeby chcel Hospodina odprosiť a poďakovať Mu za záchranu života i majetku. On
         mlčal! Srdce i tvár jeho zostali ako kameň a popri tomto skamenenom mužovi chodila
         zarmútená veliteľka, ustrašené služobníctvo, celých desať dní. Desné ovzdušie bolo v tých
         dňoch v krásnom karmelskom veľkostatku. Stláčalo k zemi, ako bezvetrie pred hroznou búrkou.
         Všetci s úzkosťou čakali, aké hromy poletia, kým sa konečne tieto tvrdo zavrené rty
         otvoria. Každé srdce chvelo sa úzkosťou o milovanú veliteľku, na ktorej nevinnú, krásnu
         hlavu sa tie hromy potom zvezú.
   </p>
   <p>
    Nuž, prišla rana hromová. Ani sa neblysklo, len uderilo a dopadla tá rana, len jediná
         rana, dopadla na hlavu toho, ktorý vo svojom vnútri pustil sa do nerovného boja s veľkým
         Bohom. Čas milosti, tých posledných desať dní, strávil v desnom rúhavom odpore. Táto jedna
         jediná rana postačila, aby ruka — čo nechcela sa zodvihnúť k prosbe — nemohla sa pustiť do
         diela ukrutnosti, aké zúriaca myseľ za tých desať dní predumala.
   </p>
   <p>
    Prv, než sa tie desne mlčiace rty mohli k zahrmeniu otvoriť, zamĺkli na večné veky.
         Nikdy už veliteľský hlas v Maóne nezaznie.
    <span class="emphasis">
     <em>
      „Umrel boháč a pochovali
            ho.“
     </em>
    </span>
    (Lk 16, 22b). Tak mohlo sa aj tu povedať.
   </p>
   <p>
    <span class="emphasis">
     <em>
      „Videl som násilného bezbožníka, vypínal sa ako zelený strom, ale pominul sa,
            ajhľa, už ho niet.“
     </em>
    </span>
    (Žalm 37, 35). Tak bolo aj tu.
   </p>
   <p>
    Veľkú milosť učinil Hospodin Nábálovi v ten deň, keď dovolil, aby krotké, čisté dieťa
         Božie vošlo pod strechu jeho domu a prinieslo so sebou svetlo Božej lásky a požehnania. No,
         on čas svojho navštívenia nepoznal; tak zhynul.
   </p>
   <p>
    Ach, škoda duše, čo cieľ svoj minula!
   </p>
   <p>
    Neznáme, či mal Nábál pokrvnú rodinu, bratov, strýcov. Jedno vieme: veľkého jeho majetku
         prvou dedičkou — kým sa nevydá — bola jeho mladá vdova, pod ktorej vládou, sťa pod
         panovaním anjela, žilo sa veľkej Nábálovej čeľadi. Ale len veľmi krátky čas!
   </p>
   <p>
    Zase svitol deň na Karmel. Vtáctvo spievalo, kvietie rozváňalo, vetierok povieval v
         korunách stromov, slniečko polievalo svet tekutým zlatom a v Maóne panovala zvláštna, nebu
         blízka radosť. Veľkostatok — donedávna Nábálov — zavieral v sebe vzácnych hosťov. Zase
         prišlo posolstvo z púšte, tentoraz zrovna za veliteľkou poslané.
   </p>
   <p>
    Nič z tých vecí, ktoré teraz svojimi zvala a slobodne deliť smela, neprišli žiadať,
         žiadali viac, bo priniesli vzácny poklad, srdce a lásku Dávida, syna Izajovho, pomazaného
         Hospodinovho; a žiadali ako odmenu protilásku Abigajili Karmelskej. Prišli sa len spýtať,
         či by ona chcela a mohla znášať s ich pánom ťažký jeho osud, v nádeji, že raz — až mu bude
         dané kráľovstvo — rozdelí sa s ňou i o slávu. Zaiste im na tom všetko záležalo, aby sa
         vrátili s dobrými správami.
   </p>
   <p>
    Rozhliadajúc sa po budove, zariadenej s prepychom priam kniežacím, mimovoľne porovnávali
         ju s Dávidovými skrýšami. A tu sa im to istotne nezdalo ľahké, aby táto — nádhere a
         bohatstvu zvyknutá bytosť — pristala na ich žiadosť.
   </p>
   <p>
    Mnoho lásky k Dávidovi vyžadovalo sa k tomu, aby ju o ten rozhodný, nad celým ďalším
         životom rozhodujúci krok žiadali. Vedeli, že nech zostane na Karmeli, nik jej to krásne
         sídlo nevezme. Keď ho ale dobrovoľne opustí, tu ho navždy stratí. Dnes veľmožná pani, vdova
         Nábálova, potom žena vyhnanca, nemajúceho v celej vlasti miestočka, kam by hlavu sklonil.
   </p>
   <p>
    A akú dostali odpoveď, keď sa konečne tá krásna mladá hlava zodvihla a tie žiarivé,
         slzami zvlhnuté oči pozreli im do tváre?
   </p>
   <p>
    To, po čom srdce túžievalo, vyriekli chvejúce sa, ružové rty: Že je hotová ísť a slúžiť
         zmužilým bojovníkom Dávidovým, znášať s nimi i poľahčovať im ich terajší ťažký osud.
   </p>
   <p>
    Radostné nesúc posolstvo, navracovali sa k svojmu vodcovi. A ona?
   </p>
   <p>
    Keď najskôr usporiadala svoj dom, keď vložila ho i s celým dedičstvom do príslušných
         rúk, keď sa postarala podľa možnosti o celú čeľaď, keď si vybrala spomedzi dievčat päť
         (ktoré s ňou rovnako zmýšľali a pre ne bol Dávid tiež kráľom a ony boli hotové s ním v jeho
         službe trpieť núdzu) — už obklopená družkami — poberala sa za Dávidovými poslami z
         karmelských výšin na púšť.
   </p>
   <p>
    Snáď, ba iste na križovatke, kde sa cesta vedúca dolu k púšti zahýbala, ešte raz
         zastanúc, hodila pohľad hore na všetku krásu, ktorú opúšťala. Preletela mysľou tie roky,
         ktoré prežila od onoho dňa, keď ju sem v svadobných nosidlách doniesli a kde žila sama s
         mužom nemilovaným, lásky neschopným, až po onú hroznú chvíľu, v ktorej konečne uvidela
         priepasť, ktorá ich dvoch vždy delila. Vedela ona dobre, že ide telesne z raja na púšť, z
         hojnosti do chudoby, z panstva do služby, no vedela aj, že ide dobrovoľne s plným
         presvedčením Božieho súhlasu a rada! Poznala, že kamkoľvek by ju Dávid zaviedol, vždy budú
         ich nohy stáť spolu na hore Gerizím, pod žehnajúcou rukou Hospodina, Boha živého. A vedela,
         že ide s plesaním zaplatiť v láske a službe Dávidovi, synovi Izaja, za všetky svoje družky,
         ktoré on na poli Sóch zachránil a vyslobodil obetujúc samého seba.
   </p>
   <p>
    *
   </p>
   <p>
    Nenájde sa tak ľahko v Slove Božom znamenitejšia alegória a obraz týkajúci sa
         zachránenej duše a Krista Ježiša nad túto prekrásnu udalosť.
   </p>
   <p>
    Tam, na poli golgotskom, bojoval sám a sám jediný hrdina s obrom nepremožiteľným: Jeden
         za všetkých. Hoci musel svoj mladý, krásny, čistý život položiť za to víťazstvo, predsa
         zvíťazil a vyslobodil na veky a na večnosť duše z ruky otrokára. Tie, čo už dávno do
         večnosti zašli, tie, čo s Ním v svete žili a tie, ktoré sa ešte len mali zrodiť.
   </p>
   <p>
    Medzi tými dušami, ktoré Ho ako svojho Spasiteľa poznali a prijali, k Jeho nohám smeli
         sa privinúť, smeli Jeho česť šíriť a pripravovať mu láskou cestu do ľudských sŕdc, boli i
         také, pri ktorých mu to nestačilo. A tak si ich On zasnúbil tak, ako sľuboval: Zasnúbim si
         ťa na večnosť, aby si poznala Pána. A ony, všetko opustiac, išli za Ním, ochotne, z lásky a
         verne, prežívajúc s Ním vyhnanstvo i zaznanie dnes, vedúc boje Hospodinove, aby, až príde
         deň Jeho konečnej korunovácie, tvorili tie najkrajšie klenoty v Jeho korune a vošli s Ním
         do kráľovského paláca.
   </p>
   <p>
    Ó, duša moja, čím šíriš ty česť svojho Spasiteľa? Koho Mu získavaš v odmennej láske? A
         keď si i Teba chce zasnúbiť na večnosť, si hotová pre Neho opustiť raj a ísť s Ním na púšť?
         Smieš s celým srdcom spievať:
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Pôjdem za Ním, kam ma vedie,
      </em>
     </span>
     <br/>
     <span class="emphasis">
      <em>
       pôjdem za Ním v nebies ríš!
      </em>
     </span>
     <br/>
     <span class="emphasis">
      <em>
       Pôjdem s Ním cez Getsemane,
      </em>
     </span>
     <br/>
     <span class="emphasis">
      <em>
       pôjdem vždy s Ním v nebies ríš!“ —?
      </em>
     </span>
    </p>
   </div>
   <p>
   </p>
   <p>
    Ak áno, budeš môcť raz doložiť:
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „On mi dá milosť a slávu,
      </em>
     </span>
     <br/>
     <span class="emphasis">
      <em>
       pôjde so mnou v nebies ríš!“
      </em>
     </span>
    </p>
   </div>
   <p>
   </p>
   <p>
    <span class="emphasis">
     <em>
      (1929)
     </em>
    </span>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522982" name="ftn.id2522982">
        1
       </a>
       ]
      </sup>
      <span class="emphasis">
       <em>
        mošna, mošnička
       </em>
      </span>
      — kapsa, kapsička
     </p>
    </div>
   </div>
  </div>
 </body>
</html>
