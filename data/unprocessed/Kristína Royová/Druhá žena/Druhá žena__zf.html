<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e180">
       </a>
       Druhá žena
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Motto:
      </p>
      <p>
       <span class="emphasis">
        <em>
         Dom a majetok sú dedičstvom po otcoch, ale od Hospodina je rozumná
                  žena.
        </em>
       </span>
       Pr. 19,14.
      </p>
      <p>
       <span class="emphasis">
        <em>
         Láska sa láskou kupuje a platí.
        </em>
       </span>
      </p>
     </blockquote>
    </div>
   </p>
   <p>
   </p>
   <p>
    A keď sto rokov žiť budeš a všetko spravíš, aby len ľudia s tebou boli spokojní, predsa
         všetkým nevyhovieš.
   </p>
   <p>
    Keď ovdovel Martin Mráz a hneď sa neženil, tetky a strynky i kmotričky veľmi sa starali
         o neho, čo len bude robiť s tými neodrastenými deťmi, ak im skoro nedá druhú matku a
         nedovedie do domu gazdinú. Pritom, pravda, každá dokladala, že by mu veru ona dcéru nedala
         trápiť sa s takými nezbednými deckami, ako sú tie jeho, počnúc od najstaršieho šibeničníka
         až po to najmenšie piskliatko. Veď — vraj — Betka Mrázová nemusela ešte zomrieť, keby ju
         najskôr svokra a po jej smrti on, muž, nebol sužoval. Druhé síce hovorili, že veď aj on pri
         nej dosť vystál. Mužovia, keď sa ho ten-ktorý zastal, tvrdili, že si za to zaslúžil nebeské
         kráľovstvo, že s ňou vydržal šestnásť rokov.
   </p>
   <p>
    Ale keď po tri minulé nedele ohlasoval pán farár Martina Mráza s akousi Ilenou
         Ozorovskou z Malotína, netak bolo v kostole ticho; aj tie ženy, ktoré pol kázne
         predriemali, už ani voňačky
    <sup>
     [
     <a class="footnote" href="#ftn.d56e210" name="d56e210">
      1
     </a>
     ]
    </sup>
    nepotrebovali, tak im všetky driemoty prešli. Kto to len mohol byť?! Cezpoľnú
         si dovedie — akoby nebolo dosť vdov a dievčat v Zálužanoch! Len by sa ktorási bola našla,
         čo by išla za neho. Bol múdry, išiel dobre ďaleko, kde ho ľudia neznajú a kde nemá kto
         porozprávať jeho vyvolenej, aký je ešte od toho ohňa zadĺžený a pritom zlý, neľudský
         človek, pohnevaný s celou rodinou.
   </p>
   <p>
    „Nezávidím jej,“ hovorila kmotra mlynárka; „no, však sa len príde niekto podívať, do
         čoho to vojde.“
   </p>
   <p>
    Ale neprišiel. A v utorok po poslednej ohláške čakala už stará tetka Katuša — ktorá od
         smrti gazdinej u Mrázov dom viedla — gazdu domov.
   </p>
   <p>
    „Chuderka Katuška!“ ľutovali ju ženy, „keď ste sa roky trápili v tom dome, ťažko vám
         padne na staré kolená, ktozná koho poslúchať. Nebohú gazdinú ste od mala znali, ctila si
         vás ako matku, teraz už len slúžkou budete.“ No, tetka Katuša tvrdila, že to sa gazda mýli,
         keď si ju tak za chrbát postavil; ani jej len nepovedal, koho si berie a kedy nová gazdiná
         príde; ale že mu ona vyvedie: ani deti neobriadi, ani stavanie neobzrie a keby jej nebolo
         ľúto toho hydu a tej nemej tvári, ešte dnes by odišla; takto dočká na gazdinú; ale hneď,
         ako táto prah domu prekročí, už aj ona päty z neho vytiahne.
   </p>
   <p>
    Tešili sa ženy. Tetka naozaj všetko nechala tak, ako stálo a ležalo. Deťom navarila
         melencovej polievky, aby vraj vedeli, keď sa im otec ženil. Porozprávala im, čo ich čaká
         pri macoche. Netaký hnev, áno zlosť zobudila v ich srdci oproti tej cudzej osobe, ktorá
         dnes mala prísť do domu. Dobre si pamätali, ako im otec pohrozil: „Nebudem sa s vami
         zlostiť, dovediem vám kazára;
    <sup>
     [
     <a class="footnote" href="#ftn.d56e225" name="d56e225">
      2
     </a>
     ]
    </sup>
    beda tomu, kto by ho neposlúchal.“
   </p>
   <p>
    Paľko Mráz sľúbil si hneď vtedy, že sa dá radšej otcovi zabiť, akoby mal macochu
         poslúchať, a keby sa ho táto opovážila udrieť, že jej takú vráti, čo si dlho bude pamätať.
   </p>
   <p>
    Anička Mrázová tvrdila, že jej tetička Zálužanská povedala, že ona ju biť nedá, aby sa
         len k nej utiekla. Jožko sa vyhrážal, že on, keby ho bila, tak ju vraj pokúše, ani no!
         Malá, šesťročná Betka sľubovala, že keby sa jej len prstom dotkla, tak bude kričať, že sa
         všetci susedia zbehnú. Už tu bol len trojročný zakrpatený Ondriško. Ten nič nesľuboval;
         zato v malom srdiečku bolo toľko strachu, že ho bolo vidno i vo veľkých, hlboko ležiacich
         očiach.
   </p>
   <p>
    „Bude tá mať ustlané,“ tešili sa samopašné ženy. Netak to cudzej votrelkyni dopriali.
         Lebo aj keď ani jedna za toho zazeraja Mráza nechcela ísť, hnevali sa predsa, že ani jednu
         nepýtal, že nimi pohrdol. Nuž, tak hľa, nikdy ľuďom dosť po vôli neurobíš.
   </p>
   <p>
    Bol zamračený októbrový večer. Vietor až tak lámal konáre stromov ovešané ovocím, keď vo
         dvore u Mrázov zastal voz. Gazda zišiel a bez slova podal ruku žene, ktorú čakali s takým
         hnevom a strachom. Lampášom svietiaca tetka Katuša videla, ako sa vo voze narovnala vysoká
         štíhla postava, ako ľahko zoskočila z vysokého voza.
   </p>
   <p>
    „Dajte to svetlo bližšie,“ zavolal Mráz.
   </p>
   <p>
    „Akú mladú si to doviedol,“ myslela zamračená žena. „Však by mu mohla byť dcérou.“
   </p>
   <p>
    Ach, bol to smutný príchod do nového domova. Nikto, ale nikto mladú gazdinú nevítal.
         Deti síce prišli, keď otec na ne skríkol. Jožko vypriahal kone, Paľko pomáhal skladať
         truhlu, Anička koše, Betka ručníky, ale ani jedno nepozdravilo. A keď Mráz svoju ženu deťom
         nepredstavil, nemohla sa táto k nim hlásiť.
   </p>
   <p>
    O chvíľu boli všetci v nezametanej kuchyni, plnej neporiadku. Teraz, keď všetko z voza
         do nej ponosili a pohádzali, vyzerala horšie ako maštaľ.
   </p>
   <p>
    Mladá gazdiná zhodila ručník i kabátik a osvietená začmudenou lampou stála uprostred tej
         spúšte. Jej pekné, tmavomodré oči pozreli dovôkola, utkveli na tvárach špinavých detí,
         potom vzhliadli na mužov zamračený obličaj, akoby sa ho chceli dač spýtať.
   </p>
   <p>
    „No tak,“ povravel v tom gazda, „to sú moje deti; dávam ti ich pod moc; beda tomu, kto
         by ťa neposlúchal. Mne ženu netreba, stačila mi tá jedna, ale ony potrebujú, aby ich niekto
         riadil. Aj v dome išlo všetko zle bez gazdinej. — Katuša, pomôžte aj s deťmi spraviť nejaký
         poriadok a dajte nám večeru. Ja musím za koňmi.“
   </p>
   <p>
    „Nevedela som, kedy prídete, my sme už večerali,“ zadrdlala žena, „a“ — dodala s hnevom,
         „moje veci mám už v noši, je neskoro; idem preč, kadekomu cudziemu slúžiť nebudem.“
   </p>
   <p>
    Mrázovi na sluchách nabehli žily. Čierne oči mu zaiskrili, ale premohol sa.
   </p>
   <p>
    „Môžte ísť,“ riekol krátko. „Počkajte na mňa, prídem hneď,“ obrátil sa prívetivejšie k
         svojej mladej žene. Deti zostali samy s novou matkou — keď otec i tetka vyšli. — Ukradomky
         hľadeli na ňu. Tak si ju nepredstavovali. Bola taká pekná, mladá, štíhla ako jedľa.
   </p>
   <p>
    „Deti moje,“ povravela konečne — hlas mala ako hudba, alebo keď v hájoch bory hrajú,
         „som tu taká cudzia, neviem si poradiť, pomôžte mi. Váš tatíčko ma prosil, aby som išla za
         neho, že už tri roky nemáte mamičku. Mne vás bolo ľúto, lebo aj ja som bola malá, keď mi
         moja mamička umrela a veľmi nám potom bolo zle s mojím bračekom; volal sa tiež Paľko. Chcem
         vás mať rada, majte aj vy mňa. Vy nemáte nikoho, ani ja nikoho nemám.“
   </p>
   <p>
    „A ten tvoj brat?“ namietol Paľko.
   </p>
   <p>
    „Umrel mi, keď bol toľký ako ty.“
   </p>
   <p>
    „A tatíčka nemáš?“ nesmelo sa odvážila Betuška.
   </p>
   <p>
    „Ten zomrel vlani.“
   </p>
   <p>
    „A nejaké sestry alebo bratov?“ spytuje sa Anička.
   </p>
   <p>
    „Nemala som už vlastných.“
   </p>
   <p>
    „A u koho si bola, keď nikoho nemáš?“ prikradol sa Jožko bližšie.
   </p>
   <p>
    „U tatíčkovej tetičky. Tak čo, prijmete ma? Nechcem, aby ste mi hovorili mamička; som
         mladá, aj ma ešte nepoznáte; nazývajte ma tetička Ilena, budeme dobrí kamaráti. Ty, Paľko,
         buď mi namiesto toho môjho Paľka; či áno?“ Podávala chlapcovi srdečne ruku. Vložil váhavo
         tú svoju špinavú do nej.
   </p>
   <p>
    „A prečo nechceš, aby sme ti hovorili mamička?“ ohlásila sa Anička.
   </p>
   <p>
    „Viete, deti, keď sa môj tatíčko oženil, doviedol nám cudziu ženu do domu a my sme jej
         museli hovoriť „mamička“. Veľmi nám to bolo protivné. Ona bola na nás zlá. Aj vám by to
         bolo také protivné. Však až by ste privykli na mňa a mali ma rady, keď potom budete chcieť,
         môžete ma tak menovať, ale napred si to meno musím zaslúžiť. Ale teraz mi pomôžte, aby to
         tu nevyzeralo ako po rabovke.“
   </p>
   <p>
    Deti sa srdečne zasmiali a veselo pomáhali nosiť do izby i do komory.
   </p>
   <p>
    „Ten kôš, Paľko, nechaj tu. A ty, Anička rozlož v sporáku; Jožko donesie drevo; pravda,
         spravíme si dobrú večeru.“
   </p>
   <p>
    O polhodinu, keď sedliak vošiel do kuchyne, akoby to už ona nebola. V sporáku veselo
         blkotal ohník, šíril príjemné teplo a tiež aj vôňu zohrievanej pečene. Betuška dávala pozor
         na mlieko. Anička priam očistila lampu; keď už nebola začmudená, netak jasne osvecovala
         kuchynku. Jožko odpratal kadejaké haraburdie zo stola. Mladá gazdiná naň prestrela pekný
         obruštek, rozložila nové tanieriky a lyžičky, nadrobila na misu tvrdý koláčik, naliala
         horúce mlieko. Paľko doniesol z komory chlebík, z izby stoličky.
   </p>
   <p>
    Mráz postál vo dverách, hľadí na svoju mladú ženu i na deti. Rozospatého Ondriška niesla
         Betka. Dieťa sa chcelo rozplakať, nemalo kedy; nová tetička mu dala kus makovníka, ktorý
         práve krájala. Nebrala ho na ruky, aby sa jej nenaľakal. Hovorila práve deťom, že tanieriky
         sú ich, aj lyžičky. Paľko mal na svojom mlyn, Anička košíček s ružami; a každý niečo iné:
         kurčiatka, vtáky, srnku a malý Ondriško holubičku.
   </p>
   <p>
    Deti sa jedno viac ako druhé radovali. Paľko prvý išiel umyť si ruky, aby neušpinil
         tanier. Anička si umyla i tvár, ba aj druhé deti upravila.
   </p>
   <p>
    Istý pocit spokojnosti vkradol sa do tvrdého mužovho srdca, a keď ho mladá žena tak
         prívetive volala k večeri, mimovoľne vyjasnil tvár a zdal sa hneď o päť rokov mladší.
   </p>
   <p>
    Medzitým tetka Katuša u mlynárky už piaty raz rozprávala susedám, ako našla mladá
         Mrázová dom, ako jej ona zakúrila; a ženy ktorá čo prorokovali, aký bude ďalší život tej
         sprostej osoby, ktorá sa do toho domu vydala bez toho, aby sa bola presvedčila. A
         dokladali: „Tak je to, keď si človek kúpi mačku vo vreci.“ — Nuž, čo sa medzitým svet tak
         staral a tešil, navečerala sa rodina u Mrázov tak, ako čo by sa už boli roky znali. Potom
         vodili deti tetičku Ilenku (,Ilena‘ nezdalo sa im dosť pekné) po stavaní. Mali tri izby:
         prednú, zadnú a tretiu až za bránou.
   </p>
   <p>
    „Tú tatíčko pre babičku postavil,“ rozprávala Anička, „ale ona tam už nebývala, lebo
         ochorela; najradšej ležala v kuchyni, a potom umrela; tam máme len také všeličo.“
   </p>
   <p>
    Nuž, ono to „všeličo“ bolo po celom stavaní. Keď gazda s Paľkom opatril dobytok, išiel
         si ľahnúť. „Správajte sa ako viete, ja som ustatý,“ povedal žene.
   </p>
   <p>
    O chvíľu si aj ony políhali a v dome stíchlo.
   </p>
   <p>
    Ba, čo by povedali ženy, ktoré tvrdili, že mladá Mrázová netak teraz kdesi narieka, keby
         ju videli, ako sladko spí zdravým snom unavenej mladosti, a ako malý Ondrejko kaderavú,
         bielovlasú hlavinku k nej túli. Nevideli — a dobre. Mali ony aj tak dosť čo rozprávať, keď
         na druhý deň Martin Mráz zapriahol svoje biele kone, na ktorých si netak zakladal, do voza,
         naloženého hruškami a odišiel, ako mal úmysel, až hen za Pešť,
    <sup>
     [
     <a class="footnote" href="#ftn.d56e304" name="d56e304">
      3
     </a>
     ]
    </sup>
    kam každý rok chodieval.
   </p>
   <p>
    „Bude ten tej stvárať ešte horšie ako nebohej,“ rozprávali si pri studni, „tak hneď po
         svadbe ju odbehne, takú cudziu. Čo si ona len počne v takom stavaní? Ešte keby Katuša tam
         bola zostala; — ale takto s tými rozpustenými deťmi, to sa jej rozuteká kdekade.“
   </p>
   <p>
    Ba, čo by povedali ženy, keby daktorá na svitaní mohla vkročiť do Mrázovie stavania! Keď
         si gazda ošetril a opatril kone, prichystal na voz čo treba a vkročil do kuchyne,
         pripravila mu už jeho mladá žena teplé raňajky, a tak mu pekne prestrela, ako čo akému
         pánovi. Pozrel zase na ňu tak ako včera, keď si mu sadla oproti.
   </p>
   <p>
    „Prečo si vstala? Bola si iste po ceste ustatá a neskoro si išla spať,“ hovorí skoro
         prívetivo. Zamračená tvár sa mu vyjasnila.
   </p>
   <p>
    „Dosť som sa vyspala. A ako by som ťa nechala odísť bez raňajok?“ usmiala sa pekne. „Som
         rada, že deti spia, môžeš mi v pokoji rozkázať, čo máme porobiť, kým sa vrátiš.“
   </p>
   <p>
    „Porobil som, čo treba, zemiaky vykopeme až keď prídem. Sú ešte zelené. Videl som hneď
         včera, že si čistotná osoba; budeš iste chcieť stavanie uviesť do poriadku; dosť budeš mať
         s tým, veľmi je zapustené. Až som sa včera hanbil pred tebou, keď si prišla do takej
         neplechy. Katuša mi to spravila schválne, no nebanujem, však jej čistota i tak nič nestála.
         A že išla preč, tomu som len rád, nezhodli by ste sa. Deti veľmi kazila. No, sama by si si
         neporadila, nebudeš iste ani vedieť, z ktorého konca začať. Pošli Aničku k mojej strynkej —
         to je vdova po strýcovi Mrázovi, poriadna, tichá ženská — že som ju dal pekne prosiť, aby
         ti prišla pomôcť.“
   </p>
   <p>
    „Som ti veľmi vďačná, že sa tak staráš. Nevedela by som si naozaj rady; vaša strynká mi
         poradí, kde čo máte, aj pomôže.“
   </p>
   <p>
    Mladá gazdiná ukladala do košíka kus koláča a celý makovník. Rozkrojila pol pecňa chleba
         na štvrtky, vložila medzi údené mäso, priložila pár na tvrdo varených vajec, do papiera
         soli.
   </p>
   <p>
    „Čo mi to chystáš?“ podivil sa muž, keď položila košík k jeho halene na lavicu. „Prečo
         mi dávaš tie koláče? Nechaj to radšej deťom,“ hovorí vážne.
   </p>
   <p>
    „Mám ešte aj pre deti, neboj sa; no i tebe dobre padne po ceste,“ svedčila mladá žena
         srdečne.
   </p>
   <p>
    „Sadni si ešte trochu,“ privolal ju muž. Poslúchla rada. „Chcel som ťa spýtať,“ začal po
         chvíľke, „prečo si vlastne išla za mňa, obstarného vdovca? Ako vidím, pristala by si do
         inakšieho domu ako je môj a k inakšiemu mužovi.“ Hľadel na ňu tak akoby jej chcel pozrieť
         až na dno duše. Medzi hustým, čiernym obočím utvorili sa mu mračná.
   </p>
   <p>
    Pekný rumenec polial jej švárny mladý obličaj až pod zlaté vlasy. Pozrela na neho
         veľkým, priamym pohľadom.
   </p>
   <p>
    „Smiem ti všetko povedať, čo ma k tomu pohlo, aby som si ťa vzala, hoci som ani teba,
         ani tvoj dom neznala?“
   </p>
   <p>
    „Áno, všetko mi povedz, však práve to chcem.“
   </p>
   <p>
    „Len o jedno ťa pekne prosím; vysvetli mi najprv, čo si pod tým myslel, keď si včera
         povedal, že tebe ženu treba nebolo, že si mal jednej do smrti dosť.“ Peknú tvár mladej
         gazdinej pri posledných slovách zastrela starosť.
   </p>
   <p>
    „Nechcel som ti tým ublížiť,“ ospravedlňoval sa, „a aby si vedela, koho si si vzala,
         poviem ti, nech sa dozvieš radšej odo mňa, ako od cudzích. Bol som od svojho detinstva vždy
         nešťastným človekom. Najväčšia príčina môjho nešťastia bola však moja vlastná matka.
         Tatíčko musel robiť len to, čo moja matka chcela. Bolo nás päť detí: tri sestry a dvaja
         bratia. Brat Paľko bol mamičkin miláčik. Sestry smeli robiť čo len chceli, len ja som nikdy
         nesmel mať svoju vôľu. Ľúbilo sa mi staviteľstvo, chcel som za učňa k murárskemu majstrovi.
         Tatíčko by mi bol privolil,
    <sup>
     [
     <a class="footnote" href="#ftn.d56e341" name="d56e341">
      4
     </a>
     ]
    </sup>
    ale mamička nie a nie; dcéry že sa povydávajú, Paľko že nie je súci za
         sedliaka, a kto bude potom hospodárom? Nuž, musel som zostať a drieť rok po roku na
         všetkých. Sestra jedna po druhej sa vydali. Každá dostala plnú truhlu šiat, za voz perín a
         ešte čiastku. Brat zo troch remesiel prišiel naspäť; nikde sa mu neľúbilo. Keď sa
         najmladšia sestra vydala a odišla s mužom do Ameriky, išiel s nimi a ani raz sa rodičom
         neohlásil. Peniaze, požičané v banke na cestu, museli sme dlho splácať a netak drieť, kým
         sme ich splatili. Keď prišiel čas pre mňa, aby som sa oženil, veľmi som prosil rodičov, aby
         mi dovolili vziať si tú, ktorá mi z celého srdca bola milá. Zas mi tatíčko chcel pomôcť. Aj
         sa ma zastal — no keď mamička videla, že si s nami dvoma nepomôže, toľko mojej milej
         naodkazovali, že keď sa to jej otec dozvedel, odkázal mi, aby som sa mu neopovážil prísť do
         domu, že mi Aničku nikdy nedá. Aby nás navždy rozlúčil, vydal dcéru za strýčneho brata, a
         hneď po svadbe vystrojil ich do Ameriky. Mne potom mamička našla nevestu po svojej chuti.
         Nebol by som si ju vzal, ale tatíčko ma prosil — keď v dome bol každý deň hriech a on chcel
         mať pokoj. Nuž, spravil som mu po vôli; a mal pokoj. On umrel ešte tej jari. — Ale ja! Ani
         tomu najhoršiemu nepriateľovi by som neprial to, čo som skúsil za tých štrnásť rokov. Čo
         som sa ako nútil, na ženu som nemohol ani hľadieť. Mamička si ju najprv získala na svoju
         stranu a celkom mi ju odcudzila. Vo dne v noci, nemal som od oboch pokoja. Keď sa nám
         narodil Paľko, veľmi som si to dieťa obľúbil; ale keď chlapec urobil zle, a chcel som ho
         potrestať, bolo zle. A keď som musel vidieť, ako kričí, keď som sa mu len blížil, nechal
         som im ho. Viem, že to dobre nebolo. Ale je pravda, netešil som sa, keď ktoré z mojich detí
         prišlo na svet; vedel som, že ani jedno nebude moje, že mi ich všetky odcudzia.
   </p>
   <p>
    A hoci sa ony dve spolu neznášali — a neraz len tak v dome hučalo daromným krikom — ale
         keď prišlo na to, mňa trápiť, vtedy boli vždy zajedno. Ver mi, neraz som celý deň ani z
         maštale a stodoly nevykročil. Stal sa zo mňa tvrdý, zlý človek. Potom prišiel oheň, zničil
         nám stavanie i stodolu. Ako to býva, dostali sme sa do dlhov. Mamička pri tom ohni
         nachladla. Sužovala ma, že jej musím za bránou postaviť izbu, že ona s nami bývať nebude.
         Nuž, vystavil som, ale nechcela v nej bývať, že je tam vlhko. A bolo aj, ako v novom
         stavaní. Zomrela náhlo, že sme sa ani nenazdali. Zostali sme teda sami.
   </p>
   <p>
    Myslel som, že bude už u nás tichšie a že sa nejako so ženou udobríme, ale nestalo sa. S
         každým dieťaťom pribudlo práce. A hoci tie staršie boli už dosť veľké, boli neposlušné a ja
         som ich nesmel pokarhať; všetka práca zostala žene; ja som zas mal svojej vyše hlavy.
   </p>
   <p>
    Trápenie a súženie trvalo ďalej. Mňa tlačili dlhy. Prosil som sestry, aby mi pomohli;
         nechcela ani jedna. Cudzí ľudia zľutovali sa nado mnou. Do smrti ich budem za to
         požehnávať. So ženou som o svojich starostiach hovoriť nemohol, lebo mi hneď vyčítala, že
         som aj jej čiastku pregazdoval. Neraz som myslel, že prídem o rozum. Veď som ani nepil, ani
         nefajčil. V krčme sedieť a hlúpe reči počúvať sa mi nikdy nechcelo. Nuž ľudia ma nemali
         radi, a ja ich tiež nie. Áno, neraz mi bolo do zúfania. Dobrý Pán Boh — že ma predsa
         ochránil, že som sebe alebo žene neublížil. Že by som ju bol bil, ako ľudia hovoria, nie je
         pravda. Bol by som tak urobil, len keď ma do veľkej zlosti dohnala, a vtedy by som ju bol
         istotne zabil. Keď mal Ondriško pol roka, zahriala sa, napila sa studenej vody a za štrnásť
         dní umrela na zápal pľúc. Zostal som s deťmi sám. Ondriška mi vzala strynká Mrázová a
         vyopatrovala ho, kým nezačal behať; potom sama ochorela, musel som ho vziať. Katuša mi
         riadila domácnosť. Bolo to veľké trápenie. Videl som, že už pre to najmenšie musím sa ešte
         raz oženiť. Na jarmoku v P. povedali mi o tebe. Nuž, tak som si ťa išiel vypýtať. A teraz
         už znáš všetko a nebudeš sa mojim slovám diviť.“
   </p>
   <p>
    Sedliak si odkašlal a podoprel čelo do dlane.
   </p>
   <p>
    „Nie, už sa ti nedivím, ale veľmi pekne ti ďakujem, že si sa mi tak úprimne vysťažoval,“
         povravela mladá žena s vrelou sústrasťou. „Tak aj ja ti dôverne všetko požalujem, ako sa
         mne vodilo na svete: Ja som mala veľmi dobrú mamičku a poriadneho tatíčka. No mamička nám
         umrela, keď som mala šesť a Paľko štyri roky! Tatíčko sa oženil a doviedol nám macochu. Ako
         vkročila do nášho domu, začalo sa naše nešťastie. Veľmi zle nám bolo na svete, už sme ani
         tatíčka nemali. Keď som vychodila školu, išla som hneď do služby. Dovtedy som bola
         pestúnkou macochiným deťom. Ony smeli mne aj Paľkovi spraviť, čo chceli. Keď sme sa len
         ohlásili, už nás bili. Tú prvú službu mi našla mamičkina tetička. To sa macoche neľúbilo,
         vraj je tam málo roboty, že tam zleniviem. Dala ma k svojmu ujcovi. Ach, tam mi bolo ako v
         pekle; ani vo dne, ani v noci žiadneho pokoja. Konečne som po roku ušla k svojej tetičke, a
         keď Paľka dali do Z. na remeslo, prosila som, aby mi tam ona našla službu, aby sme sa mohli
         aspoň vidieť.
   </p>
   <p>
    Ach, dobrý Pán Boh má len predsa starosť o siroty. Paľko dostal dobrého majstra, zvlášť
         veľmi poriadnu majstrovú, ktorá ho mala rada ako matka; a ja som dostala veľmi dobrú paniu.
         Čo som sa naučila, za všetko len jej ďakujem. Päť rokov som bola u nej, a keby tetička
         nebola ochorela, nikdy by som nebola od nej odišla; takto som si tetku išla opatrovať. No
         nielen ju — ach, aj môj braček prišiel chorý domov. Tatíčko nám už nežil, k macoche ísť
         nechcel, nuž tak som si ich oboch opatrovala. Tetička už bola sedemdesiatpäťročná, keď
         vyzdravela, a on šestnásťročný, keď zomrel. Tetička si ma potom už nechcela pustiť. Aj
         dcéra, aj vnučka jej zomreli, bola už celkom sama. Zostala som u nej rada. Keď prišla
         správa o tebe, že by si ma chcel za ženu, pretože sa musíš oženiť kvôli deťom, prišlo mi
         tých tvojich detí veľmi ľúto. Myslela som si, keď nepôjdem ja, pôjde druhá, a ak bude taká
         ako moja macocha, čo sa s nimi chudiatkami stane! Za tie týždne, čo sme boli v sľuboch, tak
         som si tie tvoje deti obľúbila, že som sa nevedela dočkať, kedy prídem za nimi. Ty si si ma
         bral kvôli deťom, aj ja som išla za teba len kvôli tvojim deťom“.
   </p>
   <p>
    „Ďakujem ti, Ilenka,“ podal zrazu sedliak ruku žene. „Nech ti Pán Boh pomôže. Maj so
         mnou trpezlivosť. Ver, budem si ťa opatrovať, akoby si mi bola najstaršou dcérou. No už
         musím ísť, aby nesvitlo, než sa vystrojím.“
   </p>
   <p>
    „A ako dlho budeš preč? Kam by som ti mohla písať, keby ťa niekto potreboval?“
   </p>
   <p>
    „Písať? No, to bude dobre, keď napíšeš, ako sa máte.“ Udal jej adresu. „Za tri týždne
         iste prídem, ak dá Pán Boh zdravia, lebo musím kone v P. na jarmoku predať; cez zimu sa
         obídeme a na jar nejaké lacné kúpim.“
   </p>
   <p>
    „Tie pekné koníčky?! Nemáš snáď čím kŕmiť?“
   </p>
   <p>
    „Mal by som, ale v decembri mi vyprší zmenka,
    <sup>
     [
     <a class="footnote" href="#ftn.d56e370" name="d56e370">
      5
     </a>
     ]
    </sup>
    chcel by som sa už tých dlhov sprostiť. Za koňmi mi je netak ľúto; no aká
         pomoc!?“
   </p>
   <p>
    „Martin, nepredávaj. Prosím, predĺž zmenku, budeme sa usilovať, pri Božom požehnaní sa
         dlh zaplatí. Ty ešte nie si starý a ja som mladá.“
   </p>
   <p>
    „Dobre. Teda ťa poslúchnem. Uvidíme, ako mi budeš pomáhať. No tak, dobre sa maj!“
   </p>
   <p>
    Ach, čo by povedali ženy, keby počuli tento prvý rozhovor manželov Mrázovcov! Veď roky
         nepočuli ľudia toho zlostného škaredohľada Mráza toľko hovoriť a od detinstva nevideli sa
         ho usmiať. Ba, tak srdečne, ako ešte v bráne podal žene z voza ruku, nepodal ju posiaľ
         nikomu.
   </p>
   <p>
    Ony, keď ho počuli viezť sa dedinou, mysleli len, ako bez citu opúšťa svoju mladú ženu,
         keď zvalil na jej plecia bremeno, ktoré jeho prvú ženu sklátilo do hrobu… Nevedeli ony, čo
         sa dialo v tom vychladnutom, usužovanom mužovom srdci, že mal taký pocit, ako keď ranenému
         človeku niekto naleje na ranu hojivý balzam, a ona na chvíľu prestala bolieť.
   </p>
   <p>
    Nad mužovou hlavou povieval studený októbrový vietor, ale do jeho srdca vkrádal sa cit
         teploty. Vedel, že to teplo nielen do stavania, ale aj do tohto zatvrdnutého, ubitého srdca
         priniesla tá pekná žena. Veľmi sa mu uľahčilo na duši, keď sa jej mohol vyžalovať a keď ho
         tak srdečne ľutovala. Ona mala nádej, že ešte prídu aj pre jeho majetok lepšie časy. Tým
         akoby aj jeho bola posilnila k očakávaniu lepších vecí.
   </p>
   <p>
    Obdivoval ju, ako múdro si to začala s tými jeho nezbednými deťmi. Dobre urobila, že
         nechcela byť macochou; takto si ju skôr priľúbia. Veľmi jej bol vďačný, že sa tak o neho
         postarala. Každý rok išiel s hruškami: nikdy ho nikto nevystrájal; vzal si chleba a syra —
         a bolo; a ako mu to ona pekne čisto naukladala do koša! Cítil, že s ňou bude môcť o
         čomkoľvek hovoriť. Keby veľmi nepotreboval za tie hrušky peňazí, aby mohol deti zaobuť,
         najradšej by sa vrátil a pomohol jej, aby sa sama netrápila v tom jeho pustom stavaní.
   </p>
   <p>
    Tak premýšľal on. A čo myslel Paľko Mráz, ktorý — kým Ilena muža po bránu vyprevádzala —
         vošiel do maštale a pilne pracoval okolo kráv. Tuším sa aj tí roháči divili, čo sa to s
         chlapcom stalo, že ich nebije, nezlorečí a nekričí na ne. Poslušne sa mu vyhýbali, aby
         mohol očistiť pod nimi a nastlať čistú slamu.
   </p>
   <p>
    Vypočul Paľko celý rozhovor. Veď ležal v kuchyni a len sa robil, že spí, ale nespal.
         Skoro svojho otca ani nepoznal. Nemal ho rád; keby sa ho nebál, ešte by ho viacej hneval
         vzdorovitosťou. Cítil teraz, že sa jeho tatíčkovi stala krivda, že ho tento tatíčko mal rád
         a že mu chcel dobre. No, keď počul, prečo tetička Ilena prišla k nim, netak sa zahrialo
         chlapcovo srdce. Ona ich ľutovala. Nechcela, aby dostali takú zlú macochu, ako bola tá jej;
         no tak si radšej ona vzala tatíčka. A nedala im tie pekné kone predať. Nebude len ona
         tatíčkovi pomáhať, aj on sa chce usilovať, aby ich tie dlhy tak veľmi nesužovali.
   </p>
   <p>
    Netak sa Paľko usiloval, aby — keď Ilenka príde dojiť — našla všetko čisté. Ona bola
         taká čistá, pekná, veru naozaj nepristala do ich stavania.
   </p>
   <p>
    Len práve čo bol hotový, vošla skutočne a netak sa potešila i pochválila.
   </p>
   <p>
    „Ty mi budeš naozaj ako pravá ruka, Paľko. To ja môžem ísť dovnútra za deťmi. Keď
         napojíš, prídem podojiť.“
   </p>
   <p>
    „Áno, tetička, o maštaľ sa nemusíte nič starať, to ja všetko spravím; vy si len po dome
         robte.“
   </p>
   <p>
    Snáď by Mráz ani deti nepoznal, keby sa asi o hodinu vrátil a našiel ich okolo stola pri
         dobrej, teplej polievke. Dievčatká i chlapci boli hladko učesaní, čisto umytí a pritom
         veselí. Malý Ondriško, čistunký v košieľočke a novej zásterke, sedel na kolenách novej
         mamičky a túlil k nej kaderavú, bielovlasú hlavinku.
   </p>
   <p>
    „Tak, deti, keď sme sa už pomodlili, ešte si rannú pesničku zaspievame. Doneste knižky,
         a potom mi všetci budete pomáhať. Ktorý mi pomôže?“
   </p>
   <p>
    „Ja! Ja!“ volali všetci.
   </p>
   <p>
    Nuž, zaspievali si:
    <span class="emphasis">
     <em>
      „Díky Bohu vzdejme,“
     </em>
    </span>
    <sup>
     [
     <a class="footnote" href="#ftn.d56e415" name="d56e415">
      6
     </a>
     ]
    </sup>
    a že budú všetci robiť. Anička pôjde pre strynkú; Betuška umyje riad; Jožko
         zametie dvor, aby bolo pekne, čisto; Paľko poukazuje tetičke, kde čo majú.
   </p>
   <p>
    Nebola to žiadna maličkosť pre čistotného človeka pustiť sa čistiť Mrázovo stavanie
         zvonku i vnútra; ale prišla láskavá, dobrá strynká Mrázová, doniesla štetky i vápno, veď si
         domyslela, že tu dosť vápna nebude, aj to bude iste nečisté. Netak sa s mladou gazdinou
         zhodli; mali obe rady okolo seba ako v škatuľke. Obe si vedeli poradiť; čo jednej
         nenapadlo, napadlo druhej.
   </p>
   <p>
    „Vieš čo, dievenka moja, začnime od komory,“ hovorí strynká. „To akoby ruky človeku
         poutínal, keď má v komore, na výške a v kuchyni neporiadok, veľa času zmrhá márnym
         hľadaním.“
   </p>
   <p>
    A začali. Ach, a čo tam našli, perom neopíšeš: špinavé, ešte aj dosť dobré šaty; i
         vrchné i spodné, medzi starými handrami a vrecami. Deti museli nanosiť vodu do koryta, a už
         to len tam namáčali.
   </p>
   <p>
    Keď komoru vybielili a dali do poriadku, Paľko opravil rozhegané police čo aký stolár;
         Anička s Betkou ich vydrhli. Rozbité okno sklár zasklil; priam prišiel ako na zavolanie.
         Vniesli ta nádobu na múku a menšiu debnu na potraviny, väčšiu na obilie. Zem strynká pekne vymôlila.
    <sup>
     [
     <a class="footnote" href="#ftn.d56e429" name="d56e429">
      7
     </a>
     ]
    </sup>
    Všetko prišlo na svoje miesto. Také veci, čo v kuchyni a izbe zavadzali — najmä
         v tej za bránou — našli si tu svoj kútik.
   </p>
   <p>
    Z komory viedli schody do pivnice; tú Paľko sám vyčistil. Jožko už len vyvážal jedny
         táčky za druhými už roky nahromadeného haraburdia a prachu. Paľko pozhľadával dosky, kázal
         Aničke poumývať a spravil dva rady políc na ovocie, tak ako kázala Ilenka. Oni dvaja sami
         pivnicu pekne usporiadali, a mali z nej netakú radosť, keď už bola hotová. Povnášali do nej
         všetko, čo ležalo rozhádzané po dvore a v podnávratí. Keď sa budú zemiaky kopať, ovocie
         oberať, už sa to bude mať kam vysýpať.
   </p>
   <p>
    Po komore prišla na rad kuchyňa. Ba ani by si neveril, čo z tej obe ženy spravili. Ešte
         aj okná a odrené rímsy natreli farbou. Nenatretú policu si mladá gazdiná pomaľovala sama.
         Namiesto starej, rozheganej postele darovala strynká novú, bielu posteľ po dcére, že ju aj
         tak nemá kde mať; aj tú pomaľovali. Namiesto starého otlčeného riadu rozvešala mladá
         gazdiná svoj nový, ktorý si priviezla. Pokúpila aj hlinené hrnce a rajnice; zašla si s
         Aničkou kvôli tomu do N. na trh. Zaniesli ta maslo, syr, vajcia i ovocie, a za to
         zadovážili všeličo potrebné. Keď potom na stôl prestreli ružičkový obrus, na okno dali
         ružičkovú záclonu, veru aj gróf by sa mohol najesť, tak tu bolo pekne.
   </p>
   <p>
    „Dievka moja,“ hovorí strynká, „do tej postele dám Paľkovi periny; má chudiatko vždy len
         také vrecia. Neraz by som im to bola už dala, ale do takého neporiadku som nemohla.“
   </p>
   <p>
    Ach, netaký šťastný a hrdý bol Paľko, keď si prvý raz ľahol do takej peknej a dobrej
         postele. Hneď sám rozhodol, že budú spávať spolu s Jožkom.
   </p>
   <p>
    Po kuchyni prišli na rad izby. V prednej bolo pekné panské zariadenie. Kúpil ho bol
         sedliak, ktorý odchádzal ďaleko a nemohol sa až ta s ním sťahovať. Pristalo do toho
         neporiadku ako päsť na oko. Mladá gazdiná však izbu krásne vybielila, nábytok celkom ináč
         porozostavovala a stôl zakryla čistým, bielym obrusom s červeným okrajom; v izbe nechala
         len jednu posteľ, nastlanú len jednými perinami prikrytými bielym prikrývadlom. Na zavesenú
         policu dala svoje aj mužove knižky, po zemi poprestierala vlastnoručne natkané pokrovce, a
         na steny rozvešala pekné obrázky. A tu deti izbu skoro ani nepoznali.
   </p>
   <p>
    Najviac si však dala záležať na zadnej izbe, kde rodina bývala pohromade. Tam postavila
         tri postele: jednu menšiu pre obe dievčatká, jednu pre gazdu a tretiu pre seba a malého
         Ondriška. Izba mala dve okná; pod nimi bol stôl s lavicou. Bola tam i stará zásuvková
         truhla, samý kvet. Vešiak na šaty umiestila za kachle, ktoré boli ešte z tých veľkých a
         mali okolo lavičku. Že bola aj tu dlážka, pozakrývala aj tú staršími, ale ešte dobrými
         pokrovcami. Na okná dala ružové záclony z prednej izby; tam vraj pripraví biele. Na stôl
         dala ružový, bavlnený obrus. Na postele ušila z ružového perkálu
    <sup>
     [
     <a class="footnote" href="#ftn.d56e447" name="d56e447">
      8
     </a>
     ]
    </sup>
    pokrývky. Ba tak tu bolo pekne, až radosť, keď neviseli už nikde po žrdiach
         špinavé periny, rozodrané kabáty a nohavice, alebo ako zem čierne onuce.
    <sup>
     [
     <a class="footnote" href="#ftn.d56e453" name="d56e453">
      9
     </a>
     ]
    </sup>
   </p>
   <p>
    Deti dostali svoj kútik pri kachliach. Tam mala miesto Betuškina panna, Ondrejkove
         drevká a kamienky. V rohu pri oknách na lavici mal Jožko svoje školské knihy. Tatíčkove
         veci boli uložené v stenovom výklenku. Všetko si tam mohol nájsť, čo potreboval, počnúc od
         klinca a mlatočka až po hoblík a píločku na orezávanie stromov.
   </p>
   <p>
    Napokon zostala izba za bránou. Tá dala mnoho práce. Bola značne orúcaná, ale s pomocou
         Božou i to sa spravilo. Tam stála truhla po babičke, aj posteľ; v nej ocitli sa periny,
         ktoré zostali po Betke Mrázovej, a v babičkinej truhle všetky lepšie Betkine šaty, jej
         plátna, aby sa z toho nič nemíňalo. Anička i strynká boli za svedkov, že mladá gazdiná len
         staršie obnosené šaty vzala, že z nich deťom čo-to poupravovala. Boli, chudiatka, veľmi zle
         na tom, či hore, či dole.
   </p>
   <p>
    Po skončení veľkej práce dali sa ženy prať. Anička musela pomáhať; chlapci nosili vodu;
         Betka varovala Ondriška a hydinu; mali jej u Mrázov veľa. Vyzvárali,
    <sup>
     [
     <a class="footnote" href="#ftn.d56e466" name="d56e466">
      10
     </a>
     ]
    </sup>
    poprali všetko, čo kde aký špinavý knútik našli; však dobrého a čistého tu aj
         tak veľa nebolo.
   </p>
   <p>
    A prišiel taký pekný deň, a v noci zavial taký vietor, že všetko, ale všetko poschlo.
         Ešte bol len štvrtok druhého týždňa, a už bolo prádlo ktoré vymangľované, ktoré vyžehlené a
         to, čo odložili na opravu, poukladané v izbe za bránou.
   </p>
   <p>
    Anička pomáhala strynkej robiť blato; keď zajtra gazdiná napečie ešte chlebíka, strojili
         sa očistiť aj kuchyňu vo dvore. Zostala ešte zo starého stavania, keď dom zhorel; nechali
         ju tak. Bol tam kotol, pec, ohnisko, nemusela sa nečistota v novej kuchyni robiť. Netak si
         to mladá gazdiná pochvaľovala.
   </p>
   <p>
    „Vidíš, dcéra moja,“ vzdychla strynká, „čo sa Martin, chudák, o to nahneval, keď chcel,
         aby sa tu v tejto kuchyni varilo ošípaným, pieklo i pralo, že nebude para novému stavaniu
         škodiť. Ani žena, ani matka mu to nechceli urobiť po vôli, a tak všetko hneď zašpinili;
         sotva murári odišli, aj pre ošípané radšej v hrncoch varili, len aby nemuseli kotol umývať
         — a ty ako si to chváliš.“
   </p>
   <p>
    „Veru, chválim, strynká moja. Veľa času usporím. A keď to teraz pekne tu spravíme, bude
         to ani v pekárni.“
   </p>
   <p>
    Veľmi sa stará Mrázová synovcovej žene divila, a netak si ju za to ctila. Všetko našla
         tak, ako nemalo byť: prišla — neprirovnávajúc — ako medzi ošípané, ale ani jedným slovom
         nezaprela ani do nebohej ženy, ani do mužovej matky.
   </p>
   <p>
    Nech Pán Boh požehná toho človeka, ktorý ju Martinovi naradil, myslela sama v sebe.
   </p>
   <p>
    Keď sa deti začali medzi sebou hašteriť a jedno druhé prezývať, len už medzi ne vošla,
         pohladila raz jedno, raz druhé: „Budeme sa mať radi, pravda,“ povedala im pekne; dala
         jednému tú, druhému inú prácu a krik stíchol. A čo bola aká ustatá, večer si s nimi sadla a
         niečo im rozprávala, buď čo videla, alebo čo z knižky čítala. Ondriško jej zaspal na
         kolenách a ostatní sedeli ako peny. Do školy mal ísť Jožko a Betka, až keď sa otec vráti;
         nemali šaty ani obuv.
   </p>
   <p>
    Strynkej sa zvlášť ľúbilo, ako si ich pridŕžala, aby samy mysleli.
   </p>
   <p>
    „Deti, ako si podelíme zajtra robotu? Toto a toto musí byť spravené: kto bude čo robiť?“
   </p>
   <p>
    Že im nič nerozkazovala, mali do všetkého chuť. Anička bola veľmi bystrá, ale rada
         postávala a niekedy sa z práce vytiahla. No keď sa večer o tom rozprávalo, čo kto robil a
         ona len málo mohla preukázať, mrzelo ju to; na druhý deň sa už nechcela dať chlapcom
         zahanbiť.
   </p>
   <p>
    Najpilnejší bol Paľko. Ten by aj do vody skočil, len aby sa zaľúbil mladej mamičke.
   </p>
   <p>
    Nezdalo sa to deťom, aby Ondriška učili hovoriť „tetička“, keď sám „mama, mama“ volával;
         keď s ním hovorili o Ilenke, menovali ju „mamička“.
   </p>
   <p>
    Na konci druhého týždňa povie zrazu Jožko:
   </p>
   <p>
    „Však už ťa dosť známe, nie si nám cudzia, už by sme ti mohli hovoriť aj „mamička“.
   </p>
   <p>
    „Ak ma máte radi, áno,“ usmiala sa pekne. „Vašu mamičku by som vám rada nahradila, ale
         macochou vám nechcem byť.“
   </p>
   <p>
    „Veď my ani macochu nechceme, nikdy ťa tak menovať nebudeme,“ ohlásila sa Anička.
   </p>
   <p>
    „A ty, Paľko, čo povieš?“
   </p>
   <p>
    „Ja myslím,“ hovorí chlapec vážne, ani čo by si jeho otca počul, „keď si sa kvôli nám za
         tatíčka vydala, a keď si raz jeho žena, patrí sa, aby sme ti hovorili „mamička“.
   </p>
   <p>
    „Áno, budeme ti hovoriť mamička,“ žobronila Betuška. „Však to nebola pravda, ty nás
         nebudeš biť, pravda?“
   </p>
   <p>
    „Nebudem, Betuška; radšej by som seba uderila.“ Potom bolo objímania, a strynká Mrázová
         s plačom hľadela, ako si deti konečne privítali svoju novú mamičku. Potom si okolo nej
         posadali a ona im rozprávala, ako má tatíčko veľkú starosť, a že mu táto leží na pleciach
         ako hora, a že sa musia spolu poradiť, ako by mu ju pomohli niesť. Ľutovala pekné koníčky,
         ktoré chcel predať na dlhy, ale že ho ona prosila, a že keby jej všetci pomohli, tak by sa
         ten dlh spoločnými silami vyplatil. Radila sa strynkej; tá hovorila, že v takom gazdovstve
         sa dá všeličo zhospodáriť. Že aj toho ovocia pod stromami ide veľa na skazu. Keby Paľko s
         Jožkom navozili suchého dreva — však horu majú dosť blízko — Anička s Betkou by mohli pilne
         zbierať. — Keby sa to posušilo, nejeden groš by sa dostal. Zo slivák by uvarila lekváru, sú
         netak zrelé. Keď sa aj ošípané chovajú, a kravy majú hodne mlieka, od jednej je dosť pre
         dom, od druhej by sa mohlo maslo a syr predávať. Za to by sa kúpilo, čo treba pre dom, a čo
         sa z obilia odpredá, mohlo by ísť na dlh. Z hydiny nechať na zimu len tie sliepky, ktoré
         nesú, ostatné predať, a na tie, ktoré si nechajú, dávať pozor, aby vajcia netratili.
   </p>
   <p>
    Chlapci boli ochotní dreva doviezť, aj ho porúbať. Betka chcela mať starosť o sliepočky
         a vajíčka. Anička so strynkou že budú ovocie zbierať a sušiť.
   </p>
   <p>
    „Mňa musíte nechať šiť a obšívať, aby ste neboli viac takí otrhaní, keď príde tatíčko,“
         hovorila veselo mladá gazdiná. „Dobre, že mi už môj šijací stroj poslali.“
   </p>
   <p>
    Dva razy písala Ilena mužovi, hoci ani nič nebolo treba. On jej tiež odpovedal. Chválil
         sa, že hrušky dobre predáva a že v H. kúpil ešte na niekoľko stromoch idúc cestou, tak že
         príde až k Všechsvätým. Písal tak prívetivo. Dal deti pozdravovať všetky menom, aj strynkú.
         Všetci mali radosť.
   </p>
   <p>
    Október chýlil sa ku koncu. U Mrázov mali celý deň plné ruky práce. Po čistučkom dvore
         len tak rozváňalo sušienkami. Anička vyhrabovala suché ovocie. Paľko napájal dobytok,
         zastavil sa s putňami
    <sup>
     [
     <a class="footnote" href="#ftn.d56e522" name="d56e522">
      11
     </a>
     ]
    </sup>
    pri nej. Boli oba v práci, ale ani jeden špinavý. Šaty mali poobšívané. Jožko
         dával prasiatkam slivkové kôstky; tešil sa, ako chrúmajú. Z kotla vyberala strynká pekný
         lekvár do hodného súdka a pri sporáku v kuchyni stála varením večere zamestnaná mladá
         gazdiná, keď zrazu do dverí vbehla Betuška.
   </p>
   <p>
    „Tatíčko už ide, poznám naše zvonce,“ a už aj schopila malého bračeka a bežala s ním
         naproti.
   </p>
   <p>
    Aj mladá gazdiná odtiahla jedlo z ohňa, aby neprihorelo, pozrela na prestretý stôl a
         vybehla tiež v ústrety mužovi na dvor.
   </p>
   <p>
    Ach, jakživ ešte Martina Mráza tak doma nevítali. Deťom bol ten prichádzajúci tatíčko
         ako nový. Vyše týždňa usilovali sa, aby mu pomohli ťarchu niesť. Tak sa s ním zblížili.
         Paľko mu odobral kone. Prichádzal s prázdnym vozom, ale viezol tri merice kukurice; ostatné
         niesol v peniazoch a zložil ešte dosť hodné vrece s obuvou.
   </p>
   <p>
    Bolo už tma, len čo svietili lampášom; no predsa videl, aký je dvor čistý; a čo potom,
         keď vkročil do kuchyne so svojou mladou ženou, ktorá — nesúc Ondrejka na rukách — radostne
         sa ho dopytovala na cestu. Veru ten svoj dom ani nepoznával, ani tie svoje deti; a tak to
         na neho účinkovalo, že vzal Ondriška na ruky a vybozkával dieťa, ako kedysi robieval s
         Paľkom.
   </p>
   <p>
    „No, sem už skorej pristaneš,“ zasmial sa na ženu.
   </p>
   <p>
    Ach, bola netak dobrá večera: kuracia polievka so slivkami, slivkové pirohy posypané
         syrom a čerstvý, dobrý chlebíček. K tomu pekná, prívetivá ženina tvár, príjemný, starý
         obličaj strynkej a šťastné tváre detí, veselo jediacich. Túžil veru už domov, čakal, ako
         všetkých nájde, no takú dobrotu nečakal.
   </p>
   <p>
    „Čo ste také hody pripravili?“ usmial sa nezvyklo. „Ako pre nejakého vzácneho hosťa.“
   </p>
   <p>
    „Pravda, deti, tatíčko je pre nás hosťom najvzácnejším,“ pozreli ženine modré oči
         dovôkola.
   </p>
   <p>
    „Áno, mamička,“ úprimne prisvedčil Paľko.
   </p>
   <p>
    Po večeri nastalo probúvanie
    <sup>
     [
     <a class="footnote" href="#ftn.d56e549" name="d56e549">
      12
     </a>
     ]
    </sup>
    obuvi. Dobre sa každému hodila. No tatíčko doniesol Jožkovi hotové šaty;
         Paľkovi súkno na kabát i na spodky; Aničke, Betke a Ondriškovi na šaty a dva kúsky plátna
         na spodné prádlo.
   </p>
   <p>
    „Viem, že už nič nemajú, a keď si povedala, že sama pošiješ, nebral som hotové,“
         vyhováral sa.
   </p>
   <p>
    „Pravdaže pošijem; a tie budú stálejšie,“ prisvedčila radostne mladá žena.
   </p>
   <p>
    „Tebe, keď viem, že máš rada knihy, kúpil som tieto dve.“
   </p>
   <p>
    „Knižky? Ach, ďakujem.“ „Cesta kresťana z mesta Skazy do mesta Spásy“ — čítala nadpis
         hrubšej. „To bude iste niečo pekné. Idú dlhé večery, budeme si z toho spolu čítať.“
   </p>
   <p>
    Deti od radosti nad otcovými darmi boli ako vymenené. Nikdy ešte nedovolili si toľko
         dôvernosti, ako dnes. Nedali pokoja, že veď tatíčko sa musí ísť podívať, ako pekne majú v
         celom stavaní. A on? — Okríkol ich? Zaškaredil sa? Ach, nie! Vstal a dal sa tak vodiť, ako
         pred troma týždňami nová gazdiná. Jej bol vtedy dom nový; no aj jemu bol nový, ani ho
         nepoznával. Neraz v horkosti myslieval, že veru škoda bolo tak sa namáhať, toľko premýšľať,
         keď ten pekný dom — ktorý bol stavaný podľa jeho plánu — obe ženy premenili celý na chliev,
         tak že nič, ale nič nebolo tak, ako malo byť. Dnes bol rád, že ho má, a že ho má v tých
         najlepších rukách.
   </p>
   <p>
    Len sa nevedel nadiviť, ako tie divy čistoty a poriadku mohli byť vytvorené za taký
         krátky čas.
   </p>
   <p>
    „Či ste si ešte niekoho najali, aby vám pomáhal?“ spytoval sa detí.
   </p>
   <p>
    „Nenajali, tatíčko, my sme všetci pomáhali.“
   </p>
   <p>
    „A Ondriško pomáhal tiež, keď nás nevyrušoval,“ vysvetľovala Betuška.
   </p>
   <p>
    „A nikto z rodiny za vami neprišiel?“
   </p>
   <p>
    „Nikto, len tetuška Zálužanská hľadala kurča v našom dvore a pýtala sa, kde je mamička.
         No, ona bola vtedy v meste kupovať riad. Mňa sa pýtala, či nás už bila.“ Dievčatko sa
         pohrdlivo zasmialo. „Mamička nikam inam neišla. Však ani nemala kedy; ani v kostole nebola.
         Nás nemala do čoho obuť a obliecť a bez nás ísť nechcela, že až s vami naraz pôjdeme.“
   </p>
   <p>
    „Veľmi pekne ti ďakujem, Ilenka,“ povedal Mráz žene, keď už deti a strynká pospali a on
         s ňou sedel v kuchyni pri stole, „že si tak ten môj dom doviedla do poriadku; už sa zaň
         nemusím hanbiť. Od detinstva som túžil, keby som mohol mať okolo seba pekne. Myslel som, že
         v starej chalupe je málo miesta, že sa to nedá: no, postavil som väčšiu — a bolo ešte viac
         neporiadku. Vidím už, ten poriadok musí mať človek v krvi, ináč ho nespraví. No videl som,
         že si niečo aj kupovala; peniaze som ti nenechal, lebo som ich nemal; dám ti hneď, aby dlh
         nezostal.“
   </p>
   <p>
    „Mýliš sa,“ bránila sa mladá žena „ešte ja ti dám, čo sme nagazdovali spolu s deťmi.“
         Odbehla do izby, priniesla neveľkú knižočku. „Pozri si, čo sme prijali a vydali, mám to
         všetko zaznačené.“
   </p>
   <p>
    „Bála si sa,“ zamračil čelo „že ti nebudem veriť, keď si si značila?“
   </p>
   <p>
    „Ach, prečo?“ zadivila sa. „Tomu ma naučila moja pani. Tam som musela každý grajciar,
         ktorý mi dali a ktorý som vydala, zaznačiť. Ona sama tak robila; ver Martin, to bolo
         šťastie pre pána doktora. Lebo hoci mali pekné príjmy, pán doktor musel pomáhať celej
         svojej rodine; matke, sestrám, a moja pani mala zase brata na školách, na ktorého veľa
         nakladali. Iste by sa boli dostali do dlhov. Takto sme vždy na konci týždňa tie naše
         knižočky prezerali, a tu ona hneď povedala: „Vidíš Ilenka, toto sme nemuseli kúpiť; aj toto
         mohlo vystať, druhý raz si dáme pozor.“ Neraz mi povedala: „Nekupuj nikdy to, čo musíš mať,
         len to, bez čoho sa nemôžeš obísť; lebo neraz, keď sa ti niečo ľúbi, myslíš, že to musíš
         mať a ak si si to nemohla kúpiť, obídeš sa.“ Nuž, tak aj ja som značila všetko a prosím,
         aby si sa podíval.“
   </p>
   <p>
    „Tá tvoja pani je múdra osoba,“ pochválil Mráz a pritom myslel, čo všetko daromné jeho
         matka alebo žena pokúpili, keď išli na jarmok; koľko peňazí pomíňali a predsa to, čo bolo
         najviac treba, vždy chýbalo.
   </p>
   <p>
    Prezeral knižočku, až sa podivil, čo všetko jeho mladá žena zadovážila, ale aj čo všetko
         predala, tak že nielen dlh nespravila, ale ešte aj zhospodárila.
   </p>
   <p>
    Rozprávala mu radostne, ako sa deti usilovali, aby len pomohli ratovať tie koníčky, a
         prosila muža, aby im to dal na vedomie, že je s nimi a s ich pomocou spokojný.
   </p>
   <p>
    Napadlo mu, čo by on bol za to dal, keby ho mamička len raz bola pochválila, keď sa
         hodne usiloval, no jej nikdy nebolo dosť toho, čo spravil. Nepovedal síce ani slova, ale v
         hlbinách rozochveného srdca, ktoré sa radovalo nad tým pokusom detí, pomôcť mu jeho ťarchu
         niesť, vznikla túžba, byť im dobrým, uznanlivým otcom. Dodnes zakúsili od neho málo lásky.
         Vedel síce, že len jeho mladá žena ich naviedla, ale už to bolo veľa, že sa dali. Boli
         vskutku ako vymenené, ani si ich nepoznával.
   </p>
   <p>
    „A ešte voľačo by som ťa prosila, Martin,“ začala nesmelo mladá gazdiná.
   </p>
   <p>
    „Rád ti urobím po vôli, ver,“ prisvedčil ochotne.
   </p>
   <p>
    „Strynká mi povedala, že si tie peniaze dlžen židovi a musíš platiť veľké úroky. Keby si
         si radšej inde požičal a žida vyplatil.“
   </p>
   <p>
    Zamračil sa.
   </p>
   <p>
    „Myslíš, že by mi niekto požičal? Ja viem, že ma žid zdiera, no aká pomoc?“
   </p>
   <p>
    Položila pred neho vkladnú knižku.
   </p>
   <p>
    „Toto je moje, čo som dostala po mojej mamičke aj po Paľkovi a čo som si vyslúžila za
         päť rokov. Nie je toho mnoho, len jeden tisíc šesťsto korún a strynká hovorila, že zmenka
         je na tritisíc. Myslela som, keby sme niečo z tej junčoviny predali. Však kravy máme veľmi
         dobré, a s koňmi poorieš, snáď by sa tých štyristo korún zobralo a tú tretiu tisícku by môj
         pán rád požičal. Spýtala som sa ho o to v liste. Včera mi pani písala odpoveď, tu je, sám
         si môžeš prečítať.“
   </p>
   <p>
    Mráz vzal knižku i podávaný lístok, prezrel a čítal. Pekný bol list pani doktorky.
         Vidno, ako materinsky starala sa o bývalú slúžku. Mnohé dobré rady boli v ňom; jedna
         najlepšia: aby sa čím skôr hľadeli vymaniť z úžerných židovských rúk. Jej muž že vyzdvihne
         v banke, čo tam majú uložené a rád im požičia na štyri percentá a vraj to môžu splácať v
         stokorunových čiastkach — bude im tak ľahšie.
   </p>
   <p>
    Keď tak muž prezeral vkladnú knižku a videl, ako tam boli peniaze skladané po 50
         korunách, myslel: „Tam to je dedičstvo, ale toto sú jej mozole a ona mi ich prináša a tak
         mnoho dobrého mi chce učiniť. Tuším mi ju sám Pán Boh poslal do domu, aby nás všetkých
         zachránila.“
   </p>
   <p>
    Dakedy vo veľkom súžení nečakaná pomoc privedie človeka do plaču, skôr ako nečakaný
         zármutok. Neplakal Martin Mráz, keď mu dom zhorel, neplakal od smrti svojho otca, nech sa
         čokoľvek cez neho valilo — teraz zaplakal, len si ruky vyložil na stôl a hlavu na ne. Netak
         sa mladá jeho žena naľakala.
   </p>
   <p>
    „Čo ti je, Martin? Prečo plačeš? Však som ťa len snáď niečím nepohnevala, alebo
         nezarmútila?“
   </p>
   <p>
    Ustal po chvíli, zotrel slzy, vzal jej teplú ruku do svojich mozoľovitých a pozrel na ňu
         zvláštnym pohľadom.
   </p>
   <p>
    „Do smrti ti nezabudnem,“ hovorí vážne, „že máš takú dôveru ku mne; všetky svoje mozole
         si mi priniesla. Keď som sa ženil, hľadal som len chudobnú, aby mi nemohla moje dlhy na oči
         vyhadzovať a spomínať, že som jej pomíňal. Nikdy by som si nebol pomyslel, že mi s tebou
         dobrý Pán Boh pošle do domu takú pomoc. Veľmi pekne ti, Ilenka, ďakujem, ale len tak tie
         tvoje peniaze prijmem, keď mi ich požičiaš, keď ti na ne budem smieť dať obligáciu.“
    <sup>
     [
     <a class="footnote" href="#ftn.d56e622" name="d56e622">
      13
     </a>
     ]
    </sup>
   </p>
   <p>
    „Ale prečo, Martin? Som tvoja žena! Či nepatrím medzi vás? Či som ti nesľubovala vernosť
         v každom kríži?“
   </p>
   <p>
    „To áno, Ilenka; no aj ja som ti ju sľuboval. Som už obstarný, ty mladá. Keby som umrel,
         deti sú ešte malé, majú dvojitú čiastku a právo na majetok i dom, mohla by ťa vrchnosť
         ukrivdiť, takto dlhy idú na predok. Dosť, keď mi bez úroku požičiaš.“
   </p>
   <p>
    „Nuž, nedbám, sprav ako vieš; veď ty tomu lepšie rozumieš, než ja. Keď si trochu
         odpočinieš po ceste, hneď sa obidvaja vyberieme do K. pre tie peniaze. Ak by sme tam našli
         u kupcov mne známych stálych odberateľov na maslo a syr, mohli by sme im ho posielať
         poštou. Vzali by sme aj toho sušeného ovocia a lekváru, ktoré nasušila a navarila strynká s
         deťmi.“
   </p>
   <p>
    „Dobre, Ilenka. No tvojim pánom musíš pripraviť netaký kôš. Veľa sme im podlžní: že teba
         tak vyučili a že nám chcú pomôcť zo židovských rúk.“
   </p>
   <p>
    Dlho do noci radili sa Mrázovci; hoci bol sedliak netak z cesty ustatý, ani sa mu
         nechcelo spať samou nádejou na lepšie časy. Nemyslel veru, že by sa ich ešte mohol kedy
         dožiť.
   </p>
   <p>
    Na druhý deň, keď do kostola prišla celá rodina Mrázovcov — okrem Ondriška, ktorý zostal
         doma so strynkou — netak zhíkli Zálužania. Dievčatá išli za oltár, chlapci k organu. Mráz
         doviedol ženu k lavici, kde pred tým sedávala nebohá žena, sám sa posadil na svoje obyčajné
         miesto.
   </p>
   <p>
    Bol netak zamračený. Vedel, že mnoho očí hľadelo naňho a to on nemohol vystáť; a tak si
         ženy len ďalej mohli myslieť svoje.
   </p>
   <p>
    Mužovia kukali bokom do ženských lavíc.
   </p>
   <p>
    „Akú si ju doviedol! Tá však veru pristane k nemu ako voňavý klinček k bodliaku.“ Kroj
         mala málo rozdielny od Zálužanského, len čipka na naškrobenom čepci bola širšia, takže tá
         milá, pekná tvár z nej vykúkala ako obrázok z rámu. Kabátik bol nie modrý, ale čierny a
         gombíky na ňom menšie, strieborné. Aj okolo hrdla bola čipka širšia, než nosili ženy v
         Záluží.
   </p>
   <p>
    Keď vychádzali z kostola, ani sa mladá žena nenazdala, len keď už bola obklopená
         susedami.
   </p>
   <p>
    „Musím povedať,“ hovorila potom dolná mlynárka, „je to pekná osoba a taká úctivá,
         prívetivá. Kdeže ju len vypriadol? Keď som sa jej spytovala, či jej nebolo smutno takej
         samej, keď ju cudziu ešte muž hneď odišiel, povedala, že nie, že nemala kedy smútiť, keď
         bolo treba stavanie uviesť do poriadku. Ju to tuším ani nemrzelo, že prišla do takého
         neporiadku. Ba, ako len bude žiť s tým škaredohľadom!“
   </p>
   <p>
    *
   </p>
   <p>
    „Martin, nezaviedol by si ma odpoludnia k svojim sestrám?“ prosila mladá Mrázová pri
         obede. „Ak ti ukrivdili, môžeš im to odpustiť. A nech nemajú na mňa zlé oko, rada by som sa
         zachovala ako Sväté písmo učí:
    <span class="emphasis">
     <em>
      „Ak je možné, nakoľko to závisí od vás, majte
            pokoj so všetkými ľuďmi.“
     </em>
    </span>
   </p>
   <p>
    Strynká pozrela skoro naľakano na synovca, čo len odpovie svojej mladej žene. Nehovoril
         chvíľu nič, len záhyb na čele sa mu ešte hlbšie stiahol. „Keby si ma nikam nezaviedol,“
         prosebne pokračovali ružové pery mladej ženy, „bude to tak vyzerať, akoby si sa za mňa
         hanbil a zostanem tu vo vašej dedine taká sama a cudzia.“
   </p>
   <p>
    „Aby si si také niečo nemyslela,“ vstal sedliak, „zavediem ťa radšej k Zálužanskej, však
         tam iste aj druhí budú; poznáš celú našu rodinu, ktorá sa nás tak pekne zaujala, keď sme
         potrebovali jej pomoc. Ver, nebude ti to na osoh. Tak málo medzi nich pristaneš, ako do
         toho nášho stavania, prv než si si ho po svojej chuti usporiadala.“
   </p>
   <p>
    „Veru, synku, dobre urobíš, keď všetky hnevy pochováš,“ radostne prikývala strynká. „Keď
         on do teba kameňom, ty do neho chlebom. Ľudia s ľuďmi, hory s horami. Taká horkosť škodí
         najviac tomu, kto ju v srdci prechováva. Ilenka má pravdu: bola by tu dlho cudzia. Aj tak
         je cezpoľnému človeku ťažko privykať, kým si miesto nezahreje.“
   </p>
   <p>
    Svojej smrti skorej by sa bola stará Zálužanská nazdala — tak ju každý menoval, odkedy
         sa jej syn Adam oženil — keď v to nedeľné odpoludnie sedela v kuchyni pri stole, s
         Tranosciusom na kolenách a čistila si okuliare, aby lepšie mohla vidieť v knižke, keď zrazu
         otvorili sa dvere a vbehla jej vnučka Mariška so slovami:
   </p>
   <p>
    „Babička, ujček Mráz ide, aj tá nová ujčinká!“
   </p>
   <p>
    „Ej, joj, čo nepovieš! Videla si dobre?“
   </p>
   <p>
    Dievčatko už nestačilo odpovedať — počuť kroky, hlasy. Adam otvára dvere a vedie ujca i
         jeho mladú ženu.
   </p>
   <p>
    Vedela Zálužanská, že sa brat hneval, a že mal na to právo. Keď teraz tak znenazdania
         prichádzal a viedol novú švagrinú ukázať, netak sa ponáhľala ich privítať. Veď keď on za
         ňou išiel, zostalo to jej na vrchu.
   </p>
   <p>
    Doviedla hosťov do izby. O chvíľu prišla nevesta, Adamova žena; nebola dnes v kostole,
         nuž tak sa neupravila a bola hodne zašpinená. Aj dieťa na rukách, malý dvojročný Miško, bol
         by sa mohol o stenu prilepiť. Zvedavo obzrela pekná, aj keď nečistotná žena, novú ujčinú a
         akoby sa bola trochu zahanbila, vyšla von a prišla až o chvíľu už koľko-toľko upravená i s
         dieťaťom spolovice umytým, keď aj neprezlečeným.
   </p>
   <p>
    Trochu sa pozhovárali, Ilenka mnohé otázky švagrinej zodpovedala, Mráz rozprával so
         synovcom — a už prišla Anna Ľubietovská, mladšia jeho sestra, aj s mužom. Vedeli už, koho
         tu nájdu, napriek tomu padlo im ťažko začať rozhovor s bratom a švagrinou. Za nimi dobehli
         spolu Zuzka Ľubietovská, dievčina ako v horách kvet, taká bielučká a ružová, mladší brat
         Adamov, Zálužanský. Po nich vošli oba Zuzkini bratia, Šimon a Imrich a nakoniec prišiel
         ešte starý richtár Ľubietovský aj so ženou, svokrovia Anny Zálužanskej.
   </p>
   <p>
    Tí starí netak si Martina nadchádzali, mladých mala Ilenka čochvíľa všetkých okolo seba.
         Vedela tak pekne rozprávať, tak úprimne, milo, čochvíľa sa ti zdalo, že si ju už dávno
         znal.
   </p>
   <p>
    Nebavili sa Mrázovci dlho, no keď odchádzali, urobil Mráz dačo nečakané: pozval celú
         rodinu na budúcu nedeľu k nim na večeru, keď — vraj — ich nemohol na svadbu povolať, nemal
         mu kto pripraviť, čo treba.
   </p>
   <p>
    Čochvíľa bola toho plná dedina, že sa Mráz s celou rodinou pomeril. Iste vraj mu už
         prihára. Snáď chce predsa sestry naprosiť, aby mu pomohli, alebo sa zaručili, alebo samy
         požičali, no to sú tvrdé husi na šklbanie.
   </p>
   <p>
    No prišla i druhá nedeľa. Dostavila sa rodina v plnom počte. Eva Zálužanská prišla netak
         vyparádená, aj deti mala čisté. Nevedeli, na čom prv oči nechať, taký bol ten Mrázov dom
         teraz chýrny; čo aký pán mohol v ňom bývať.
   </p>
   <p>
    A švagriná i ujčiná pripravili hostinu napodiv. Deti mali pekne prestreté v kuchyni.
         Strynka zostala pri nich; posadila si z jednej strany Miška Zálužanského, z druhej
         Ondrejka.
   </p>
   <p>
    Mužovia sa po večeri skorej pobrali, pravda, nie domov; starší šli ešte k Áronovi
         Abelesovi. Tam čakalo ich veľké prekvapenie: oznamoval im žid plný zvedavosti, že mladá
         Mrázová musí byť bohatá, veď — vraj — Mráz k nemu dnes ráno prišiel, zmenku na tritisíc
         korún nepredĺžil, ale aj s interesom vyplatil.
   </p>
   <p>
    Povedali mužovia ženám, keď prišli domov: „Však to na nej aj poznať, že musí byť z
         dobrého domu, hneď som to videla, keď som na ten prestretý stôl pozrela, ako u pánov. Tomu
         sa dobre povodilo. Minulý týždeň boli Mrázovci dva dni preč, iste pre tie peniaze chodili.
         Aj krosná
    <sup>
     [
     <a class="footnote" href="#ftn.d56e693" name="d56e693">
      14
     </a>
     ]
    </sup>
    priviezli a hodne priadze na tkanie. Postavili krosná v izbe za bránou, tam
         bude mladá gazdiná tkať a sľúbila aj Zuzanku Ľubietovskú učiť.“
   </p>
   <p>
    *
   </p>
   <p>
    Bol taký krásny novembrový deň, že by sa ani september zaň nezahanbil. Jesenné,
         slniečkom prežiarené hmly stlali sa po horách, padali do dolín. Stromy spúšťali si všetku
         svoju okrasu k nohám. Ba také bohatstvo farieb vládlo nimi, akoby si sa na vyšívané oplecko
         Zálužanských dievčat podíval. A týmto krásnym, jesenným svetom, ktorý veľmi upomínal peknú
         starenku krátko pred smrťou, kráčala smerom od T. Ilenka Mrázová. Niesla na chrbáte dosť
         veľký, v bielučkej plachte zabalený kôš. No kráčala s ním rovno, ako taká pekná, mladá
         jedľa, ktorá hore za slnkom rástla. Išla z trhu. Že rýchlo obsah z koša predala a čo treba
         pokúpila, skoro vracala sa domov. Ostatné ženy ešte aj dve-tri hodiny jedna s druhou sa
         zabavia.
   </p>
   <p>
    Nebohá Mrázová nikdy pred obedom z trhu neprišla. Snáď preto šla mladá žena tak skoro,
         že bola cudzia v tomto kraji? Ach nie, veď ju už znali a že tak pekne, prívetivo ľuďom
         odpovedala, veľmi rád by ten a onen s ňou postál, ale ona nechcela domácu prácu zanedbať,
         nuž tak sa nebavila.
   </p>
   <p>
    Dnes kráčala veľmi zamyslená. Napriek tomu videla, že pred ňou na hrobli niekto sedí a
         odpočíva. Obzrela sa a pozdravila. Sediaci bol obstarný muž.
   </p>
   <p>
    „Idete už z trhu, Mrázová?“ prehovoril zadivene, ďakujúc za pozdrav. Prevesil si nošku
         na plece, pokročil s ňou. Poznala v ňom až teraz murára, ktorý bol u nich predvčerom a s
         ktorým sa jej muž čosi dlho radil. Nepovedal jej ešte, o čo sa radili.
   </p>
   <p>
    „To vy, pán Užovič? Ani som vás hneď nepoznala!“
   </p>
   <p>
    „Nie div, však ste ma len málo videli,“ prívetivo vetil. „Rád by som sa vás voľačo
         spýtal, Ilenka. Nemajte mi za zlé, že vám len tak po mene vravím: ste ešte mladá a sme tak
         trochu v rodine, čo vy ani snáď neviete.“
   </p>
   <p>
    „Ste tiež rodina môjho muža? Neznám ju ešte celú.“
   </p>
   <p>
    „S Mrázom nie sme v rodine, len s vami: Vaša matka bola Staňková, pravda!“
   </p>
   <p>
    „Mamička? Áno. A vy?“
   </p>
   <p>
    „Ja som jej vlastný bratanec po matke, vašej babičke, a tak vám ujec. Keď ma predvčerom
         váš muž vyprevádzal a povedal mi vaše meno, potešil som sa. Sme tu s mojím bratom, panským
         horárom, cudzí v Zálužanoch. Videl som vás z vŕšku schádzať a dočkal som. Rád by som vedel,
         či ma chcete za ujca.“ Muž podával ruku mladej žene. Vložila srdečne svoju do nej. V očiach
         zaihrali jej slzy.
   </p>
   <p>
    „Vítam vás, ujček Michal! Neraz vás mamička spomínala, hovorievala, že ste boli dlhé
         roky preč.“
   </p>
   <p>
    „Bol, dcéra moja, aj by som tam už iste bol zostal a kosti zložil, ale môj mladší,
         nevlastný brat Ján nechcel zostať pri dome, musel som sa vrátiť doopatrovať našu starú
         matku. Vysokého veku sa dožila, ešte len päť rokov, čo ju Pán Boh k sebe povolal. Mňa už tá
         ďaleká cesta mrzela, tak som zostal. Čo sme mali, predal som a bývam teraz u brata. Je nám
         spolu dobre. Prídi sa na nás podívať. Ján však ti už rodina nie je, ale bude rád, to viem,
         a jeho deti ešte radšej, zvlášť Mariška.“
   </p>
   <p>
    „Prídem, ujček. Išla by som najradšej hneď, ale dopoludnia nemám času. Poprosím strynkú,
         aby ma k vám zaviedla. Veľmi sa z toho teším, verte.“
   </p>
   <p>
    „Verím, dcéra moja: krv nie je voda; ono to človeka vždy predsa k rodine ťahá, zvlášť
         keď je v cudzom svete. Ty však si už tu privykla, pravda?“
   </p>
   <p>
    „Ešte len privykám; ale dá milý Pán Boh, privyknem skoro, majú ma radi.“
   </p>
   <p>
    „Verím,“ prikývol šedivou hlavou, usmial sa dobrotivo. „Netak si im všetko do poriadku
         doviedla. Keď sme ten dom Mrázovi stavali, sám som sa s ním tešil, že to bude všetko mať
         také pekné, po svojej chuti. Zostala nám ešte jedna stena neobhádzaná, prišli sme na jar —
         ach, chudák Mráz, kde bola jeho radosť! Tie dve ženy všetko, ale všetko boli schopné do
         jari tak zašpiniť a do neporiadku doviesť, že som sa až podivil. Moja matka bola stará
         osoba, no tá do smrti nestrpela okolo seba špiny, ani na sebe a deťoch; tak aj nás
         vychovala. Ty si sa na ňu podala, dcéra moja, len tak pokračuj, uvidíš, aj z Mráza bude
         časom iný človek. Videli sme pri tej stavbe, koľko trápenia ten človek mal s tými
         neporiadnymi ženami. On je už dnes inakší ako býval. Aj veľký strom, keď ho do lepšej zeme
         presadíš, ináč vyženie, ako kým bol zakrpatený v zlej zemi. Dobre si urobila, že si sa nad
         tými jeho deťmi zľutovala, no aj nad ním. Veď on je ešte mladý človek. Keď ho oženili proti
         jeho vôli, mal len dvadsaťštyri rokov; dnes mu iste ide na štyridsiaty. Čo je to u muža?
         Ešte si môže dvadsať i tridsať rokov požiť, keď si ho tak dobre budeš opatrovať. Nahradíš
         mu všetko to, čo stratil.“
   </p>
   <p>
    „Verte, je mi ho neraz ľúto, keď sedí taký zamračený, zamyslený. To, čo prežil, leží na
         ňom ako hora. Je mi tak dobre, keď ho vidím usmiať sa. Zálužanská mi povedala, že to už
         akoby ani on nebol. Nechcela som jej dovoliť, aby o ňom pred deťmi rozprávala. Viem, že sa
         k nemu po sestersky nezachovala, no vás sa, ujček, pýtam: aký bol predtým?“
   </p>
   <p>
    „Veľmi zlý, dcéra moja. Krik nerobil, lebo však tie dve by nebol prekričal, no hľadel,
         akoby deväť dedín vypálil. Deti mu ani nekročili po chuti. Keď sa zaťal, celý deň slova
         neprehovoril, len už gánil. My však sa nemôžeme žalovať, že by nás bol ukrivdil alebo
         obrazil. Spočiatku nám bolo až protivné s ním stavať, ale keď sme privykli naňho a keď sme
         jeho kríž poznali, už sme sa ani trochu nedivili. Jeden z murárov povedal, že by sa radšej
         do Ilavy dal zavrieť, akoby mal s jeho matkou bývať. Nieto väčšieho trápenia na svete nad
         zlú ženu, a stará Mrázová bola zlá žena, to môžem povedať; aj muža utrápila, aj syna celého
         skazila. No, dcéra moja, tu sa nám cesty rozchádzajú. Mám ešte prácu u Horákov. Nech ti Pán
         Boh pomáha v dobrom tvojom predsavzatí. Nemáš to ľahké, viem, ale — čím väčší kríž, tým
         bližší Ježiš! Lež skoro by som bol zabudol, čo som sa ťa chcel spýtať: Miluješ ty Pána
         nášho Ježiša Krista?“
   </p>
   <p>
    Krásne, modré oči mladej ženy otvorili sa veľké úžasom.
   </p>
   <p>
    „Či Ho milujem?“
   </p>
   <p>
    „Áno. Miluješ Ho? Premýšľaš o Ňom, čo všetko pre teba opustil, aj ako veľmi ťa On
         miluje? Robíš veľa dobrého; myslel som, že z lásky k Nemu, a že ti Jeho láska dodáva silu.“
         Mužov hlas zaznel skoro sklamane a veľmi smutno.
   </p>
   <p>
    „Ja vás, ujček, nerozumiem. Vy nemáte času a ja tiež nie. No však až k vám prídem, potom
         mi to vysvetlíte, však.“
   </p>
   <p>
    „Rád, dieťa, ale čo na tom treba vysvetľovať? Znáš predsa, že
    <span class="emphasis">
     <em>
      tak Boh miloval
            svet, že Syna svojho jednorodeného dal, aby každý, kto verí v Neho, nezahynul, ale mal
            život večný. Že ako Mojžiš povýšil hada na púšti, tak musí povýšený byť Syn človeka, aby
            každý, kto verí v Neho nezahynul, ale mal život večný.
     </em>
    </span>
    Ja som tú pravdu až na
         starosť poznal. Ty si ešte mladá; keď ti ju Pán Boh zjaví, netak Ho budeš milovať.“ Než sa
         mladá žena nazdala, bola sama.
   </p>
   <p>
    V diaľke vidno už veže katolíckeho i evanjelického kostola a hmlami objatú peknú
         dedinku.
   </p>
   <p>
    „Či ona miluje Pána Ježiša?“ Divná otázka. Modlievala sa k Nemu, verila všetko, čo bolo
         o Ňom písané v Svätom písme alebo v postile, z ktorej teraz na jej prosbu každé nedeľné
         ráno Martin čítaval výklad; ale milovať Ho? O tom veru ešte nikdy nepremýšľala. A vraj — že
         On miloval ju! Ju? Nemožno!
   </p>
   <p>
    Mimovoľne pozrela k slnečné jasným, modrým nebesiam. Tam bol On na tróne Otca svojho,
         ako práve včera Martin čítal — v takej sláve! A že miloval ju? Ba, skutočne: čo všetko On
         musel opustiť, keď prišiel na zem a čo Ho tu čakalo! Ba, nikdy jej to ešte tak pred očami
         nestálo ako teraz. Bola z nej dobrá žiačka, v škole znala mnoho z evanjelia spamäti, áno,
         skoro celé pašije.
   </p>
   <p>
    Ak On naozaj to všetko preniesol z lásky za všetkých ľudí — keď za všetkých, teda aj za
         ňu — to ju skutočne miloval. Ale to bolo dávno, veľmi dávno — a ujec hovoril, že ju miluje
         dnes. Boli to naozaj divné slová, musela mladá žena celou cestou domov myslieť na ne a
         netaká túžba sa jej zmocnila po skorej návšteve ujca.
   </p>
   <p>
    Doma našla všetko — ako sa hovorí — hore nohami. Deti sa pobili, robili krik, nahnevali
         otca. Chlapci dostali každý pár zaúch počnúc od Paľka. Anička trucovala v kuchyni, Jožko
         rumádzgal na dvore, Paľko gánil v maštaľných dverách. Betka s malým Ondriškom čupeli v
         starej kuchyni. Strynká nebola doma. Mráz sedel zamračený v prednej izbe. Mal pred sebou
         papier, čosi písal a rátal.
   </p>
   <p>
    Nuž, bolo všetko hore nohami a nechcelo sa tak hneď na nohy postaviť. Deti vinili jedno
         druhé, a keď Ilenka žiadala, aby sa pomerili, odpovedala Anička drzo: „Jožko nechcel
         poslúchnuť a ísť pre vodu, čo indy
    <sup>
     [
     <a class="footnote" href="#ftn.d56e765" name="d56e765">
      15
     </a>
     ]
    </sup>
    tak rád robieval.“
   </p>
   <p>
    Ilenka nepovedala viac ani slova, vzala putne, priniesla si vodu, rozložila sama oheň,
         ktorý Anička odmietala urobiť. Keď Paľko bez rozkazu priniesol dreva, poďakovala mu, ale
         nezačala rozhovor ako inokedy so žiadnym z detí, ani s Betkou, ktorá bola prvou príčinou
         celej zvady, iba malého Ondriška vzala na ruky a dala mu prinesený rožtek. O chvíľu bolo v
         celom dome tak ticho, akoby tu detí ani nebolo. Pozaliezali kam ktoré a cítili sa veľmi
         nešťastné.
   </p>
   <p>
    Ilenka vošla za mužom, našla ho sedieť s hlavou sklonenou do dlaní.
   </p>
   <p>
    „Netráp sa tak veľmi, Martinko, však to zase bude dobre. Nehnevaj sa, prosím, na deti,
         veď aj my veľkí nerobíme všetko vždy tak, ako by sme mali. Musíme mať s nimi trpezlivosť.“
   </p>
   <p>
    Zdvihol hlavu.
   </p>
   <p>
    „Dosť málo si bola von z domu,“ povráva mračno, „a už čo ťa čakalo. Už som sa začal
         tešiť, že sú inakší, ale je to všetko darmo: čo je raz skazené, už sa nenapraví, ani ony,
         ani ja.“ Vstal a vyšiel z izby. Počul kone erdžať, išiel pozrieť za nimi. Ako stojí pri
         náručnom, ozve sa nesmelo vedľa neho:
   </p>
   <p>
    „Tatíčko prosím vás, odpustite mi, že som vás rozhneval.“
   </p>
   <p>
    Bola to prvá prosba z úst najstaršieho syna. Skorej smrti nazdal by sa Mráz, ako že ho
         Paľko odprosí. Pozrel na chlapca. „On je lepší ako ja,“ myslí pritom, „on sa ešte môže
         napraviť.“ Podal chlapcovi ruku.
   </p>
   <p>
    „Nehnevám sa. A daj koňom obrok a povedz mamičke, že idem do mlyna.“
   </p>
   <p>
    Pri sporáku stojaca Ilenka zotrela si práve slzy, ktoré skanuli z modrých očí na ružové
         líca, prvé v tomto dome, keď zrazu hlasité zaplakanie primälo ju obzrieť sa.
   </p>
   <p>
    „Čo ti je, Paľko?“ zľakla sa.
   </p>
   <p>
    „Ach, keď sa vy na mňa hneváte. Radšej by som bol pod zemou. Tatíčka som odprosil, aj mi
         odpustil; odkazuje vám, že išiel do mlyna, ale čo mi je to platné, keď vy sa na nás
         hneváte!“
   </p>
   <p>
    „Paľko, veď ja sa nehnevám! Čakala som len, kedy sa vy prestanete hnevať.“ Pritúlila
         kaderavú chlapcovu hlavu k sebe, bozkala ho na čelo. „Neplač, medzi nami je už všetko
         dobre: tatíčka si odprosil a my sa máme radi, pravda!“
   </p>
   <p>
    „Ach, ja vás mám veľmi rád, keď sa len už nehneváte.“
   </p>
   <p>
    „Paľko, však to predtým často u vás tak bolo ako dnes, a ty si neplakal.“
   </p>
   <p>
    „Bolo každý deň, no ja by som to už tak nevydržal. Ja nechcem, aby ste vy plakali nad
         nami. Povedzte mi, čo mám robiť, aby som bol lepší. Tak som si umienil, že už vždy budem
         dobrý, aj som bol, však? — a zas toto!“
   </p>
   <p>
    Ilenka cítila s chlapcom. Hľadela ho potešiť, ale poradiť, mu nemohla. Veď ľahšie bolo
         uviesť do poriadku spustnutejšie stavanie, ako srdcia, keď pustli od kolísky. Len sám Pán
         Boh to mohol. „Však sa oni polepšia,“ tešila sa peknou nádejou mladosti; „budú oni ešte
         radosť robiť otcovi, budú.“
   </p>
   <p>
    Pri obede boli deti zamĺknuté. Anička ešte vždy trucovito hľadela do taniera. Betka sa
         robila, že akoby nič, no bokom predsa kukala na tatíčka; zhováral sa len s Paľkom a
         mamičkou. Hovoril, že si dali murárovi Užovičovi vymerať miesto pre sušiareň, lebo že chce
         cez zimu upliesť lesy
    <sup>
     [
     <a class="footnote" href="#ftn.d56e807" name="d56e807">
      16
     </a>
     ]
    </sup>
    a spraviť ich, i na jar potom narobia tehál a spolu s Užovičom postavia
         sušiareň. Deti vyrozumeli, že im to poradil mamičkin pán, aby ovocie skupovali a sušili,
         keď majú horu blízko, že tak všetko nepôjde na ten jed a židom do rúk. Mamička sa tešila,
         Paľko tiež; strojil sa hneď zajtra ísť do úbočiny na prútie. Bolo ho tam celá hora. Anička
         i Števko by sa boli radi zamiešali do rozpravy, ale nešlo to.
   </p>
   <p>
    „Na teba sa tatíčko nehnevá, ani mamička,“ drdlal
    <sup>
     [
     <a class="footnote" href="#ftn.d56e815" name="d56e815">
      17
     </a>
     ]
    </sup>
    Jožko, „a na nás áno.“
   </p>
   <p>
    „Ja som oboch odprosil. Prečo aj vy neodprosíte?“
   </p>
   <p>
    Do večera vydržali deti, potom s plačom odprosili najprv mamičku; ona doviedla ich k
         tatíčkovi. Netak sa pred ním triasli, ale on naozaj odpustil.
   </p>
   <p>
    Až večer dostala sa Ilenka k ujcovi. Mráz ju tam sám zaviedol. Bolo to hodný kúsok od
         nich. Horáreň dvorom opierala sa už o dubové háje. Nad nimi dvíhala sa pekne udržiavaná
         panská hora, ako taká pevnosť; strom a skaly a zase stromy a skaly.
   </p>
   <p>
    Horár sa nedávno vrátil; celá rodina sedela v peknej, hoc jednoducho, ale po pansky
         zariadenej izbe. Mariška, osemnásťročná Užovičova dcéra, ktorá už dva roky od matkinej
         smrti viedla domácnosť, vyšívala bratovi košeľu; nosieval slovenské, hoci chodil do škôl.
         Najstarší syn Andrej vyrezával píločkami krásny rám na obrazy. Ich otec, krásne urastený
         človek — ako tie hory, po ktorých chodieval a strážil ich — čítal noviny a ujec Michal
         plietol z trsti košík.
   </p>
   <p>
    Ani nezbadali, že im idú hostia; Ilenka mohla sa netak na nich na všetkých nadívať. No
         keď zbadali, veľmi sa im potešili.
   </p>
   <p>
    „Nevedel som, že tu moja žena má rodinu,“ vážne prehovoril Mráz. „No som tomu rád,
         nebude tu medzi nami taká samotná.“
   </p>
   <p>
    „Rodina mi je len ujček Miško, ale ak ma aj vy ostatní Užovičovci prijmete, budem
         vďačná,“ skromne mienila Ilenka.
   </p>
   <p>
    „Radi ťa prijmeme Ilenka, ak aj mňa chceš za ujca a moje deti za sesternicu a bratanca,“
         prisvedčil horár. „S Mrázom sa budeme švagrovať, lebo za synovca by nám nepristal.“
         Netrvalo to dlho, sedela už rodina pohromade. Mužovia pustili sa do politiky, Ilenka s
         Andrejom a Mariškou rozprávali sa o vyšívaní a rezbe. Andrej priniesol na Mariškinu
         žiadosť, čo všetko mal už vyrezané. Rozprával, že je murárom zo záľuby, a že mu mladší brat
         Miško, študent, obstaráva knihy, z ktorých sa pripravuje na skúšku. Rád by do staviteľskej
         školy, aby mohol podnikať väčšie stavby. Ukázal jej celú knihu vlastných plánov. Podľa
         daktorých sa už aj stavalo; a tiež kresby ozdôb na priečelie domov. Bol rád, že ho tak
         pozorne počúvala a tak dobre všetkému rozumela.
   </p>
   <p>
    Mariška musela zase doniesť krásne výšivky. Ovládala i biele i strakaté vyšívanie, či
         hodvábom, pamukom,
    <sup>
     [
     <a class="footnote" href="#ftn.d56e840" name="d56e840">
      18
     </a>
     ]
    </sup>
    alebo zlatom, to jej bolo všetko jedno. Neučila sa od nikoho, mala k tomu od
         Boha dar. Andrej jej kreslieval vzorky. Mali sa s bratom veľmi radi; nebol div, kto nevedel
         by Marišku Užovičovú nemilovať. Bola nielen veľmi pekná, ale aj veľmi milá. Len sa Ilenke
         zdalo, že tie krásne, čierne oči akýsi zármutok tajený hlboko v srdci prezrádzajú. Aj keď
         sa ružové ústa usmievali, ony zostali vždy smutné.
   </p>
   <p>
    Dobre sa obom Mrázovcom u Užovičov ľúbilo. Zdržali sa až skoro do desiatej večer a
         všetci išli ich kus vyprevadiť. No k tomu, kvôli čomu Ilenka ta išla, neprišlo. Až keď už
         po boku ujcovom kráčala — Martin s Andrejom ich v rozhovore kúsok odbehli — vzala muža za
         ruku.
   </p>
   <p>
    „Ujček, nemohli ste mi vysvetliť.“
   </p>
   <p>
    „Nemohol, dieťa, nedalo sa. Ján je ináč dobrý človek, ale pred ním o tých veciach
         hovoriť nesmiem, a tak by som rád už aj pre tých mladých. Oni sú všetci poriadni a myslia,
         že je to dosť, ale to nestačí. Však aj ja som bol poriadny, nikto mi nič nepekného
         nedokáže. Dobre si nás naši rodičia vyučili, ale to pred Pánom Bohom nestačí. Videl som,
         tam u vás knižku „Cesta kresťana“; čítaš ju, dcéra moja?“
   </p>
   <p>
    „Ešte som nečítala, chcem, až keď budeme večer sedávať pri práci, aby nám ju Martin
         všetkým čítal.“
   </p>
   <p>
    „Potom aj ja prídem k vám na posedenie. Je to veľmi dobrá knižka. Potom si viac povieme,
         teraz som len rád, že ste prišli oba spolu. Martin potrebuje, aby išiel medzi ľudí.“
         Dohonili oboch, a tak v reči ďalej neprišli.
   </p>
   <p>
    Napriek tomu myslela Ilenka, kým zaspala, o výroku ujcovom, že pred Pánom Bohom — keď je
         človek i poriadny — to nepostačí. Čo to teda žiadal Pán Boh?
   </p>
   <p>
    *
   </p>
   <p>
    Ba, kam sa to len tie časy podievajú? Kam letí deň za dňom, týždeň za týždňom? Než si sa
         nazdal, uletel kus roka. Tak by sa bol nejeden človek spýtal i v Zálužanskej doline.
   </p>
   <p>
    Veď sa to ešte len včera zdalo, čo Ilenka Mrázová prišla do Zálužian a hľa, už tretí
         mesiac končil, čo žila v tejto tichej dedinke. Ba, tak sa mnohým zdalo, že tu s nimi bývala
         odjakživa priam ako slniečko, ktoré deň čo deň svietilo do okien cez tú krásnu bielu zimu.
   </p>
   <p>
    Priľúbila si mladú ženu najprv celá mužova rodina. Už od Mrázovho domu nik viac nebočil.
         Ach, veď tá mladá žena mala pre každého srdce; s každým cítila, radila, tešila, pomáhala
         ako najlepšie mohla.
   </p>
   <p>
    Stará Ľubietovská, richtárka, nevedela sa jej vynachváliť, aký dobrý liek poradila jej
         proti lámke. Richtár zas dostal akési nemecké písma, nemusel s nimi chodiť k židovi; aj mu
         ich prečítala, vyložila, aj odpoveď napísala. Jej páni boli vraj poldruha roka medzi
         Nemcami, ona s nimi. Tam sa tej reči naučila,
    <sup>
     [
     <a class="footnote" href="#ftn.d56e869" name="d56e869">
      19
     </a>
     ]
    </sup>
    aj písať a čítať ju naučili. Zálužanským zas vyopatrovala malú Betušku, keď si
         dieťa pádom ublížilo. Zuzka Ľubietovská naučila sa od nej tkať, aj šiť na stroji. Ona jej
         vymohla od richtára, že vnučke kúpil stroj, a od babičky, že jej dala zo svojho ľanu, aby
         si smela natkať uteráky. Zálužanskej — to ako švagrinej — vždy s niečím poslúžila. Mala
         Zálužanská viacej kmotričiek: ženil sa krstný a krstná zas vydávala. Také koláče, ako ona
         vtedy tam doniesla, ešte v Zálužanoch nejedli; len sa tak rozpadávali v ústach, také boli
         krehučké. Hanka musela pomáhať, aby sa naučila, keď ich Ilenka u nich piekla. O čokoľvek ju
         ľudia požiadali, všetko spravila, na všetko mala čas.
   </p>
   <p>
    Naučila gazdiné ako si majú samy mydlo variť, a ktovie, čo všetko iné.
   </p>
   <p>
    Zvlášť mládež z oboch rodín — Zálužanskej i Ľubietovskej a tiež Užovičovci — lipla k nej
         veľmi. Zuzanka Ľubietovská bola u ujčinej viac než doma, a ani matka, ani babička sa na to
         nehnevali. Aj Mariška Užovičová chodila často pomáhať Ilenke šiť, ktorú mala ako za
         sesternicu, prv než sa pustili do tkania, lebo potom zase ona ju učila tkať farebným
         pamukom. Betka s Aničkou zošívali kadejaké farebné kúsky. Jožko, keď mal chuť, im pomáhal.
         Paľko plietol s tatíčkom a ujcom Užovičom lesy. To však len po večeroch priadli, alebo
         motali priadzu.
   </p>
   <p>
    Bola ich po večeroch plná kuchyňa. Každý mal nejakú užitočnú prácu. Po Vianociach
         preniesli sa už do izby, lebo kuchyňa nestačila. Každý večer čítali knižku „Cesta
         kresťana“. Sám Mráz každý večer povedal Užovičovi: „Švagor, čítajte, tam a tam sme
         prestali.“ Potom sa o tom, čo čítali, rozprávali. Vtedy býval už medzi nimi aj Andrej
         Užovič. Ten si vždy čosi vyrezával z dreva a Šimon Ľubietovský strúhal vretená a kolesá na
         kolovraty. Len Imrich, jeho starší brat, neprišiel, hoci dopoludnia neraz dobehol. Bol
         vyučený krajčír. Mal veľmi veľa roboty, ani ľuďom nestačil. Okrem toho býval vždy
         málovravný; medzi chasu nechodil rád. Ale rád čítal a mal dosť kníh vo svojom kufri. Celé
         nedele pri nich presedel.
   </p>
   <p>
    „Prečo nedovediete Imricha niekedy so sebou?“ pýtala sa raz strynká. „Nie je to zdravé,
         tak celé dni sedieť pri tom stroji.“
   </p>
   <p>
    „Keď nechce ísť,“ pokrčila Zuzka plecami.
   </p>
   <p>
    „Ba, načo by sa nám tu mal mračiť, však celý deň i tak iné nerobí,“ žaloval na brata
         Šimon.
   </p>
   <p>
    „Však predtým nebýval zamračený,“ pozastavil sa Mráz. „Bez príčiny iste to ani teraz
         nerobí, musí mu niečo chýbať.“
   </p>
   <p>
    „Viete čo, ujčinká? Spýtajte sa ho vy, keď k vám príde, snáď sa vám skorej prizná,“
         žobronila Zuzka. Zuzka mala brata veľmi rada. Keď bola ešte malá, neraz spolu vyvádzali
         pestvá. Mrzelo ju, že je už od jari taký nesvoj. Všetci tvrdili, že to Ilenka najskôr môže;
         no tak sľúbila.
   </p>
   <p>
    Keď sa všetci rozchádzali, zdalo sa mladej žene, akoby krásne, smutné Mariškine oči jej
         chceli dačo povedať, no skryli sa pod dlhými riasami.
   </p>
   <p>
    Hneď na druhý deň stretla sa Ilenka, hľadajúc sliepočku, so synovcom v sade. Hraničil
         sad Ľubietovských s Mrázovcami. Pozdravil prívetivo ako vždy, keď sa zišli. Bol to pekný
         štíhly mladík. Jeho biela, ušľachtilá tvár niesla odlesk akejsi hrdej uzavrenosti.
   </p>
   <p>
    „Ako sa máš, Imrich?“ spytuje sa mladá žena prívetivo. Až sa tak srdce zahrialo, keď ona
         podobne s tebou povravela. Do šuhajových líc vohnala otázka prchavú vlnu červenosti.
   </p>
   <p>
    „A len tak — ako obyčajne s prácou,“ vetil vyhýbavo.
   </p>
   <p>
    „Máš mnoho šitia?“
   </p>
   <p>
    „Dosť; a vždy nové prichodí. No ak by ste vy niečo potrebovali, ušijem vám rád.“
   </p>
   <p>
    „Skutočne? To som rada. Ak máš kedy, poď sa, prosím, podívať: kúpila som nedávno pekný
         kúsok súkna, rada by som vedela, či by to bolo dosť Martinovi i Paľkovi na šaty.“
   </p>
   <p>
    „Môžem hneď ísť s vami. Aj tak Zuzka zametá, nemám kde šiť; nič nezmeškám.“
   </p>
   <p>
    O chvíľu boli už v prednej izbe u Mrázov, prezerali pekné modré súkno. Mladý krajčír
         chválil dobrý tovar i farbu; i cena sa mu zdala lacná. Vymeriaval:
   </p>
   <p>
    „Vesta Paľkovi sotva vyjde,“ vraví, „ale to nič nerobí: mám doma podobné, len máličko
         tmavší kúsok, priložím k tomu.“
   </p>
   <p>
    „Vieš čo, Imrich? Mamička povedala, že chce tento týždeň bieliť izbu. Mohol by si zatiaľ
         tu šiť. Dáme ti sem preniesť tvoj stroj, ak ti môj nepostačí, aspoň nestratíš čas.“
   </p>
   <p>
    Na šuhajovej tvári bojuje bledosť s rumencom.
   </p>
   <p>
    „Tuším sa ti nechce k nám prísť, Imriško!“ ruka mladej ženy spočinula na pleci
         rozosmúteného šuhaja.
   </p>
   <p>
    „Veľmi by som rád prišiel, verte, ale nemôžem.“
   </p>
   <p>
    „Ale prečo?“
   </p>
   <p>
    „Ach, nepýtajte sa ma, prosím!“
   </p>
   <p>
    „Hneváš sa niečo na nás?“
   </p>
   <p>
    „Na vás? Prečo by som sa hneval? Ste taká dobrá. Ale vy tu vždy niekoho máte, nikdy nie
         ste sama doma.“
   </p>
   <p>
    „Ale veď tu okrem rodiny nikoho nemám a keď aj, sme len v zadnej izbe. Nemusíš nikoho
         vidieť, keď nechceš.“
   </p>
   <p>
    „Že nechcem? Ach, ba veľmi chcem, ale nesmiem,“ vošiel si šuhaj oboma rukami do vlasov,
         skryl tvár v dlaniach.
   </p>
   <p>
    „Imriško, povedz mi, čo ťa trápi? Som tu cudzia, nikomu nezradím, s čím sa mi zdôveríš;
         ver, bude ti ľahšie.“
   </p>
   <p>
    Spustil ruky; chvíľu hľadeli smútkom zastrené čierne oči na peknú tvár mladej ženy,
         potom si hlboko vzdychol. — „Ach, veď ja to už aj tak sám nevydržím, tak vám to poviem; vy
         ma nezradíte; čo by ste z toho mali?“
   </p>
   <p>
    „Nie, nezradím, a predsa ti dajako pomôžem.“
   </p>
   <p>
    „Pomoci mi nieto, no keď mi len uveríte, hneď sa mi uľahčí. — Máme sa veľmi radi s
         Mariškou Užovičovou. Užovič mi bol sľúbil, že keď si toľko zhospodárim, aby som sa mohol od
         našich oddeliť, že mi ju dá, a teraz mi ju už nechce dať.“
   </p>
   <p>
    „Nechce? A prečo?“
   </p>
   <p>
    „Ach, len si pomyslite; v horách, neďaleko nášho lesa, našli zabitého jeleňa; mlynárov
         Tomáš žaloval na mňa, že som ho ja zabil. — Na nešťastie som bol tú noc na postriežke, mali
         sme poľovačku v árende,
    <sup>
     [
     <a class="footnote" href="#ftn.d56e946" name="d56e946">
      20
     </a>
     ]
    </sup>
    a zajace nám veľmi kazili oziminu. Tie som strieľal, ale panského jeleňa som sa
         nikdy nedotkol, ani som ho len nevidel. Darmo som sa horárovi vyhováral; keď nemám svedka,
         nechce mi veriť, a že dokiaľ svoju nevinu nedokážem, nesmiem sa k Mariške priblížiť. Tak to
         trvá už od jari. Písal som mu, prosil, všetko márne, on mi nechce veriť. Nuž, ona sem k vám
         chodí, bola by tam v izbe — ja by som sa nezdržal, musel by som ju vidieť, počuť, veď mi
         div srdce za ňou nezomrie.“
   </p>
   <p>
    „A nikto nevie o tvojom zármutku?“ pýta sa mladá žena sústrastne.
   </p>
   <p>
    „Nikto. Naši nevedeli, že som s Mariškou v sľuboch, neboli by mi dovolili, keď nie je
         sedliačka a nemá role a lúky. Preto Užovič stál na tom, aby som si ju vzal, až keď budem
         môcť ženu vychovať, aby jej naši nekrivdili, že nič nepriniesla. No, čo mi to osoží, že mám
         už dosť zhospodárené a že som vo vašom susedstve kúpil aj Filkov dom. Ujec Miško mi ho
         sľúbil opraviť; keď ju nedostanem, čo mám z toho?“
   </p>
   <p>
    „A prečo by si nedostal, Imrich? Ver, tvoja krivda vyjde ešte raz najavo, nemusíš celkom
         tratiť nádej.“
   </p>
   <p>
    „Myslíte, ujčinká?“ viditeľne sa potešil šuhaj; „no keď neviem, či ona, Mariška, mi ešte
         verí, či na mňa myslí a či ma dočká?“
   </p>
   <p>
    „Ja myslím, že ona je preto vždy taká smutná, keď za tebou žiali; keď budeme raz samy,
         opýtam sa jej a potom ti to poviem. Nevolám ťa už k nám šiť, bude lepšie, keď sa až potom
         zídete, keď tebe jej tatíčko uverí. No, čo si robil, aby si sa dozvedel okolo toho jeleňa?“
   </p>
   <p>
    „Ja nič, ale deduško ako richtár hľadal, aj bol s horárom v dedine; museli sme každý
         odovzdať svoju zbraň — no, že všetky pušky boli jednaké, nikomu sa nedokázalo.“
   </p>
   <p>
    „A prečo teba obžaloval mlynárov Tomáš u horára?“
   </p>
   <p>
    „Neviem, nikdy sme spolu nič nemali.“
   </p>
   <p>
    Príchod Jožka, volajúceho mamičku, pretrhol rozhovor; šuhaj odišiel.
   </p>
   <p>
    Dosť dlho túžila Ilenka po samote s Mariškou, lež márne. Konečne raz v nedeľu vybrali sa
         spolu na cintorín. Tam, ako sa hovorí, slovo dalo slovo, a dievčina sa priznala mladej žene
         so svojím zármutkom. Ona verila Imrichovi, žialila nielen za ním, ale aj nad ním, nad jeho
         krivdou. Márne vraj presviedčala otca, on nechcel ani počuť o jeho nevine, keď mnoho proti
         nemu svedčí. Tomáš tvrdil, že Imrich strieľal z lúky; jeleň ležal práve na dostrel a bol
         práve tak obrátený a tak trafený. „Tatíčko len tvrdí, že ma zlodejovi-pytliakovi nedá,“
         plakala dievčina. „Ujček Miško hovorí, že vraj Pán Boh všetko vidí, aby som len prosila, že
         On Imrichovu nevinu vyvedie na svetlo. Ale keď sa ja tak neviem modliť ako on; ale Boh
         nepočúva a nepomáha mi, keď je On len veľmi ďaleko a vysoko, a my sme hlboko pod ním.“
   </p>
   <p>
    Potešovala Ilenka, ako vedela a mohla, no domov sa vrátila veľmi zamyslená. Bolo to
         divné, ale pravda, že mnoho ľudí si veľmi zamilovalo Mrázovu mladú ženu. Každý, keď išla po
         ulici, ju pozdravil, a mnoho dobrého si o nej tu a tam rozprávali. V dome všetkým — počnúc
         od jej muža až po tú nemú tvár — netak bola vzácna. Len jedna osoba nijako nemohla byť s
         ňou spokojná; áno, každý deň bola nespokojnejšia — ona sama.
   </p>
   <p>
    Odkedy tú knižku čítali, akoby jej ktosi beľmo snímal z jej pekných, modrých očí.
         Kedykoľvek išla na trh alebo na jarmok, alebo kdekoľvek sa ocitla medzi ľuďmi, počúvala ich
         často nečisté a škaredé reči, hrešenie, zlorečenie, prísahy, povery a čary medzi nimi; ako
         človek očerňoval, ohováral, okrádal, krivdil. Tu vždy len musela myslieť na to mesto
         Márnosti a Skazy, z ktorého ten kresťan tak utekal, aby v tej skaze nezahynul. Keď všetko
         pospalo, čítavala sama ešte v tej knižke, vyhľadala v Písme citáty, výpovede, ktoré ten dej
         vysvetľovali. — Máličko z toho rozumela, no to jedno cítila, že aj ona žije v tom meste
         Márnosti, — a že keď neutečie, zahynie s tým svetom, ako tá Lótova žena. Jej sa nezdalo, že
         je Boh vysoko a ďaleko, ba ona sa Ho chvíľami až bála; tak jej bol blízko. Michal Užovič
         jej povedal, keď ju Pán Ježiš Kristus tak veľmi miloval, že sa dal pre ňu na kríž pribiť,
         že by mala aspoň Jeho Slovo čítať.
   </p>
   <p>
    Nuž, tak si ho čítala a čítala, a to kamdiaľ s väčšou láskou — ale keď tam len boli
         ťažké veci. Pán Ježiš žiadal, aby človek aj ľudí miloval — to by ona musela milovať aj
         svoju macochu a modliť sa za ňu; ona to nemohla, nie, nemohla! Nikomu na svete nič zlé
         nepriala, ale keď počula, že macoche jej deti robia mnoho žalosti, že sa s nimi netak
         natrápi — z celého srdca jej to dopriala, veď tak to bolo spravodlivé; nech jej len
         odplatia za všetko to zlé, čo ona im dvom robila.
   </p>
   <p>
    Ona chcela byť dobrá, aby ju každý musel mať rád, už aj preto, že macocha vždy
         hovorievala tatíčkovi: „Z tvojej Ileny jakživ nič nebude.“ Áno, chcela byť dobrá, však Pán
         Boh ju aj takto bude mať rád. Prečo, keď nikto nemiluje nepriateľa, ona by mala milovať
         svoju macochu? — Keď sa aj na chvíľu takto uspokojila — a chvála žien, ba celej rodiny ju
         tešila — ona nebola so sebou spokojná. Bolo jej ako dieťaťu, ktoré si sladko spalo, a tu ho
         ktosi tak spolovice zobudil a ono už nie a nie usnúť.
   </p>
   <p>
    Tak sa ten čas troch mesiacov pominul, ani sa ľudia nenazdali — bol tu už február. A
         akoby sa bola zima s jarou dohovorila, že si ju skoro privolá, začalo slniečko tak teplo
         svietiť, že pohýbalo celým veľkým bohatstvom snehu a ľadu po horách. Potoky, ktoré boli
         predtým zamrznuté, naplnili sa vodou. Mali mlyny veľa zbožia aj hojnosť múky. Hospodári
         ostrili pluhy, opravovali brány; vymieňali voly po jarmokoch, kupovali statok, ktorý vie
         ťahať. — Židia behali po chalupách i jarmokoch, kupovali, jednali, nadhadzovali a klamali,
         kde ako sa dalo. Tvrdili s prisahaním, že so škodou kupujú a so škodou predávajú, a keď
         prišli domov, sedeli so ženami a deťmi, rátali koľko zarobili a pritom si spokojne
         mliaskali. Sedliaci behali za nimi, robili u nich dlhy, predlžovali zmenky, sladúčko sa im
         klaňali: „Jonáško môj, vy ste už len ten najlepší človek;“ alebo: „Abrahámko môj, kto by
         nám pomohol, keby vás tu nebolo.“ Židovi bolo pritom, akoby ho pomastil. Vedel, že sedliaka
         ošudil, ako sa len najlepšie dalo. A oni, keď vyšli od neho, povedali jeden druhému: „Smrad
         židovský! Oklamal nás, ale aká pomoc; kto ti pomôže, keď on nepomôže. Máme síce všelijaké
         banky, ale sú tam samí veľkí páni a panie, hoci niektorým ešte len mlieko po brade tečie;
         nevieš im prísť na titul, nevieš či im máš ruku bozkať, alebo čo? Žid sa s tebou aspoň
         porozpráva, a nemusíš sa báť, že mu dlážku zamažeš, keď je u neho všade maštaľ. On ti
         dočká, keď ti aj pripíše; bolo by bez nich predsa zle.“
   </p>
   <p>
    Tohto roku bol krátky fašiang.
    <sup>
     [
     <a class="footnote" href="#ftn.d56e985" name="d56e985">
      21
     </a>
     ]
    </sup>
    Pre mládencov bolo málo času, svadby museli byť rýchlo. Bola to vraj výhoda pre
         menej pekné dievčatá; aj tie sa povydávajú, ktoré by inokedy nikto nevzal, keď by mali
         ženísi kedy vyberať. Každý deň zneli husle a dudlala basa po ulici — a rozvážania bolo, až
         voda a blato na všetky strany fŕkali — pritom krik a hulákanie polospitej chasy. Deti
         prišli každý deň domov umazané, keď chytali z voza hádzané koláče, a v tom blate sa o ne
         ruvali. Medzi nimi rozumie sa aj Mrázovie deti, veď každá tá svadba išla okolo ich domu;
         všetku tú parádu mohli vidieť a počuť ten vrnkot
    <sup>
     [
     <a class="footnote" href="#ftn.d56e991" name="d56e991">
      22
     </a>
     ]
    </sup>
    a piskot.
   </p>
   <p>
    Na dvoch svadbách boli aj oni. Kedykoľvek sa Ilenka na to všetko dívala a zvlášť keď
         sama bola medzi svadobníkmi a videla všetko to rozpustené, zlé a škaredé, čo sa na svadbách
         robilo popri svätých obradoch — vždy musela myslieť na toho kresťana, ako uteká z toho
         mesta Márnosti — s veľkou nošou na chrbte, a pritom sa jej zdalo, že aj ona má každý deň
         väčšiu tú svoju nošu, áno, že si každý deň do nej pridáva.
   </p>
   <p>
    Bola zase nedeľa. Mrázovci boli sami v prednej izbe. „Zavolal som si ťa preto sem,“
         hovorí Mráz žene, „lebo by som sa rád poradil s tebou o jednej veci.“ Sadli si k oknu, on
         pri nej zastal, slniečko si ho osvietilo; mal nové modré šaty, snehobielu košeľu. Ilenka
         hľadela na muža, aký on bol pekný človek. Na rovnom čele nevidno už mračno a vrásky, krásne
         čierne oči plné pokojných myšlienok, statná postava, vidno na ňom, že sa mu vrátila
         mladosť. Líca neboli už vpadnuté, ani kosti nevystupovali ostro. Bol on teraz muž v
         najkrajšej mužskej sile. S radosťou pozorovala tú zmenu.
   </p>
   <p>
    „Čo si teda žiadaš, Martin?“ spýtala sa dobrým hlasom.
   </p>
   <p>
    „Ujec Michal mi urobil ponuku; má, ako vieš, stavať v A. mestský dom; chcel, aby som sa
         k nemu pridal. Chcel by si ma spolu s Andrejom dať pripísať za tovariša. Sľúbil som mu to
         už predtým, len neviem — keď tá jar tak akosi skoro ide, či budem môcť s nimi vytrvať pre
         roboty. Nuž, o tom sa chcem s tebou poradiť.“
   </p>
   <p>
    „Ó Martin, tým sa nedaj zadržať, však si my s pomocou Božou poradíme. Siatia nie je tak
         mnoho, Paľko už dosť poorie aj sám. Poprosíme švagra Ľubietovského alebo Adama, oni nám
         pomôžu. Však my zase im pôjdeme pomôcť, keď budú potrebovať. Viem, ako rád by si staval,
         prečo by si sa mal zriecť tej radosti.“
   </p>
   <p>
    „Máš pravdu, rád by som staval, od mala som po tom túžil, ale keď mám pravdu povedať,
         nechce sa mi na týždne z domu, nechať sa vás tu samých trápiť. Bojím sa, že to tebe bude
         mnoho.“
   </p>
   <p>
    „Nebude, Martin, neboj sa; však nám Pán Boh vzbudí dobrých ľudí, oni pomôžu, len sa ty
         vystroj. Je pravda, že nám všade budeš chýbať — ale však A. nie je tak ďaleko, sprav si to
         tak, aby si nedele mohol tráviť doma; aspoň sa vždy čisto prezlečieš, aj si odpočinieš a
         poradíš nám, čo a ako ďalej máme konať.“
   </p>
   <p>
    „Vidíš, Ilenka, ty si ako taký verný dobrý kamarát,“ usmial sa sedliak nezvyklým,
         šťastným úsmevom. Vzal ženinu ruku a hladil ju svojou rukou. Jeho ruky neboli už také
         vyrobené, mozoľovité, tvrdé ako drevo, ako boli predtým. Veď od detinstva sa im dostávalo
         len hnojných vidiel, oprát a pantoka,
    <sup>
     [
     <a class="footnote" href="#ftn.d56e1014" name="d56e1014">
      23
     </a>
     ]
    </sup>
    len najhrubších prác. No teraz aj hodiny boli v nich, knižka, krieda alebo olovko.
    <sup>
     [
     <a class="footnote" href="#ftn.d56e1020" name="d56e1020">
      24
     </a>
     ]
    </sup>
    Aký to bol život proti predošlému!
   </p>
   <p>
    „A kedy pôjdete?“
   </p>
   <p>
    „To ešte neviem,“ vetil Martin.
   </p>
   <p>
    „A ako sa tam budete chovať?“ pýtala sa ona.
   </p>
   <p>
    „Vezmeme si z domu; Tomášová ide s mužom, tá nám bude variť. Byt máme už nájdený.
         Pravda, nebude to také ako doma,“ — rozhliadol sa sedliak po svojej bielunkej, peknej izbe.
   </p>
   <p>
    „Vieš čo, Martin,“ — vstala zrazu Ilenka. „A. je len pol hodiny od M., ty by si mohol
         bývať u mojej tetičky; ona má dosť miesta, však si videl a pekne čisto; ona by vás aj
         všetkých troch, ujca, Andreja aj teba prijala do prednej izby, však je len sama. Aj by vám
         uvarila, má kravičku; mäsa by ste si vzali z domu, a na polievku aj tam dostať kúpiť.
         Nejakú tú buchtu aj chleba by sme vám poslali, alebo by ste si po nedeli vzali so sebou.“
   </p>
   <p>
    „Ba, na čo všetko ty prídeš,“ úprimne sa podivil sedliak, „to bude ozaj veľmi dobre, tú
         polhodinu — a keby bolo aj viac — ľahko prejdeme, a ak nás tvoja tetička prijme, dobre nám
         poslúži. No, čo sa tých nedieľ týka, sotva raz-dva bude nám možno domov prísť. V sobotu sa
         dlhšie pracuje, nedošli by sme ani do rána; železnica ide len na kúsku.“
   </p>
   <p>
    „A keď vás tam naše koníčky dočkajú, ani tak nie?“
   </p>
   <p>
    „Čo tebe nenapadne! Kone budú narobené, v sobotu je najviac práce.“ Mráz — ako každý
         sedliak — šanoval
    <sup>
     [
     <a class="footnote" href="#ftn.d56e1043" name="d56e1043">
      25
     </a>
     ]
    </sup>
    viac kone ako seba. „Vieš čo, Ilenka, ak nám čas a práca dovolí, zober Aničku a
         dvoch chlapcov, ktorí budú najporiadnejší, a dovezte sa vy za nami; nech len Paľko dobre
         prezrie koňom podkovy, a nech si pre ne vezme dosť krmu.
    <sup>
     [
     <a class="footnote" href="#ftn.d56e1049" name="d56e1049">
      26
     </a>
     ]
    </sup>
    Tebe sa tetička poteší; keby pršalo, žeby sme nemohli stavať, potom zase ja
         prídem domov.“
   </p>
   <p>
    Nuž, plány boli nielen spravené, ale aj uskutočnené. O týždeň odišiel Mráz z domu, a už
         tri týždne staval s murármi. Bývali v M. veľmi dobre a stará Ozorovská sa o nich dobre
         starala. Starenka bola dobrá, milá osoba, a oni — akoby jej boli synmi. — Niečo perín aj
         prikrývku si každý priniesol, lebo toľko ona nemala, postele mala i dopožičala. V nedeľu sa
         mali kam v tichosti utiahnuť; čítali si v Biblii, ujec Michal — keď mu nik neprekážal —
         nakoľko mohol, vyložil im nedeľné evanjelium alebo epištolu. Tetička ho veľmi rada počúvala
         a skladala tie slová v srdci.
   </p>
   <p>
    Prvú nedeľu prišiel za nimi Paľko, doniesol im chlebík aj koláčov za plný kôš, k tomu
         čisté prádlo; špinavé vzal so sebou. Porozprával, ako sa za ten týždeň mali, čo robili, on
         že už všetok hnoj vyvozil; — Adam Zálužanský chcel vraj orať na prielohoch,
    <sup>
     [
     <a class="footnote" href="#ftn.d56e1059" name="d56e1059">
      27
     </a>
     ]
    </sup>
    ale sa ešte nedalo.
   </p>
   <p>
    Na budúcu nedeľu — bolo asi 10 hodín — zastal voz pred chalúpkou; všetci traja murári
         vybehli von. Z voza zoskočili Ilenka aj Mariška, Paľko s Jožkom skladali koše. Mráz sa žene
         tak veľmi potešil, že sa až sám nad tým zadivil; keby sa neostýchal, tak by si ju objal,
         ako Andrej objímal sestru. Milí hostia oprášili aj umyli sa po ceste, museli prijať
         raňajky. „Počuli sme, že ste si tu minulú nedeľu prežili tak ako v kostole,“ povedala
         Ilenka, tak sme si doniesli aj knižky, aby sme mohli spievať.
   </p>
   <p>
    „Veru, dcéra moja drahá, bolo to netak pekné,“ prisviedčala tetička; ja stará osoba veru
         už nevládzem pár hodín ísť do chrámu Božieho. Tak som tomu rada, že tu doma môžem počuť to
         Božie slovo, lebo človek žije ako tá nemá tvár, prečítať si už nevidím. Keď si ty odišla,
         boli mi tie nedele dlhé a smutné.“
   </p>
   <p>
    Nuž, tá dnešná nedeľa nebola smutná. Aj sa naspievali, aj sa pomodlili. Ujec Michal
         čítal, ako Pán Ježiš vzkriesil mŕtveho mládenca. A rozprával im, že aj on bol ako ten mŕtvy
         mládenec, dokiaľ ho Syn Boží nevzkriesil svojím slovom. Mužova tvár až žiarila svätou
         radosťou. Tešil sa, že môže toľkým rozprávať o tej veľkej láske Syna Božieho, o tom, ako aj
         on slabý, hriešny človek smie Ho milovať; a mal veľkú radosť z toho, že ho všetci tak
         pozorne počúvali. Zvlášť tie pekné Ilenkine oči — modré ako nebo v predvečer — sa z neho po
         celý čas ani nespustili.
   </p>
   <p>
    Aj pri obede ešte viedli samé vážne rozhovory; až potom sa Užovičovci aj Mráz vypytovali
         na svojich domácich. O štvrtej museli milí hostia zase sadnúť do voza, ale všetci traja
         mužovia išli ich kus vyprevadiť.
   </p>
   <p>
    „Dievka moja, to bola pekná nedeľa,“ — povedala tetička nahlas, keď sa s Ilenkou lúčila;
         ostatní si to len mysleli, no nepovedali nič.
   </p>
   <p>
    „Na budúcu nedeľu, ak dá Pán Boh prídem zase ja domov,“ — sľuboval Mráz. Bol už večer,
         taký krásny, mesačný, jasný večer, keď odchádzali domov. Jožko spal, Mariška mala zavreté
         oči, Paľko hlavu sklonenú, len Ilenka hľadela pred seba, ďaleko, ďaleko.
   </p>
   <p>
    „Mamička,“ ozval sa vtom Paľko.
   </p>
   <p>
    „Čo chceš, Paľuško?“
   </p>
   <p>
    „Myslel som, keby Pán Ježiš aj nám chcel prísť oproti a dať aj mne ten nový život, ktorý
         ujček spomínal; potom by som iste bol už vždy dobrý. Myslíte, že by sa On pri takom zlom
         chlapcovi pristavil?“
   </p>
   <p>
    „A či si ty taký zlý?“ ohlásila sa potichu Mariška.
   </p>
   <p>
    „Ach, veľmi zlý, Mariška. Vieš, ako to ujček povedal, že ten hriech v nás, to je tá
         smrť, že sme my pre Boha mŕtvi. — Aj by sme chceli dobre robiť — nemôžeme, aj by sme
         nechceli zle robiť a musíme. Nuž, aj ja musím.“
   </p>
   <p>
    „Máš pravdu, Paľko, aj mne sa tak vodí.“
   </p>
   <p>
    „Vám, mamička?“ chlapec sa zadivený obrátil do voza; hľadel do bledej, smutnej
         mamičkinej tvári; „veď vy ste vždy dobrá.“ — Ilenka sa bolestne usmiala.
   </p>
   <p>
    „To sa len tebe zdá, no ja nie som dobrá. Pán Ježiš káže milovať nepriateľov, a ja
         nemôžem milovať svoju macochu,“ Ilenka na to horko zaplakala.
   </p>
   <p>
    „Počuj, Ilenka,“ objala sesternicu devuška, „ten mládenec už nič nemohol, veď bol mŕtvy;
         keď však Pán Ježiš prišiel k nemu a vzkriesil ho, potom všetko mohol. Snáď keby sme išli k
         Nemu, ako ujček radil a prosili Ho, — aby prišiel aj k nám, dal by nám ten nový život.“
   </p>
   <p>
    „Aj ty chceš prosiť, Mariška?“ zvolal Paľko.
   </p>
   <p>
    „Chcem, Paľko. Zdalo sa mi vždy, že je Boh veľmi ďaleko a tam v tej chalúpke nám bol tak
         blízko. Aj teraz akoby išiel s nami,“ povedala Mariška.
   </p>
   <p>
    „Máš pravdu. On naozaj ide s nami,“ narovnala sa Ilenka. „Paľko, zastav kone, zídeme a
         budeme Ho prosiť, ako ujček prosil, povieme Mu každý všetko.“
   </p>
   <p>
    Pri borovej hore voz zastal; zišli po zelenom, vlhkom trávničku, tam si pokľakali. Nikto
         ich za ruku nepojal, ani neviedol — ale že ich Boh zobudil, že On ich oči otvoril, trafili
         k Nemu a On ich prijal.
   </p>
   <p>
    Ticho, bez slova sa doviezli najprv k horárni, tam nechali Marišku, potom prišli domov.
   </p>
   <p>
    „Dobrú noc, Paľko,“ objala Ilenka chlapca. Uprel svoje krásne oči, tatíčkovým podobné a
         teraz zvláštnou žiarou obostreté, do jej radostnej tváre, ovinul ruky okolo jej šije, oprel
         si hlavu o jej hruď: „Mamička, On tie máry
    <sup>
     [
     <a class="footnote" href="#ftn.d56e1109" name="d56e1109">
      28
     </a>
     ]
    </sup>
    zastavil, On prišiel k nám.“
   </p>
   <p>
    Pohladila chlapca po vlasoch a zamyslene povedala:
   </p>
   <p>
    „Prišiel, Paľuško, a my spolu utečieme z toho sveta márnosti a budeme Ho milovať,
         pravda?“
   </p>
   <p>
    „Áno, spolu. Keby nebola noc, ja by som najradšej spieval.“ Nuž, ústa spievať nemohli,
         zato srdce spievalo i teraz, i keď telesná únava privolala sladký sen mladosti.
   </p>
   <p>
    V tú istú noc, keď už začali zore opovedať ráno, stál hlboko v horách sám Užovič. Zas mu
         nedávno ukradli dve srny, starú aj mladú, vybral sa na celú noc striezť zlodeja. Aby
         zlodejov — ak sú domáci — previedol cez lávku,
    <sup>
     [
     <a class="footnote" href="#ftn.d56e1123" name="d56e1123">
      29
     </a>
     ]
    </sup>
    zaviezol sa do M., kone nechal tam, chodníčkami vrátil sa hneď do hory. Márne
         čakal celú noc v horách. Ticho ako v zakliatej krajine, len čo kedy-tedy zver ľahúčko okolo
         neho prebehla. Poznať, že ju nik nenaháňal, že je bezpečná. Stojí horár, ako zo skaly
         vytesaný, ticho; štyri mocné buky skrývajú jeho mohutnú postavu. Zrazu v diaľke zapraskalo
         raždie a jeho bystrý sluch poznal, že sú to ľudské kroky. Položil sa rýchle na zem, ani
         najbystrejšie oko nemohlo by ho zbadať. Po hodnej chvíli blížil sa hlas krokov a žiarivé
         oči horárove videli kráčať chodníčkom dve štíhle postavy práve sem. Už zďaleka počuť v
         tisine tlmené hlasy, rozoznať slová: „Dobre, že starý odišiel, sme aspoň bezpeční; keď
         kocúr nie je doma, môžu myši tancovať. Počuj, Tomáš, to bolo múdro narafičené na jar s tým
         jeleňom.“
   </p>
   <p>
    „Veru, Mišo, aj sám som sa divil starému, že mi tak hneď uveril. Richtár sa netak
         škriabal, že nemohol dokázať vnukovu nevinu,“ vravel Tomáš.
   </p>
   <p>
    „Ale ako to bolo vlastne, že ten jeleň ležal k lúke obrátený, veď si ho od brezy trafil?
         A ani neležal ďaleko z revíru.“
   </p>
   <p>
    „A načo mám ruky? Odvliekol som ho až potiaľ a obrátil tak, aby sa zdalo, že bol trafený
         z lúk. Počul som tam Imricha strieľať. Myslel som si: „Vrana vrane oko nevykole,“ keď na
         Imricha padne podozrenie, toho dedo vyplatí; aj bolo tak; jemu nik ani zlého slova nedal.“
   </p>
   <p>
    „No vieš, nebolo mu to všetko jedno; chodí od tých čias ako zarezaný, ani sa medzi
         mládežou neukáže. Poľovačku nechal celkom tak; nie je to poriadnemu mládencovi jedno, keď
         sa nijakým spôsobom nemôže očistiť od takej veci. My dvaja by sme si toľko z toho nerobili.
         Onehdá mi ho až ľúto bolo, keď som ho videl v kostole, ako by to ani on nebol, bledý,
         prepadnutý, smutný.“
   </p>
   <p>
    „Ale, hlúposti! Máš snáď vôľu ísť sa priznať?“
   </p>
   <p>
    „To skorej ty, môj drahý, však ja som toho jeleňa nezastrelil.“
   </p>
   <p>
    „Toho nie, ale druhého; aj tá srnka nedávno bola dobrá.“ Posledné slová tratili sa v
         diaľke. Štíhle šuhajské postavy zašli; každému visela na pleci puška, z kabely vykúkali
         nohy a uši zajacov.
   </p>
   <p>
    Ešte chvíľu ležal horár nepohnuto; potom sa narovnal, oprel mohutnú postavu o staroveký
         dub a sklonil hlavu. Užovič bol prísny, bezúhonný človek, nikdy nikomu neublížil — a naraz
         sa na neho zvalilo vedomie, že veľmi ublížil nevinnému mladíkovi; zlí ľudia mu ukradli jeho
         dobré meno. To sa ešte dá napraviť; ale kto napraví a nahradí Imrichovi Ľubietovskému
         mesiace krutého žiaľu? Videl Užovič, ako sa mladík sužuje; a nielen on trpel, trpelo aj
         jeho — Užovičovo dieťa. Toto vedomie hlboko pokorovalo hrdého, samospravodlivého muža, že z
         jednej strany dal sa oklamať zlodejovi — z druhej, že do zlého svetla postavil nevinného
         človeka. Keby mu on bol veril, tak ako Mariška verila, to sa stať nemuselo. Inokedy by bol
         jasal, že vypátral konečne zlodejov, ktorí mu panstvo okrádali, ponáhľal by sa skôr pre
         žandárov — dnes trápila ho jeho vlastná vina. Išlo mu o to, aby Imrichova nevinnosť vyšla
         najavo, no ako zastať pred ním a zniesť výčitku: „Ty si mi vzal dobré meno, veď ty si moju
         česť neobhájil.“
   </p>
   <p>
    Pomalým krokom navrátil sa Užovič k domovu; bol len rád, že dcéra, po ceste ustatá, ešte
         dobre spala. Díval sa chvíľu na svoje pekné dieťa, ktoré tak poslušne nieslo rozlúčenie s
         miláčikom a nikomu sa nepožalovalo, ale ktoré neraz v noci počul ticho plakať. Teraz
         neplakalo. Ach nie, snáď sníval sa mu pekný sen; ruky malo zopäté, akoby bolo usnulo s
         modlitbou. Horár išiel tiež na odpočinok, no i keď usnul, unavený ako bol, snívali sa mu
         nepokojné sny. Tomáš Kulich strieľal v horách a on sám mu ukázal pekného srnca a povedal:
         „Toho zastreľ!“ Keď Tomáš vystrelil, nebol to srnec, ale Imrich Ľubietovský. Hľadel
         zomierajúc tak, ako hľadeli srnce, a hovoril: „Čo som ti urobil, že si ma dal zabiť?“
   </p>
   <p>
    V tom týždni mali si ľudia v Zálužanoch čo rozprávať. — Prišli v stredu žandári, chodili
         po domoch a našli u dolného mlynára, kde si hneď začali, v šope
    <sup>
     [
     <a class="footnote" href="#ftn.d56e1150" name="d56e1150">
      30
     </a>
     ]
    </sup>
    jelenie rohy a peknú srnčiu kožku; a u kolára Vanku vyrobenú kožu zo srny,
         štyri veľké zajace a niekoľko jarabíc.
   </p>
   <p>
    Veľmi sa tomu ľudia divili, lebo hoci Tomáš Kulich a Mišo Vanko boli najrozpustenejší
         mládenci v dedine, nikto by to predsa na nich nebol veril. Keď ich žandári odviedli, vyšlo
         najavo, že ich horár počul v hore, preto si potom na nich počkal a priamo k nim poslal
         žandárov.
   </p>
   <p>
    Bola sobota podvečer. Cestou pod horami, vedúcou medzi borovými hájmi, kráčala Ilenka
         Mrázová. Išla mužovi oproti, keď sľúbil, že dnes príde. Kráčala ľahkým krokom, akým len
         pekná, zdravá mladosť môže kráčať. No, kto by sa podíval do tej zamyslenej, dobrej tváre —
         do tých hlbokých svetlých očí — mimovoľne by sa spýtal: „Čo si taká zamyslená?“
   </p>
   <p>
    V horách všetko dýchalo novým vzkrieseným životom. No snáď nikde tak veľmi nevidíš tú
         peknú jar, ten dôkaz, že zem sa zobudila zo spánku smrti, ako v celom zjave mladej ženy. Ak
         bola kedy pekná, milá, bola priam
    <sup>
     [
     <a class="footnote" href="#ftn.d56e1162" name="d56e1162">
      31
     </a>
     ]
    </sup>
    dnes ako ten jarný svet vôkol nej. Nielen ten svet, i ju osvecovala žiara
         jasného slniečka; no z vnútra svietilo jasnejšie ako to vonku.
   </p>
   <p>
    Premýšľala Ilenka, ako prešiel ten celý týždeň, koľko v ňom ona s Paľkom zakúsila
         radosti. Vždy si mali spolu čo rozprávať o tom drahom Božom slove; raz ona tam niečo krásne
         našla, inokedy zas on. Aj práca im išla, akoby hral. V tom týždni toľko poorali, posiali,
         že sa gazda netak zadiví. Nemuseli nikoho prosiť z rodiny, jeden cez druhého sa im
         usilovali pomáhať. No však aj oni pomáhali, čo mohli. Strynká dva dni bielila u
         Ľubietovských. Anička zaniesla tetičke Zálužanskej syr a vajcia na trh do mesta, dobre
         popredala, aj pokúpila, čo jej kázali. Jožko vodil Ľubietovským junce, keď orali; Betka
         varovala spolu s Ondrejkom aj malého Miška Zálužanského. Áno, veľa sa porobilo toho týždňa;
         na druhý už málo zostane. Vedela Ilenka, že muž sa poteší, tak to aj ju tešilo. Hoci od
         rána zdolala
    <sup>
     [
     <a class="footnote" href="#ftn.d56e1170" name="d56e1170">
      32
     </a>
     ]
    </sup>
    kus práce, takže ju až všetko bolelo, predsa rada išla mužovi oproti; veď aj on
         ťažko pracoval, a miesto odpočinku musel ísť veľký kus pešo.
   </p>
   <p>
    Ba tak sa jej dobre kráčalo, akoby jej rástli krídla. Nezastavil Pán Ježiš len tie máry,
         nepovedal len „vstaň“. Nie, On zostal s ňou, ona Jeho krásnu blízkosť cítila na každom
         kroku. Keby sa jej ujec Michal spýtal, či miluje Pána Ježiša, s radosťou by mu prisvedčila.
         Mal on pravdu, keď hovoril: „Ty Ho budeš musieť milovať.“ Lež podivné! Veď ona mala každého
         človeka i predtým rada, a málo ľudí bolo, ktorých nemohla vystáť; no teraz všetko, ale
         všetko milovala! To krásne, zorami poliate nebo, tie tiché, slnkom osvietené háje, tie prvé
         drobné kvietky pri potoku, tú spievajúcu vodu — ktorá utekala pri jej nohách — všetko, ale
         všetko. Celá mužova rodina jej bola taká milá, každý sused, áno každý, koho postretla. Keby
         naraz tam tým chodníkom išla oproti jej macocha, tuším by sa aj oproti nej rozbehla. Kde sa
         len tá horkosť, ten hnev podeli? — Nebolo ho v jej srdci.
   </p>
   <p>
    Prv než vošla do hája, keď ešte lúkami išla, zastavil ju Imrich Ľubietovský; išiel z M.
         od súdu. Vrátili mu tam poklad na zemi najdrahší — česť a dobré meno. Mladík bol ako
         vymenený; oči mu žiarili, ústami hral úsmev. „Pomyslite si, ujčinká, on ma odprosil tam
         pred všetkými za to, že mohol o mne dačo také uveriť. Len mám teraz veľkú starosť, že
         deduško sa nahneval na Užoviča; — keby vraj jeho nie, naše meno nebolo by bývalo potupené.“
   </p>
   <p>
    „Neboj sa, Imrich! Pán Ježiš počul Marišku, keď Ho prosievala, aby tvoju nevinu vyviedol
         na svetlo, On vám aj ďalej pomôže; budeme Ho za to prosiť.“ — S tým sa rozišli; a Ilenke
         tak ľahko padlo uveriť, že On, jej Boh a Pán, všetko dobre spravil, Imrichovi aj Mariške
         pomôže.
   </p>
   <p>
    Ponorená do týchto myšlienok kráčala radostne napred, až prišla po prekážku. Cesty sa tu
         delili až na troje; ktorá z nich bola tá pravá? Keby tak zblúdila a nezišla sa s Martinom!
         Radšej si tu pri ceste sadne na odťatý strom a počká. Urobila tak, prestrela si vlniačik,
         aby nezašpinila čistú sukňu, položila vedľa seba uzlíček, podoprela čelo do dlaní — a
         trpezlivo čakala.
   </p>
   <p>
    Medzitým kráčal rázne Martin Mráz horami. Bol už netak ustatý a hladný; — myšlienka, že
         je už blízo domu, dodávala mu sily. „Ba, čo sa len tak ponáhľam“ — myslel — „je pravda, že
         ma doma iné čaká, než predtým čakávalo; — no predsa, veď tak som kedysi dávno pospiechaval,
         keď som chodil za Aničkou. Čo sa mi robí? Som starý na také veci. — Či som jej hneď v prvý
         večer nepovedal, že mne žena netreba? A potom, či som jej nesľúbil, že si ju budem
         opatrovať, akoby mi bola najstaršou dcérou? Ona ma ozaj opatruje ako dobrá dcéra.“
   </p>
   <p>
    Zamračil sa sedliak, stíšil krok, pritom pozrel pred seba, a — zabudol, že je už na také
         veci starý. Srdce sa v ňom zahrialo náhlou, veľkou radosťou — vidí, že neďaleko na zoťatom
         strome sedí dakto — je to ona, ona — priam sa narovnala, je to jej štíhla, pekná postava.
   </p>
   <p>
    „Martin! Už ideš?“ letí mu radostne v ústrety. Mráz zrýchlil krok — ona tiež — a v tej
         radosti, že ako sľúbila, prišla mu naproti — objal a privinul svoju mladú ženu k sebe. Ona
         to nečakala, no neutiahla sa; mala srdce plné lásky; dobre jej padlo, že ju smie dokázať
         jemu, veď bol jej najbližší, jej muž. Ovinula mu ramená okolo šije, oprela si hlavu o jeho
         mužnú hruď. — „Vitaj Martin!“ Nemohol sa zdržať, aby nepoceloval
    <sup>
     [
     <a class="footnote" href="#ftn.d56e1191" name="d56e1191">
      33
     </a>
     ]
    </sup>
    tie vítajúce pery; ony mu bozk vrelo oplatili. Tak stáli chvíľu v tých šírych
         horách, ktoré jar zobudilo zo sna smrti, objatí čarovnou tíšinou a zhasínajúcimi zorami.
         Kratučký to bol okamih — no nikdy naň Martin Mráz nezabudne.
   </p>
   <p>
    „Že si mi naozaj išla naproti, Ilenka!“ žasol.
   </p>
   <p>
    „Išla, ale nie ďaleko, neznala som cestu ďalej; bála som sa, že sa minieme, tak som
         radšej chcela čakať; no, len čo trochu sedím, už ideš. Sadnime si na chvíľu, si iste ustatý
         a hladný.“ Poslúchol rád, priznal sa, že už sotva ide, a že má netaký hlad.
   </p>
   <p>
    „Dobre, že som ti niečo priniesla,“ tešila sa Ilenka rozväzujúc ručníček, a keď si
         sadol, podala mu dva krajíčky maslom potreného čerstvého chleba. Netak vďačne po ňom
         siahol; ale prv než začal jesť, vytiahol z vrecka hodný makovník. „To vám poslala tetička;
         dali aj mne dva veľké na cestu, ale jeden mi vypadol do voza, keď som sa na kuse viezol s
         uhliarom.“
   </p>
   <p>
    „Prečo si tento nezjedol, keď si bol hladný, Martin?“ kárala ho láskavo. „Ale, bol som
         rád, že vám niečo prinesiem. No, odkroj si.“ Poslúchla, vzala podaný nožík, odkrojila
         kúsok, ostatný koláč zakrútila do ručníčka a sadla na nižšie drevo k nemu. Vidiac, ako si
         chutne ujedá z prineseného chlebíka, oprela svoje biele zuby do dobrého koláčika. Hľadel na
         ňu s radosťou. A kde sa vzalo, tam sa vzalo — napadlo mu slovo z Biblie, včera čítané:
    <span class="emphasis">
     <em>
      „Majetok je po rodičoch, ale manželka dobrá od Hospodina.“
     </em>
    </span>
    Aká to
         bola veľká pravda! Len sám Pán Boh mohol jemu, ktorého nik nemá rád, dať takú manželku.
   </p>
   <p>
    „Ako ste sa mali cez týždeň?“ spytoval sa, keď už kráčali po ceste krytej tôňami večera.
         V radostnom úžase počúval, keď mu milo rozprávala, čo všetko zdolali za ten čas. Tak, to
         bol len predsa iný život, keď sa človek s nikým nehneval. Pravdu mala vtedy strynká, keď
         povedala: „Dobre urobíš, keď všetok hnev pochováš; ľudia s ľuďmi a hory s horami.“ On ho
         pochoval; už sa na nikoho z rodiny nehneval, a bol im teraz netak vďačný, že tým jeho tak
         pomáhali; bude sa im hľadieť odslúžiť. Keď ich Ilenka všetkých tak chválila, videli sa mu
         to celkom inakší ľudia.
   </p>
   <p>
    „No, Martin, my dvaja — Paľko a ja — mali sme sa ešte aj ináč veľmi dobre,“ začala mladá
         žena, keď už kráčali lúkami. A keď sa on na ňu podíval s otázkou, uprela svoje krásne,
         modré oči na neho tak žiarivo, že až užasol.
   </p>
   <p>
    „Pamätáš sa, ako nám ujec Michal rozprával o tom naimskom mládencovi a o tom novom
         živote, ktorý dáva Pán Ježiš?“
   </p>
   <p>
    „Pamätám,“ prisvedčil, „veď sa mi vtedy pritom zdalo, že ten mŕtvy mládenec som ja sám.“
   </p>
   <p>
    „Aj nám obom sa tak vodilo, Martin. Ale my sme ujca poslúchli a šli sme k Pánu Ježišovi.
         Prosili sme Ho a On nás vzkriesil; On nám dal ten nový život. Boli sme obaja takí šťastní,
         a preto všetko, ale všetko sa nám darilo.“
   </p>
   <p>
    Mráz počúval ženu bez slova, keď mu opisovala, ako sa týždne trápila a sužovala nad
         sebou, keď poznala, aká je zlá, nezmierlivá, a keď si nemohla pomôcť. Spomenula tiež, že ju
         trápilo aj to, že deťom to nemôže nijako dať, ani ich naučiť, aby boli vždy poriadne a
         dobré. Teraz im vraj už rozumie. Zlé sa z nás odstrániť nedá, lebo hriech je tá smrť, a
         mŕtvy človek si nepomôže; keď však príde Pán Ježiš, keď On vzkriesi a dá nový život, potom
         to dobro príde do srdca samo.
   </p>
   <p>
    V hlbokom zamyslení Mráz ani nezbadal, že už ide okolo vlastnej stodoly. Vytrhol ho až
         jasot detí: „Tatíčko, tatíčko ide!“ Nerozumel dobre v nedeľu Užovičovi; Ilenke rozumel.
         Videl, že mala čosi nové, dobré, dačo, čo on nemal. A keď sa vítal s deťmi, ešte aj vtedy
         myslel, že celý jeho minulý život bol preto taký strašný, pretože to bola samá smrť. Preto
         sa teda nemohol nijako polepšiť, aj keď sa v poslednom čase dosť usiloval, a hoci cez roky,
         kedykoľvek išiel ku spovedi, úprimne sľuboval polepšenie. Hriechy, tá smrť, boli v ňom a
         len Kristus Ježiš mohol vzkriesiť aj jeho priam ako syna naimskej vdovy.
   </p>
   <p>
    U Mrázov bolo veľa radosti: deti sa tešili z koláča, aj z toho, že si mamičkina tetička
         zmyslela na nich. No najväčšiu radosť mali z toho, že im to doniesol tatíčko. Strynká
         dávala skôr večeru.
   </p>
   <p>
    „Po večeri ti ukážeme, čo sme si zadovážili,“ veselo rozprávala Ilenka. „Snáď nám budeš
         aj dohovárať, že to sedliakom netreba; no ja myslím, že na dobrú vec máme my priam také
         právo ako páni.“
   </p>
   <p>
    „Som zvedavý,“ usmial sa sedliak, „môžete mi to aj popredku povedať; chcem vidieť, v čom
         sa máme podobať pánom.“
   </p>
   <p>
    „V čistote, Martin; ona je pol života. Ako vieš, odišiel Weiss preč. Bola som u nich na
         rozpredaji a kúpila som peknú, ešte málo potrebovanú vaňu. Bol ju dal spraviť pre svoju
         matku a tá za niekoľko týždňov zomrela. Oni ju snáď ani neupotrebili. Pán doktor vravel, že
         pre ustatého človeka niet lepšieho lieku nad dobrý kúpeľ. Nuž, Anička ti pripravila taký
         letný kúpeľ. Dali sme do neho aj materinu dúšku a sennú mrvu. Netak nám budeš vďačný, keď
         sa vykúpeš.“
   </p>
   <p>
    Mráz si myslel, že také dačo veru pre sedliaka netreba; ten že sa vyspí a odpočinie si
         aj bez kúpeľa. No za nič na svete by žene a deťom radosť nepokazil. Vaňa na kúpanie bola
         dobrá vec. Keď tatíčko ležal chorý, nariadil doktor kúpanie; ale že nebolo v čom, museli ho
         len tak nechať, hoci by mu to iste bolo pomohlo.
   </p>
   <p>
    Len preto, aby ženu a deti nezarmútil, i keď mu to bolo smiešne, ba protivné, išiel sa
         po večeri vykúpať do letnej kuchyne. Len ich láske sa podvolil. Najťažšie bolo vojsť do
         vody; von z nej išlo dosť aj tvrdo. Tak sa mu v nej zdalo, akoby z neho spadli všetky
         ťarchy. Pravdu mala Ilenka, na také niečo dobré mal sedliak práve také právo ako pán!
   </p>
   <p>
    Vody bolo dosť; dreva tiež. Deti sa mohli kúpať v potoku, starší nemali kde. Keď asi o
         pol hodiny ležal už v posteli a Ilenka ho poukrývala, priznal sa, že veru ani nepomyslel,
         že by jestvovala taká dobrota. Ani nestačil povedať „dobrú noc“ a už aj spal. Deti, hoci
         boli bosé, chodili po prstoch; aby ho nezobudili. No mohli aj v čižmách behať, nebol by ich
         počul, tak tvrdo spal. Ráno potešil všetkých priznaním, že je taký čerstvý, akoby mu nalial
         novú silu do údov.
   </p>
   <p>
    „Počkajte, deti,“ sľuboval im, „keď ste mi tak dobre urobili, až len ujec Michal príde,
         potom spolu niečo vymyslíme, čo tiež ku kúpeľu patrí; keď sa už máme pánom podobať, nech to
         stojí za to.“
   </p>
   <p>
    Ilenka sa bližšie nepýtala; deťom nechcel povedať, len strynkej povedal, že sa postará o
         také čosi, aby bolo možno vodu z potoka napustiť a ju von vypustiť. Nemohla si síce starena
         predstaviť, ako by taká vec bola možná, ale si myslela, keď sa oni do toho dajú, že naozaj
         spolu niečo vymyslia. Dopriala by to Ilenke už preto, že sa tak o muža starala.
   </p>
   <p>
    *
   </p>
   <p>
    „Počuješ, Imrich, dokiaľ mieniš ešte tak zostať? Už sa kadejaký trhani poženili, škuľavý
         Jožo mal včera ohlášku a ty taký pekný mládenec, aj dobrý majster vždy len sám ani taký
         mních.“
   </p>
   <p>
    Týmito slovami vítala Anna Ľubietovská syna, keď vošiel do svojej izbietky, kde naňho
         čakala už hodnú chvíľu. Idúc z kostola, stavila sa u kmotry Malkovej, počula, že je akási
         chorľavá. Tam sa ženy do nej tak opásali
    <sup>
     [
     <a class="footnote" href="#ftn.d56e1248" name="d56e1248">
      34
     </a>
     ]
    </sup>
    až no! Prečo vraj ona nevystrojí synom svadbu? Veď sú už obaja súci na ženenie,
         zvlášť Imrich. Aj jej hneď radili, ktorá by najlepšie k nemu pristala. Jedna vedela tú,
         druhá inú. Nakoniec sa zhodli, že Anna Smolíčková najviac pristane do Ľubietovských. Má aj
         hodnú čiastku po nebohej matke, aj otec ju neukráti, veď je jediná dcéra. A ešte aj po
         babke dostane čiastku. Dievča je pekné, do sveta súce; trochu je síce parádnica, ale pritom
         robotná; a Imrich potrebuje takú, ktorá by ho rozveselila.
   </p>
   <p>
    Zaľúbilo sa to Ľubietovskej. Bola síce rada, že obaja synovia podnes nespomínali ženbu,
         nestála o to, trápiť sa s nevestami; no, vysmievať sa ona, dobrá gazdiná, predsa nedá, že
         sa jej synovia nemôžu oženiť, hoci sú aj pekní, aj múdri, aj majetní. Preto hneď za horúca
         prišla za Imrichom, čo jej povie.
   </p>
   <p>
    Očervenel až po vlasy a netak sa potešil, no len na chvíľku.
   </p>
   <p>
    „Oženil by som sa rád, mamička moja,“ hovoril úprimne, „ale len keby ste mi dali tú,
         ktorá sa mne ľúbi a na ktorú vo dne v noci myslím. Ak ju nedostanem, potom mi o ženbe ani
         nevravte.“
   </p>
   <p>
    „No, len povedz, ktorá je to,“ zadivila sa Ľubietovská. On mal už nájdenú, a ona neznala
         o tom.
   </p>
   <p>
    „Ak sa kedy ožením, vezmem si len Marišku Užovičovú; a ak mi tú nedáte, o druhej mi
         nehovorte.“
   </p>
   <p>
    „Marišku Užovičovú?“ spytuje sa tiahlo matka. „A načo by ti bola? Veď tá nič nemá! To
         nie je nevesta do nášho domu.“
   </p>
   <p>
    „Veď viete, že sa nestrojím bývať s vami,“ hrdo narovnal sa šuhaj. „Do vášho domu
         nepristane, do môjho áno.“
   </p>
   <p>
    „A z čoho budete žiť? Lásky sa ešte nikto nenajedol.“
   </p>
   <p>
    „Myslíte, keď Pán Boh požehná, že dvoch nevyživím? A či ona nevyrába šitím a všelijakým
         pekným vyšívaním? A čo môžete proti nej povedať.“
   </p>
   <p>
    „Čo by som mohla? Dievča je pekné aj poriadne. No len povedz otcovi a dedovi, koho chceš
         do rodiny doviesť, netak sa obaja na teba nahnevajú. Či si nebol považovaný za zlodeja
         toľký čas, a to len pre starého Užoviča? Tvoj dedo mu to nikdy neodpustí, že nás tak
         pošpinil.“
   </p>
   <p>
    „A či neodvolal svoje slová pred všetkými a neodprosil ma?“
   </p>
   <p>
    „Však sa mu aj patrilo. No to si, synku, vyraz z hlavy, lebo my Užovičovu dcéru za
         nevestu veru neprijmeme.“
   </p>
   <p>
    „Ach, mamička moja, prečo chcete moje nešťastie? Nikdy som vás nezarmútil, vždy som vás
         poslúchal. Načo ste mi dali život? Prečo ste ma nenechali umrieť, keď som bol od mala chorý
         — keď ma chcete utrápiť na smrť? Od jari som sa sužoval; ani som nespával, ani som nejedol
         od žalosti, keď mi Užovič povedal, že s Mariškou nesmiem ani hovoriť, kým sa nedokáže moja
         nevina. Teraz začnete vy. Môžete mi zabrániť, aby som si Marišku vzal, lebo bez rodičovskej
         vôle ženiť sa nebudem, ani Mariška by za mňa nešla, a Užovič by mi ju nedal, keby len
         začul, že ste proti tomu; nuž, môžete mi prekaziť. Poslúchnem vás, nezhreším proti Božiemu
         prikázaniu, ale vy proti prikázaniu
    <span class="emphasis">
     <em>
      nezabiješ
     </em>
    </span>
    zhrešíte, lebo ma
         doženiete do hrobu. Keby ste ma mali tak radi ako Zuzanku, iste by ste mi tatíčka
         naklonili, deduška by som si naklonil sám s Božou pomocou. On ma má rád; je tvrdý, ale
         dobrý človek, poľutoval by ma. No, vy ste priam ako nebohá babička, a tak ma chcete na celý
         život učiniť nešťastným, ako ona ujčeka Mráza. No ja sa vám nedám. Nikto na svete ma
         neprinúti k ženbe, keď Marišku nedostanem.“
   </p>
   <p>
    Šuhaj vzal klobúk a než sa Ľubietovská nazdala, vyšiel von.
   </p>
   <p>
    Hovorí sa, že tiché vody brehy berú. Imrich bol vždy tichá voda; no keď sa raz zaťal,
         potom už nikam uhnúť. To matka dobre vedela. Chcela mať kedysi z neho stolára, no on toľko
         deda a babičku spracúval, až mu dovolili ísť na krajčírske remeslo. Ináč bol poslušný aj
         poriadny, nemala čo na neho žalovať. Keď si dač umienil, ani prosbami, ani hrozbami si ho
         od toho neodviedol. Bola to nepoddajná Mrázovská krv, on bol pravý vnuk svojej babičky.
         Vedela Ľubietovská, že už môže so ženbou synovi ani nezačínať. Len ju veľmi prekvapilo, že
         jej syn vyhodil na oči matku i brata a jej lásku k dcére. Ak myslel, že Zuzanke by dovolila
         za kohokoľvek ísť, tak sa mýlil; s tou si ona poradí a vyhľadá jej muža po svojej chuti.
         Len jedno zabudla, že si Zuzanka od detstva všetkých v dome okolo malíčka obkrútila počnúc
         od deduška a babičky až po ňu.
   </p>
   <p>
    Medzitým bežal šuhaj von do sadu. Neďaleko plota boli tri bory,
    <sup>
     [
     <a class="footnote" href="#ftn.d56e1291" name="d56e1291">
      35
     </a>
     ]
    </sup>
    pod nimi lavička. Tam si ľahol, skryl tvár do rúk a pustil sa do horkého plaču.
         Tak plakáva mladosť, keď jej pomrzli všetky kvety peknej nádeje.
   </p>
   <p>
    „Synku, čo robíš? Čo plačeš?“ Zaznelo nad ním. Stará Ľubietovská skláňala ustaranú tvár
         k vnukovi.
   </p>
   <p>
    „Nechajte ma, babička, však mi nepomôžete, lebo mne niet pomoci. Nikoho nemám na tom
         šírom svete, všetci ma len do hrobu chcete odprevadiť.“
   </p>
   <p>
    „Ej, jój, čo len hovoríš, synku, také reči! Sadni si a povedz mi, nad čím tak nariekaš!
         Či som ti už neraz nepomohla?“
   </p>
   <p>
    „Tuto mi nepomôžete, aj vy sa postavíte proti mne.“
   </p>
   <p>
    „To nemôžeš vedieť, kým mi neoznámiš svoju žalosť.“ Všelijako prehovárala babička
         vnuka-miláčika. Konečne si sadol a povedal jej, čo ho tak veľmi trápi.
   </p>
   <p>
    Nebolo jej to po chuti. Nemala Užoviča rada, stúpal vždy sedliakom po prstoch a
         richtárovi robil hanbu. Ľubietovský občanov zastával. Vravieval, keď panská zver robí na
         sedliackych roliach škodu, že to nie je hriech, keď si z nej sedliaci tu a tam niečo
         zastrelia. Užovič zase stál na svojom, že panské brať je krádež. Prv než on prišiel, bývalí
         horári aj obe oči prižmúrili a bolo všetko dobre. Preto mali páni dosť zveri a dosť sa
         nakazili obecných rolí, keď mávali veľkú poľovačku. Za Užoviča boli vždy akési trenice
         medzi panstvom a dedinami.
   </p>
   <p>
    Starena — tak ako všetci sedliaci — nemala horára rada a dostať sa s ním do svatovskej
         rodiny nebolo jej po chuti. Ale dívať sa na vnukovu horkosť a zármutok — to nemohla. Viac
         ho ona vyopatrovala ako mať. Neraz neveste dohovárala, že sa len s dcérou mazná a že synovi
         krivdí. Nie, ona sa nemohla postaviť proti nemu.
   </p>
   <p>
    „Nežiaľ tak veľmi, synku a netrať všetku nádej. Nikto ťa nesmie nútiť, aby si sa oženil
         proti svojej vôli. Ste ešte oba mladí; dočkajte až sa to s tým jeleňom zabudne, potom ti ja
         pomôžem, a ešte všetko môže byť dobre.“
   </p>
   <p>
    „Ach, babička…!“
   </p>
   <p>
    „No, synku, veď ma neudus, kto ti potom bude pomáhať! A ako si to myslel? Kedy by si sa
         to oženil?“
   </p>
   <p>
    „Myslel som už tejto jari. Ešte prv, než by som sa oženil, presťahoval by som sa do
         svojho domu. Všade vám tu zavadziam; strihať nemám kde, stroj si v tej mojej komore kazím,
         a keď tak dlho sedím, oči i plecia ma bolia. Tam je pekná, svetlá izba; ujec Michal mi
         sľúbil, že mi opraví, čo treba, až sa vráti. Chcel som poprosiť, aby ste mi dali Zuzanku
         hospodáriť; nech by sa priučila robiť sama bez vás. Bude to pre ňu dobré, keď sa vydá do
         domu, kde nie je svokra. Keď som si dnes mamičku nahneval, sotva mi ju dajú. Poprosím teda
         strynkú Mrázovú, ak bude môcť od ujčinkej odísť, aby ona prišla ku mne, aspoň mi spraví
         pekný poriadok aj udrží. Len keby som vám i Užovičovcom dokázal, že môžem ženu vychovať,
         potom by som si chcel pýtať Marišku. Nechcel som ju doviesť do hocijakého a do prázdnej
         komory.“
   </p>
   <p>
    „A či my ti ju nemôžeme naplniť synku? Musíš si ty, vnuk richtára Ľubietovského, najprv
         vyrobiť, aby bolo čo do hrnca?“
   </p>
   <p>
    „Viete, babička, celá Mariškina chyba je len tá, že je ona chudobná. Ja som ozaj váš
         vnuk Ľubietovský a nedám si nikomu na oči vyhadzovať, že musíte chovať moju ženu. S pomocou
         Božou vychovám si ju sám.“ Šuhaj sa hrdo narovnal. „Aj tak mi tatíčko povedal, že zbieram
         klasy pri kope. Nechcem ich už ďalej zbierať. Viem, že ma vychovali; chcem sa im do smrti
         odsluhovať ako budem môcť; ale už nechcem byť nikomu na ťarchu.“
   </p>
   <p>
    „Veď si to tak nemusíš pripúšťať k srdcu. Nikomu si na ťarchu nebol, veď si náš! Čo je
         naše, to je aj tvoje, a celý dom si zaodieval. Už po celý rok si si sám zaslúžil každý
         kúsok chleba; mohlo to aj ďalej tak zostať. Ale keď chceš byť už na svoju ruku a chceš
         bývať vo svojom, nedivím sa ti. Strynkej nevrav nič, však Zuzka rada pôjde k tebe, a je už
         čas, aby sa prestala len ihrať; máš pravdu, nech sa priúča. To ja s tvojou mamičkou
         spravím. A komoru ti my naplníme. Ženiť sa ešte hneď nemusíš. Pre ženu si potom sám
         prichystaj, aby si teda svojim rodičom a jej otcovi dokázal, že ženu vychováš.“
   </p>
   <p>
    Do mládenca akoby vošiel nový život.
   </p>
   <p>
    „Babička, smiem povedať Mariške, ak by som sa s ňou zišiel, že aspoň vy nám doprajete
         naše šťastie?“
   </p>
   <p>
    „Smieš, synku; mne sa dievča ľúbi. Videla som ju dva razy u Mrázov. Zdá sa bystrá, pekná
         a múdra; len je taká akási smutná. — To ona asi za tebou smútila, chuderka. Jej otca nemám
         rada. No ty s ním bývať nebudeš. A keby odo mňa záviselo, mohli by ste sa čím skôr zobrať,
         aby som ťa videla veselého a šťastného.“
   </p>
   <p>
    „Ďakujem vám pekne, babička; keď už len aspoň dakto so mnou cíti a má ma rád!“
   </p>
   <p>
    Babička odviedla vnuka opäť do stavania a do večera mu pripravila všetko, aby sa mohol
         nasťahovať do svojho. Zuzka až tak vyskakovala od radosti, že pôjde s bratom. Mala ho vždy
         rada, ešte keď jej pre bábiky šil pekné šaty. Bola si netak dôležitá, že mu bude gazdinou.
         Bo keď doma chcela pomôcť, už či babičke alebo matke, len ju sem-tam posielali.
   </p>
   <p>
    „Počuj, Imrich, tak ti to všetko budem čisto opatrovať, ako u ujčinkej. A variť sa u nej
         naučím. Nebudeš tak vždy vyzerať, ako by sme ťa len trávou chovali.“
   </p>
   <p>
    Inokedy by Anna Ľubietovská svokre protirečila, ale cítila sa vinná oproti synovi, tak
         sa zdržala. Snáď, keď si na Zuzanku pekne privykne, zabudne na Marišku Užovičovú.
   </p>
   <p>
    Vybrali sa spolu brat so sestrou k Mrázovcom. Imrich sa chcel spýtať, kedy sa vráti ujec
         Michal, aby s ním prehovoril o dome. Ilenka nebola doma. Mráz čítal, no potešil sa
         sestriným deťom. Vravel, že sa žena čochvíľa vráti aj s deťmi. Zobrala vraj všetky so
         sebou, vraj na to teplé slniečko.
   </p>
   <p>
    Imrich rozpovedal vec ujcovi. Chcel sa aj s ním poradiť.
   </p>
   <p>
    „Vieš čo, Imrich, poďme sa ta pozrieť, koľko toho je. V A. nemáme dosť materiálu, preto
         by nás staviteľ prepustil asi štyroch na týždeň. Ujec Užovič aj tak chcel domov; snáď by
         sme ti to rýchlo spravili.“
   </p>
   <p>
    Zuzanka bežala pre kľúč a o chvíľu už prezerali stavanie.
   </p>
   <p>
    „Dom je dosť dobrý,“ pochvaľoval Mráz, „len pár sto kusov škridlice bude treba na
         strechu. Piesok na omietku mám aj ja, nemusíš ho obstarávať. Maštaľ ti hneď netreba; aj tak
         nie je dobrá. Zo starého mestského domu sú okná na predaj; staré, ale ako zo železa. Mohol
         by si ich kúpiť, aj dvojkrídlové dvere. Keď sa natrú, budú ako nové.“
   </p>
   <p>
    „Ujček, nemohli by ste mi poradiť, kde vziať zariadenie aspoň do jednej izby?“ spytuje
         sa rozradostený šuhaj.
   </p>
   <p>
    „Aké myslíš? Sedliacke či panské?“
   </p>
   <p>
    „Mal by som radšej panské,“ úprimne priznával sa šuhaj. Veď som nie sedliakom — ani ním
         nikdy nebudem — ale remeselníkom.“
   </p>
   <p>
    „Mohol by som ti kúpiť pekný panský nábytok. Náš staviteľ býva v A.; žena i dieťa mu
         umreli, preto tam nechce zostať. Nedávno sa nás pýtal, či by sme nevedeli kupcov. Židom to
         predať nechce, má ich veľmi v nenávisti. Ondrej si už niečo povyberal. Sú tam krásne veci,
         prídi si pozrieť.“
   </p>
   <p>
    „Ach, veľmi pekne vám ďakujem! A koľko tehly mám obstarať? A ako tie okná dodať? Či po
         železnici?“
   </p>
   <p>
    „To by bol dvojnásobný náklad. Vezmi si dva vozy a Paľko nech ide tretí, odveziete
         všetko.“
   </p>
   <p>
    Tak a podobne radili sa mužovia. Keď sa vrátili, bola už Ilenka s deťmi doma a priviedla
         si i Marišku so sebou; zišli sa na cintoríne. Imrichovi netak zrumeneli
    <sup>
     [
     <a class="footnote" href="#ftn.d56e1366" name="d56e1366">
      36
     </a>
     ]
    </sup>
    líca radosťou, že ju nielen vidí, ale že jej smie i ruku podať i vravieť s ňou.
         Našla sa chvíľočka samoty. Ilenka išla dať deťom olovrant. Mráz vošiel pozrieť kone, akosi
         veľmi erdžali. Zuzanka vybehla za ujčinkou, a šuhaj s dievčinou zostali sami.
   </p>
   <p>
    „Pravda, nehneváš sa na môjho tatíčka,“ prosila dievčina. „Veľmi ho to trápi.“
   </p>
   <p>
    „Nehnevám, Mariška, ja nie; ale naši sa hnevajú a nechcú mi dovoliť, aby som si ťa vzal.
         Veľmi sa nad tým trápim. Proti tebe mamička ani babička nemajú nič, len proti tvojmu
         tatíčkovi sú namrzené. No babička mi radila, aby sme dočkali, kým sa tá vec s tým jeleňom
         zabudne. — Mariška, budeš čakať na mňa?“
   </p>
   <p>
    „Budem, Imrich, neboj sa. Ja ti budem verná. Keď mi teba nedajú, za iného nikdy
         nepôjdem. Len keď sa už smieme rozprávať, a keď len tvoja nevina vyšla na svetlo; ja už na
         nič nedbám.“
   </p>
   <p>
    Potešil sa šuhaj a vzdychol zhlboka. Slniečko zlatej nádeje vrátilo sa mu do srdca.
   </p>
   <p>
    A Mariška? Tá si myslela, keď Pán Ježiš vyslyšal jej prosby vtedy, keď bola tak ďaleko
         od Neho, či by ju nevyslyšal dnes, keď na každom kroku chodil s ňou!? Len to jej bolo ľúto,
         že nemohla Imrichovi povedať o tom svojom veľkom šťastí; k tomu neprišli.
   </p>
   <p>
    A hoc sa dni dĺžili a večery krátili, predsa ten čas len rýchlo utekal. Ani sa A.-skí
         nenazdali, len už bol ich mestský dom dostavaný. Bolo ho len treba nechať vyschnúť.
   </p>
   <p>
    Rozišli sa murári za inou prácou. Michal Užovič vrátil sa so svojimi tovarišmi. A ešte
         celý týždeň strávili pri prestavbe Imrichovho domu a netak pekne mu to sporiadali. Dobre
         radil Mráz: okná i dvere sa hodili. Ondrej Užovič spravil pekné cementové okrasy na prednej
         stene. Šimon upravil bratovi peknú záhradku. Zuzanka za Ilenkinej pomoci ju pokopala a
         vysadila. Konečne si mala kam kvietky zasadiť, keď doma jej to nedali, alebo len s veľkým
         hriechom jej kúsok oddelili, a to len tam, kde bola najhoršia zem. Bude mať kvety na
         slniečku! Aj do okien nanosila si štepy. Imrich jej z A. od záhradníka všeličo priniesol.
   </p>
   <p>
    Celé Zálužany obdivovali pekný Imrichov dom. Celá Ľubietovská rodina sa tešila s ním, že
         to bude mať také pekné. Len matka mlčala. Až tak v nej vrelo, keď si zmyslela, že sa ta raz
         dostane Mariška Užovičová. Keby jej syn nebol babičku a matku na oči vyhodil, bola by už
         zradila otcovi a dedovi, čo zmýšľa; takto akosi nemala smelosti. Okrem toho videla, že
         svokra mu drží stranu. Iste sa jej vyžaloval. Dala mu do komory zo svojho, čo oni, starí,
         mali oddelené. Z ich zásob ocitlo sa tam len to, čo si Zuzanka vypýtala. Imrich nič
         nepýtal. No ani nemusel. Otec mu sám vydelil zbožie na chlieb, keď videl, ako sa babička
         delí s vnukom.
   </p>
   <p>
    Zuzanka bola šťastná ani také malé vtáčatko; behala z domu do domu. Netak si pripadala
         dôležitá, že bude gazdinou. Ona bývala v prednej, Imrich v zadnej izbe. Táto bola dlhšia a
         mala veľké okná. Lepšie sa mu do nej vmestil krajčírsky stôl. Kuchyňu si dievča tak krásne
         vyzdobilo, že bolo radosť dnu vnísť. Mamička by jej také niečo doma nedovolila. Imrichovi
         sa to ľúbilo; mal rád pekné veci. Páčilo sa to aj Andrejovi Užovičovi, a na tom Zuzke
         záležalo. Kedykoľvek v zime zišli sa u Mrázov, vždy dievčina bokom pokukovala po švárnom
         šuhajovi, no on ju nevidel, bo len s ujcom Mrázom alebo s ujčinkou viedol rozhovor. Ale
         teraz, keď staval a krášlil Imrichovi dom, a ona im varila a obsluhovala ich, ba, keď
         jedno-druhé pre okrasu chcela mať na dome spravené, všimol si ju šuhaj konečne. Sám jej
         vykreslil a potom vystrihol vzorky, podľa ktorých mohla maľovať kuchyňu, a keď ju pritom
         našiel, pomohol jej spraviť i čiaru na tlo. Od tých čias sa už vždy spolu rozprávali,
         kedykoľvek prišiel.
   </p>
   <p>
    Prichádzala pekná jar. Minul sa pôst, prišla Veľká noc. Prichádzala jar nielen do hájov
         a na lúky, nielen do sadov a seči, vkrádala sa i do ľudských sŕdc, a nikde ju tak nepoznať,
         ako u Mrázov. V tom inokedy tak neprívetivom dome, z ktorého každý utekal, a ktorému každý
         vyhol, schádzala sa denne šťastná, veselá mládež. Slniečkom, ktoré všetkých priťahovalo,
         bola druhá žena Mrázova. No ani Mráza, toho pred tým tak obávaného škaredohľada, už
         neobchádzali. Teraz mal pre každého dobrú radu a pomoc. Chodil k Mrázovcom Imrich so
         Zuzankou, Marienka a Andrej Užovič, s nimi prišiel aj ich Miško, brat-študent cez
         prázdniny. A prichádzal i Šimon Ľubietovský a Jurko Zálužanský.
   </p>
   <p>
    V nedeľu a vo sviatok všetko sa tam schádzalo. Čítali spoločne knižky, ktoré obstaral
         Michal Užovič; čítaval zvlášť on. Doniesol tiež pekné pesničky, a hoc bol už starším
         človekom, hlas mal dobrý. Ktoré piesne sám vedel, tie ich naučil, a druhé ich učil
         Miško-študent podľa nôt. Mráz vždy žiadal, aby ujec dačo prečítal aj z Biblie.
   </p>
   <p>
    A keď si tak na Veľký piatok čítali, začal zrazu Paľko, po ňom Ilenka a Mariška
         rozprávať ujcovi, že ich Pán Ježiš práve tak vzkriesil, ako toho naimského mládenca. Stará
         richtárka, ktorá často prichádzala, a i teraz medzi šťastnou mládežou sedela, dala sa
         dopytovať, aký to bol príklad, ktorý rozprával ujec Michal. Ona Užoviča veľmi rada
         počúvala. Užovič čítal a ešte raz vyložil udalosť o mŕtvom mládencovi. Mal tu pred sebou
         mládencov, za ktorých sa denne modlieval, aby ich Pán Ježiš vzkriesil. A nie je možné, aby
         človek nezískal dakoho pre vec dobrú, či zlú, keď ju odporúča so zápalom, vložiac do nej
         celé srdce. V ten večer rozišli sa od Mrázovcov všetci hlboko zamyslení.
   </p>
   <p>
    Andrej s Mariškou zaostali za ujcom a Miškom. Zrazu začal šuhaj: „Nielen tebe, Mariška,
         aj mne vtedy v Malatíne bolo jasné, že som mŕtvy. No, ja som to zhodil z pliec. Teraz už
         týždne badal som pri tebe a Ilenke, a zvlášť pri tom chlapcovi, že máte čosi, čo ja nemám.
         Prečo si mi to, čo ste vtedy zakúsili, už prv nepovedala? Ujec má pravdu. Toho mŕtveho
         mládenca niesli do hrobu; mňa nesú moje hriechy do večnej záhuby.“
   </p>
   <p>
    „Mala som ti povedať,“ sklonilo dievča hlavu, „ale som sa neodvážila; odpusti mi.“
   </p>
   <p>
    „Odpustím, no ešte dnes musím hovoriť so strýcom.“
   </p>
   <p>
    U Mrázov osameli oba manželia. Deti zobrala richtárka so sebou, že pošle Ilenke orechy
         na sviatky. Mráz si sadol za stôl a podoprel hlavu do dlaní. Bola mu akási ťažká.
   </p>
   <p>
    „Čo ti je, Martin?“ položila Ilenka svoju teplú ruku na jeho plece. Nezdvihol hlavu.
         „Povedala si, že tá veľká noša hriechov — ktorá ležala na tebe ako na kresťanovi, ktorý
         opustil mesto márnosti — už viac nespočíva. Tebe ju sňal Syn Boží. No teraz tlačí mňa, a je
         veľmi veľká,“ povedal smutne. „Od tých čias, čo som od teba počul tú radostnú zvesť, a
         pritom videl, aký je môj chlapec dobrý, poslušný a milý, som nešťastný. Kedykoľvek nám ujec
         čítal Slovo Božie — a v Malatíne čítal ho každý deň — zneli z neho pre mňa len samé hrozby.
         Už týždne sme doma. Ja som tú myšlienku, že som veľmi hriešny človek, vždy odtískal od
         seba, no ona sa odtisnúť nedá. Nebol som dobrým synom svojej matke. Prisahal som žene
         lásku, hoci som dobre vedel, že ju nikdy nebudem milovať. Je pravda, mal som sa s ňou zle,
         ale nebola len ona na vine; nemal som sa dať prinútiť. — Bol zo mňa neverný muž: po jej
         boku som myslieval na tú druhú. — Bol som zlý, závistlivý brat — zlý sused. Ľudia sa
         nepremenili, sú tí istí; — prečo môžeme s nimi dnes tak žiť, ako žijeme? Vidím, vina leží
         na mne. A sú to veci, ktoré sa už nikdy nenapravia. — Ilenka, ako to bolo tam o tom
         kresťanovi? Ako sa on zbavil tej ťarchy?“
   </p>
   <p>
    „Keď pozrel na kríž, Martin, a keď uveril, že Ježiš Kristus bol tam usmrtený i za jeho
         hriechy,“ ticho vravela mladá žena.
   </p>
   <p>
    „Aj ja tomu chcem uveriť; nechcem sa s tou ťarchou vláčiť, ani už obviňovať; nie,
         zhrešil som, pôjdem si pýtať milosť, odpustenie.“
   </p>
   <p>
    Sedliak vstal; bez ďalšieho slova odišiel do izby za bránou a zamkol za sebou dvere.
   </p>
   <p>
    Sotva odišiel, ovinul dakto ruky okolo šije zamyslenej mladej ženy. Dakto prisadol k nej
         na lavicu. „Ujčinká, povedzte mi, ako to mám spraviť, aby ma Pán Ježiš vzkriesil.“
   </p>
   <p>
    „Ach, Zuzanka,“ zľakla sa mladá žena, keď sa náhle objavila neter, ktorá len pred
         chvíľkou odišla. „Kedy si prišla?“
   </p>
   <p>
    „Práve teraz, keď ujček odchádzal. Prosím vás, povedzte mi: vzkriesi On aj mňa?“
   </p>
   <p>
    „Pravdaže!“ pritúlila Ilenka radostne dievča k sebe. Bola sama ešte len také dieťa v
         tých Božích veciach, no to jedno vedela, že Boh ju veľmi miluje, že jej dal svojho Syna, a
         že tento Jeho Syn zomrel nielen za Zuzanku, ale aj ju — predtým mŕtvu vo vinách a hriechoch
         — vzkriesil k novému životu, že ona ten život má. Preto už mohla milovať Boha aj ľudí. Je
         napísané v Slove Božom:
    <span class="emphasis">
     <em>
      „A malé pacholiatko ich povedie.“
     </em>
    </span>
    Aj dieťa,
         keď raz vkročilo na dobrú cestu a túto cestu už zná, môže zablúdeného človeka uviesť na
         pravú cestu a zachrániť.
   </p>
   <p>
    Ľútostila Mariška nedávno a dnes znova, že nemala smelosti rozpovedať Imrichovi, aké
         šťastie ju postretlo. Zuzanka nebude musieť ľútostiť; ona, keď dobehla domov a našla brata
         sedieť na násype, kde na ňu čakal, prisadla k nemu: „Imriško, aj ja som sa už vybrala s tým
         kresťanom do toho zlatého mesta. Prosím ťa pekne, ak som ťa kedy rozhnevala, odpusti mi.
         Zajtra odprosím mamičku aj všetkých. Keď som si od Pána Ježiša vypýtala ten nový život, s
         tým starým musí byť koniec. Viem, že mi Pán Ježiš odpustil. Prosila som Ho, a čo On sľúbil,
         iste splní, veď je Boží Syn; no aj vy mi musíte odpustiť.“
   </p>
   <p>
    „Ja ti ľahko odpustím, Zuzanka,“ vetil šuhaj vážne. „Nepamätám sa veru, žeby si ma bola
         kedy urazila. No ty si myslíš, keď Pán Ježiš človeku dáva to, čo druhí už majú — pokoj a
         odpustenie — že taký človek musí najprv ľudí odprosiť?“ Z hlasu šuhaja vyznela teskná
         starosť.
   </p>
   <p>
    „Ach, nie, mne to predtým ani nenapadlo; až keď mi On odpustil, potom som iste vedela,
         že sa musíme aj s ľuďmi zmieriť. Keď sme kedykoľvek išli ku spovedi, či sme jeden druhého
         neodprosovali? A toto je niečo iné. Vtedy sme išli, keď sa patrilo, ale toto priamo k Nemu,
         aby nás vzkriesil.“
   </p>
   <p>
    „Vieš čo, Zuzanka, ja potrebujem niekoho, kto by ma k Nemu doviedol. Nosiči, ktorí
         mŕtveho mládenca niesli, priniesli ho k Pánu Ježišovi, hoci ho niesli do hrobu. Keby tak
         mňa niekto k Nemu priniesol!“
   </p>
   <p>
    „Ja som išla za ujčinkou. A keď som vnišla do izby, počula som hovoriť ujca Mráza, aký
         je on hriešny. Čo všetko povedal, neviem; myslela som na svoje hriechy. Len toľko viem, že
         nakoniec povedal: Nebudem sa s tou ťarchou vláčiť, ani na nikoho vinu klásť. Zhrešil som,
         pôjdem si pýtať milosť a odpustenie. — Potom šiel, do izby za bránou. — Jeho nik neniesol,
         išiel sám. Snáď keby si sa potom jeho opýtal…“
   </p>
   <p>
    „Je už neskoro,“ narovnal sa šuhaj. „Poďme si odpočinúť. Mňa čaká zajtra mnoho práce.
         Dnes už šiť nebudem — je veľký svätý deň — a mám ešte došiť troje šiat. Zvlášť Ondrejove
         musia byť hotové.“
   </p>
   <p>
    „Aj ja mám prácu,“ vravelo dievča, „budem pre vás piecť koláčiky u ujčinky. Musím skoro
         vstať, aby na mňa nečakali. Riadiť nič nemusím; včera som si všetko dokončila. A rada by
         som pomohla aj mamičke.“
   </p>
   <p>
    Ešte chvíľočku radili sa brat so sestrou. Potom sa rozišli a v dome stíchlo. No nie tak
         v šuhajovom srdci. Dávno už spala dievčina, ktorá sa dnes pomodlila svoje obvyklé modlitby
         ako ešte nikdy, zvlášť Otčenáš. Imrich ešte vždy sedel pri okne. Hľadel na sady krásne
         osvietené mesiacom, a cez ne k blízkym horám. Vysoké, k nebesiam čnejúce skalnaté vrchy
         poliate tekutým striebrom, akoby ho tiahli vyššie od zeme za Ježišom, ktorý za neho
         prebolestne zomieral. Chcel šuhaj myslieť na svoju prácu, no nemohol. Chcel premýšľať o
         svojom ďalekom šťastí, nedalo sa. Ani čo by mu dakto hovoril: „Na to bude inokedy času
         dosť. Teraz sa musí vykonať to najdôležitejšie.“
   </p>
   <p>
    „Pre mŕtveho človeka niet budúcnosti,“ vravel ujec Michal, „pre neho je všetkému koniec,
         veď on nežije. Tak aj pre mŕtveho hriešnika niet večného života, niet budúcnosti. Syn Boží
         nielen že vzkriesil naimského mládenca, On potom šiel na Golgotu a zomrel tam za jeho
         hriechy. On ho tak miloval. A miluje tak aj mňa, aj teba…“
   </p>
   <p>
    Nikdy ešte nemyslel Imrich Ľubietovský na tú strašnú Ježišovu púť, hoc dobre o nej
         vedel. Dnes počul skoro celé pašije. Utrpenie Baránka Božieho zjavilo sa pred jeho očami
         ani v obrázkovej knižke — obraz za obrazom tiahol sa v mysli. Hľadel do sadov a videl
         Olivový vrch, ako ním kráča Boží Syn s učeníkmi do záhrady Getsemane, ako sa tam ľaká, cíti
         úzkosť, modlí sa a krvavým potom sa potí. Učeníci spia. On nevinný čaká svojho zradcu, čaká
         smrť. Nebolo pre Neho pomoci. Nikto ho neochráni pred falošnými súdmi. — Tam po horách ide
         zástup s fakľami a so zbraňou. Zviazali Ho, vedú, súdia, mučia, pribíjajú na kríž; On
         zomiera, ale nezlorečí. Ešte i v smrti modlí sa za svojich nepriateľov. —
   </p>
   <p>
    Mňa len očiernili, hoc vinu mi dokázať nemohli, a ako ma to trápilo! Moja nevina vyšla
         najavo, Jeho nie! — Svätý Boh vedel, že nie som vinen. On znal tiež, že Jeho syn je
         nevinný, a predsa Ho nechal tak potupiť a usmrtiť. — On šiel dať sa zabiť za toho naimského
         mládenca. Miloval Ho. On miluje aj mňa — išiel sa dať zabiť aj za mňa. — No ja som nič také
         zlé neučinil! Bol som vždy poriadny, statočný. Nikoho som neoklamal ani ako učeň, ani ako
         tovariš. Všade ma mali radi. Rodičov som poslúchal. Prečo by sa bol musel Syn Boží tak za
         mňa obetovať? To nerozumiem.
   </p>
   <p>
    Hlava šuhajova klesla k hrudi. Pocítil tieseň a driemotu. O chvíľu ležal a spal už v
         posteli. No i vo sne videl tú pašijovú cestu; videl, ako Ježiš Nazaretský kráča pod ťažkým
         krížom, ako sa zrazu obzerá na dcéry jeruzalemské, ktoré za ním idúc plakali:
    <span class="emphasis">
     <em>
      „Neplačte nado mnou, ale nad sebou a nad svojimi deťmi,“
     </em>
    </span>
    povedal,
         sklonil hlavu a kráčal ďalej pod svojou ťarchou.
   </p>
   <p>
    Šuhaja zmocnila sa divná žalosť, až sa zo sna pretrhol.
   </p>
   <p>
    To platilo mne; ja mám plakať nad sebou. Nevedel by povedať, čo to bolo, čo sa s ním
         zrazu stalo; len mu na srdce zaľahla veľká ťarcha. Vedel zrazu, že je pred Bohom veľký
         hriešnik. Ľudia síce nič naňho nevedeli, ale Boh sa na neho hneval, a on tú hroznú ťarchu
         Božieho hnevu cítil. Schúlil sa najprv pod perinu; zima začala ním triasť a studený pot
         vystupoval mu na čelo.
   </p>
   <p>
    Iste preto sa Boh tak veľmi na mňa hnevá, že som povedal, že za mňa Jeho Syn nemusel
         zomrieť — preletelo šuhajovou mysľou. Zrazu cítil s veľkou hrôzou Božiu blízkosť, ako
         spaľujúci oheň. V ohni Božom rozplynula a zhorela jeho nevina, dobrota, poriadnosť i
         statočnosť, ach, všetko. Vedel, že aj on je stratený, zahynutý.
   </p>
   <p>
    „Synu Boží, Pane Ježišu Kriste, skry ma v svojich ranách! Keď si ma miloval, ako toho
         mládenca naimského, ó, zmiluj sa nado mnou a pomôž mi!“ skríkol vo svojej hroznej úzkosti.
         — „Verím už, že som veľmi hriešny človek, verím, že si aj za mňa musel byť odsúdený.
         Odpusti, odpusti a pomôž mi!“
   </p>
   <p>
    V izbe sa zotmelo. Oblak zakryl na chvíľu mesiačik. No zrazu zjasalo zase tekuté
         striebro mesiaca. Nevedel šuhaj, či to bolo toto svetlo nebeské, či aj iné vyššie,
         jasnejšie, ktoré osvietilo ho zvnútra.
   </p>
   <p>
    <span class="emphasis">
     <em>
      „Ako Mojžiš povýšil hada na púšti, tak musí byť povýšený Syn človeka, aby
            každý, kto verí v Neho, nezahynul, ale mal život večný,“
     </em>
    </span>
    znelo mu zrazu v
         mysli. Kedysi učil sa toto evanjelium, keď ešte chodil na katechizmus. Roky na ten verš
         nemyslel, dnes ho mal pred očami, dnes mu rozumel. Vedel, že Ježiš Kristus visel za neho na
         tom kríži, za jeho viny, a že v Neho verí. No vedel i to, že pristavil sa Ježiš pri tých
         jeho márach, na ktorých on ležal mŕtvy, a že ho vzkriesil.
   </p>
   <p>
    Vyskočil z postele a hlasito ďakoval tomu, ktorý ho zachránil pred spravodlivým súdom a
         Božím hnevom.
   </p>
   <p>
    Myslela Zuzanka, ktorá sa o štvrtej ráno vykradla z domu k susedovcom, že brat ešte
         tvrdo spí; no on ju počul. Zobudil sa, spravil svetlo, a keď sa najprv odovzdal do rúk Pánu
         Ježišovi, prečítal si dnešné bielosobotné evanjelium o zapečatenom Ježišovom hrobe,
         stráženom žoldniermi. Potom sa dal do šitia. Chvíľami neodvážil sa ani obzrieť, tak veľmi
         cítil blízkosť vzkrieseného Syna Božieho. Už mal aj on to, čo včera Paľko radostne
         spomínal: všade a vždy prítomného, živého Spasiteľa. Mohol už s Ilenkou jasať: „Rozumiem,
         čo to znamená:
    <span class="emphasis">
     <em>
      Hľa, ja s vami som po všetky dni až do skonania sveta.
     </em>
    </span>
    On je s nami pri všetkých našich prácach.“
   </p>
   <p>
    „Pane Ježišu, neopúšťaj ma,“ opakoval si polohlasne, bo vedel, keby ho Pán Ježiš
         opustil, že sa ocitne v tej slávnej, Božej blízkosti, a to žeby nezniesol. Začal si spievať
         pôstnu pieseň:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Když se mých hříchů bojím,
        </em>
       </span>
       <span class="emphasis">
        <em>
         ó, můj Jezu Kriste,
        </em>
       </span>
       <span class="emphasis">
        <em>
         dej, ať se jen tím kojím,
        </em>
       </span>
       <span class="emphasis">
        <em>
         že’s umrel zajisté.
        </em>
       </span>
       <span class="emphasis">
        <em>
         A všecky mé nepravosti na dřevě kříže tvého
        </em>
       </span>
       <span class="emphasis">
        <em>
         shladil’s svou milostí.
        </em>
       </span>
       <span class="emphasis">
        <em>
         Ó div nad všecky divy;
        </em>
       </span>
       <span class="emphasis">
        <em>
         platit cizí dluhy!
        </em>
       </span>
       <span class="emphasis">
        <em>
         Pán se dal spravedlivý
        </em>
       </span>
       <span class="emphasis">
        <em>
         mučit za zlé sluhy.
        </em>
       </span>
       <span class="emphasis">
        <em>
         Sám Bůh pravý za bídného zločince
        </em>
       </span>
       <span class="emphasis">
        <em>
         na smrt ťěžkou dal sebe samého.
        </em>
       </span>
      </span>
     </p>
    </div>
   </p>
   <p>
   </p>
   <p>
    Ďalej neprišiel. Z očí kanuli mu slzy. Zložil prácu, položil ruky na stôl a tak plačúc
         hovoril prerývane pieseň ďalej:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Což tedy má zlost mnohá,
        </em>
       </span>
       <span class="emphasis">
        <em>
         ó, jak mi ublíži?
        </em>
       </span>
       <span class="emphasis">
        <em>
         Ja mám milost u Boha.
        </em>
       </span>
       <span class="emphasis">
        <em>
         Kristus na svém kříži
        </em>
       </span>
       <span class="emphasis">
        <em>
         krvi svou za mne zaplatil,
        </em>
       </span>
       <span class="emphasis">
        <em>
         abych já hříšný v peklo
        </em>
       </span>
       <span class="emphasis">
        <em>
         věčně se neztratil.
        </em>
       </span>
       <span class="emphasis">
        <em>
         Protož z celé duše své,
        </em>
       </span>
       <span class="emphasis">
        <em>
         pokud jsem na světě,
        </em>
       </span>
       <span class="emphasis">
        <em>
         za bolest a muky tvé
        </em>
       </span>
       <span class="emphasis">
        <em>
         chválím, ó Jezu, tě,
        </em>
       </span>
       <span class="emphasis">
        <em>
         za tvůj strach a naříkání,
        </em>
       </span>
       <span class="emphasis">
        <em>
         za tvou smrt velmi drahou,
        </em>
       </span>
       <span class="emphasis">
        <em>
         za tvé milovaní!
        </em>
       </span>
      </span>
     </p>
    </div>
   </p>
   <p>
   </p>
   <p>
    Bola to prvá krásna chvíľa, strávená so živým, vzkrieseným Spasiteľom, ktorú šuhaj
         zažil. Už nikdy na ňu nezabudne, aj keď na púti života ho čaká ešte nejedna slávna. Táto
         naveky mu zostane pamätná.
   </p>
   <p>
    Čo si Imrich Ľubietovský raz vzal do hlavy, od toho už nijako nebolo možno ho uhnúť. Ako
         by ho bolo možné odtrhnúť od toho, čo uchopí celým srdcom a celou dušou?
   </p>
   <p>
    Poznal, čo má v Ježišovi Nazaretskom, a tak oddal sa celý trvale a večne.
   </p>
   <p>
    Keď prišla za ním Zuzanka s čerstvými koláčmi a raňajkami, mal už vykonané veľa práce.
         Neušlo bystrému, sesterskou láskou zostrenému zraku dievčaťa, že je brat zmenený; ale keď
         sám nezačínal, rýchlo porobila prácu a ponáhľala sa domov za mamičkou.
   </p>
   <p>
    Na poludnie prišla plná radosti s obedom. „Všetkých som odprosila,“ zvestovala mu.
         „Babička plakala, mamička sa mi divila, že čo začínam. Tetička ma pohladila po čele a
         deduško povedal, že keby každému bolo tak málo čo odpúšťať. — Nuž, oni tomu nerozumejú,
         lebo sú ešte mŕtvi. Ale Pán Ježiš aj ich vzkriesi; potom porozumejú. — Ty však si bol už
         pri Ňom, Imriško.“
   </p>
   <p>
    „Bol, Zuzanka, a On ma vzkriesil.“
   </p>
   <p>
    „Vidíš, chvála Bohu. My sme sa za teba ráno s ujčinkou modlili. Ona bude netak rada, až
         jej poviem.“
   </p>
   <p>
    Nemohla sa dievčina ďalej zdržiavať. Odbehla, ako keď odletí také malé švitorivé
         vtáčatko.
   </p>
   <p>
    Keď sa už slniečko strojilo zapadať, odložil Imrich Ľubietovský žehličku. Bol hotový.
         Ešte nikdy za taký krátky čas toľko nezdolal. Iste preto, že ho nik nemýlil a zvlášť, že mu
         Pán požehnal. Upratal, šijací stroj zakryl, ušité šaty zavesil na vešiak, zmietol kúsky po zemi,
    <sup>
     [
     <a class="footnote" href="#ftn.d56e1595" name="d56e1595">
      37
     </a>
     ]
    </sup>
    aby nemala Zuzanka veľa práce, až príde — a vtom otvorili sa dvere. Čohokoľvek
         na svete skôr by sa bol šuhaj nazdal, ako že na prahu zastane horár Užovič.
   </p>
   <p>
    „Nediv sa, idem za tebou,“ hovoril muž, usadajúc na ponúkanú stoličku. „Cítim, že medzi
         nami nie je ešte všetko v poriadku.“ Užovič stiahol hrdé čelo. „Ja som ťa síce odprosil, no
         ty nemôžeš zabudnúť, ani odpustiť.“
   </p>
   <p>
    „Ja?“ užasol šuhaj. „Neverte, pán Užovič, všetko som vám rád odpustil, keď ste ma
         prehlásili za nevinného a uverili mi.“
   </p>
   <p>
    „Tak? A prečo si od tej doby u nás nebol?“
   </p>
   <p>
    Tvár šuhajovu pokryli rozpaky. No vedomie, že Pán Ježiš mu i teraz pomôže, dodalo mu
         nebývalú odvahu.
   </p>
   <p>
    „Ja som vám odpustil, pán Užovič, ale môj dedo, otec a matka nie. Povedal som mamičke,
         že si chcem Marišku vziať, no ona sa na vás hnevá, že ste na mňa, na naše meno uviedli
         potupu. Tak som ani tatíčkovi, a tým menej deduškovi, nič nehovoril. Chodiť k vám bez toho,
         aby som si Marišku od vás nevypýtal, nemôžem a proti vôli rodičov a bez ich požehnania
         vziať si ju tiež nie. Tak sme si povedali s Mariškou, že dočkáme, kým nám Pán Boh pomôže.“
   </p>
   <p>
    V izbe stíchlo. Muž hľadel na pekného šuhaja, ktorý tak krotko, bez horkosti a hnevu
         oznamoval mu, že zase len on je prekážkou jeho šťastia. Konal i zmýšľal šľachetne.
   </p>
   <p>
    Užovič musel uznať, že keby jeho Andrejovi dakto bez viny tak vyše pol roka na cti
         ubližoval, on by mu to tiež nikdy neodpustil.
   </p>
   <p>
    „A ty ma skutočne nepreklínaš, že som ťa tak nechtiac doviedol do nešťastia?“
   </p>
   <p>
    „Nepreklínal som vás ani vtedy, keď ste tak ukrutne so mnou naložili, že ste mi nijako
         nechceli uveriť. Nikdy som nezabudol, že ste Mariškiným otcom. Dnes by som to už tým viac
         nemohol ako kresťan.“
   </p>
   <p>
    „Ver, Imrich, veľmi ma to trápi, že nemôžem nič napraviť. Veľa som si na tom zakladal,
         že som ešte nikdy človeku neublížil — a teraz som predsa ublížil tebe.“ — Tvár mužova
         prezrádzala vnútorné trápenie.
   </p>
   <p>
    „Napraviť nemôžete, pán Užovič, no dajte si to Pánu Ježišovi odpustiť, bude vám ľahšie.
         A ak ma chcete dáko odškodniť, za stratený rok života, sľúbte mi, že sa na mojich rodičov
         nenahneváte, keby vám aj v hneve krivdili, a že nás dvoch vy neroztrháte. Dajte mi ruku na
         to, že mi Marišku dáte, keď si prídem pre ňu s rodičovským súhlasom. Však vidíte, mám už
         svoj dom, nedovediem ju k svojej rodine, lebo by tam nepristala, keď nie je sedliačka.
         Chcem sa s Božou pomocou usilovať, aby som si ju statočne vyživil, bez akejkoľvek
         rodičovskej pomoci. Budeme obaja jednako chudobní a jednako bohatí. Sľúbte mi to, pán
         Užovič.“
   </p>
   <p>
    Oči mužove zažiarili vrelou láskou. „Za tieto posledné slová ti ju sľúbim. Viem, že
         tvojim rodičom nebude po chuti, aj keby sme sa my starí pomerili, keď nemá kopanice. No tam
         si ju neodvedieš, a sem ti ju dám. Som tvrdý, pyšný človek, je pravda, ale sľubujem ti
         sväto, že sa ničím od vašich uraziť nedám, aby som tebe ešte raz mal ublížiť. Uznávam za
         dobré, že k nám neprídeš. Prídi, až ti tvoji dovolia. Veď ste ešte obaja mladí a mne by i
         tak ťažko padlo obísť sa bez Marišky. Keď sme len sami, musel by sa Andrej oženiť, a on na
         to nemá chuť, keď chce ešte do škôl. Pekne ti ďakujem, že si to tak otvorene povedal, a že
         sa nehneváš.“
   </p>
   <p>
    „A ja vám ďakujem za daný sľub. To ostatné ukladám do Božích rúk. Prosím vás, pošlite
         dakoho pre Andrejove šaty, sám ich niesť nemôžem a nikoho nemám. Po sviatkoch vezmem si už
         učňa.“
   </p>
   <p>
    „No, pekne si mu ich spravil. Tvoja robota je čistá, to ťa odporúča, a potom i to, že
         držíš slovo.“
   </p>
   <p>
    O chvíľu vyprevadil Imrich horára na ulicu. Tam sa rozlúčili. Okrem dakoľko detí bola
         ulica ako vymretá. Nebude sa nik čudovať, čo robil on u Imricha Ľubietovského, ktorému tak
         bez príčiny ublížil.
   </p>
   <p>
    *
   </p>
   <p>
    Keď raz Veľká noc prejde, potom sa už jar na bieložltom, zeleno-ružovom voze dovezie,
         ani sa nenazdáš.
   </p>
   <p>
    Tak bolo aj v Zálužanoch. Všetko kvitlo, nezaostal ani ten najposlednejší kríček bieleho
         tŕnia na medzi. Kvitli čerešne v sadoch, fialky a babie kľúče na lúkach, sirôtky, záružlie
         i vŕby pri potokoch. Rozvíjali sa slivky, jablone i hrušky. Ach, krásny bol ten Boží svet a
         každým dňom mu pribývalo
    <sup>
     [
     <a class="footnote" href="#ftn.d56e1639" name="d56e1639">
      38
     </a>
     ]
    </sup>
    krásy. A pre hospodárov prišlo také priaznivé počasie, že všetko ľahko
         porobili, či na poli alebo v sadoch a na záhradách.
   </p>
   <p>
    Zvlášť u Mrázov sa tak všetko skončilo, ani sami nevedeli ako, hoc mi práce pribudlo.
         Strynká sa k nim celkom presťahovala. Práce mali dosť a dosť. Nevolávali na nich ľudia
         darmo: „Pán Boh vám pomáhaj!“ On im naozaj pomáhal, aj keď deti ani raz zo školy nevystali
         a hoci Aničku zaviezol Mráz k pani doktorovej N. do služby. Napísala ona Ilenke, že sa im
         vydáva slúžka, či by nemohla im dáku nájsť. A tu Anička veľmi prosila, že ona pôjde. Ilenka
         by bola radšej dcérku doma nechala, ale keď i strynkej sa to ľúbilo a Mráz hovoril, že
         treba pani doktorovej pomôcť, zvíťazila Anička.
   </p>
   <p>
    „Viete, mamička,“ objímala dievčinka matku, „ja chcem byť tiež taká ako ste vy.“
   </p>
   <p>
    Ujednali, že Anička pôjde len do tej doby, kým si nájdu druhú slúžku. No dievčaťu sa
         miesto ľúbilo a páni boli s ním spokojní, ujednali sa tedy do Nového roku. Chýbala síce
         Anička v dome, ušlo sa viac práce Betke i Jožkovi, no to bolo pre nich len dobre. Však tu
         bola strynká, tá veľa zastala, bo bola zdravá, hoci stará.
   </p>
   <p>
    Mrázovi sa podarilo predať veľmi dobre voly aj dva kusy junčoviny.
    <sup>
     [
     <a class="footnote" href="#ftn.d56e1653" name="d56e1653">
      39
     </a>
     ]
    </sup>
    Keď priložil k tomu murársku mzdu, kus dlhu si odrazil. Kravy dávali hodne
         mlieka, bo boli lepšie chované, keď ubudlo tých niekoľko kusov statku. Jedna stačila pre
         domácu potrebu, od dvoch predávali maslo i syr.
   </p>
   <p>
    „Ja len neviem, čo to ty ako robíš,“ hovorila Zálužanská švagrinej. „Toľko vás je v dome
         ako nás, lepšie jedávate ako my — mám tri kravy, ale taký úžitok z nich nemám ako ty z
         tvojich. A ty ešte k tomu aj tomu dáš a pomôžeš, kto potrebuje.“
   </p>
   <p>
    „Komu Pán Boh, tomu všetci svätí,“ zasmiala sa tam prítomná richtárka.
   </p>
   <p>
    Neraz, zvlášť v nedeľu si ženy poklebetili o rodine Mrázovej, že ju Pán Boh tak
         viditeľne požehnáva.
   </p>
   <p>
    „Oni sa predsa len darmo nemodlia,“ mienila dolná susedka. „Pri každom pokrme, či vo
         dne, či večer, aj keď my ostatní sme už boli na roli, oni prv neišli, dokiaľ si Sväté písmo
         neprečítali, pesničku nezaspievali a sa nepomodlili. A hoci preto prišli o pol hodinu
         neskôr na roľu, keď sme zemiaky sadili, oni boli prv hotoví.“
   </p>
   <p>
    „Len sú to akési novoty, čo oni zavádzajú,“ mračila sa kolárka. „Nedávno povedal hrobár,
         ktorý má v S. dcéru vydatú, že je tam akási nová viera. Aj v našom evanjelickom aj v
         katolíckom kostole netak proti nej kážu, a tá sa tiež len takto začala.“
   </p>
   <p>
    „Ba, tetička, kto by to bol o Imrichovi Ľubietovskom povedal, že aj on sa tak do tých
         Svätých písem dá!“ krútila hlavou Betka Horáková. „Každý večer zídu sa u Mrázov v prednej
         izbe, posadajú si okolo stola ako v kostole — a robia to aj v nedeľu odpoludnia — a potom
         ujec Užovič alebo Imrich číta a vykladá im Písmo.“
   </p>
   <p>
    „A kto tam všetko chodí?“
   </p>
   <p>
    „Mrázovci, Imrich, Zuzanka, mladí Užovičovci, ujec Michal, Šimon Ľubietovský a
         richtárka. V nedeľu je tam aj kde kto druhý.“
   </p>
   <p>
    „No, však to nič také zlé nie je,“ ohlásila sa horná mlynárka, „aj ja som tam minulú
         nedeľu bola. Zavolala ma richtárka. Keď sme prišli, už spievali. Potom Imrich čítal, ako
         Syn Boží plakal nad Jeruzalemom; a veru musím povedať, tak nám to pekne vyložil, že som sa
         sama musela pýtať, či nemá Syn Boží príčinu, aj nad nami tak plakať.“
   </p>
   <p>
    „Kde to len ten mladík vzal, takú múdrosť?“
   </p>
   <p>
    Nuž, tak a podobne rozprávali sa ženy. Jedny chválili, druhé hanili a všetky vyslovovali
         len tú jednu obavu, aby to nebola tá nová viera, lebo takú neplechu v Zálužanoch — kde sú
         samí statoční a poriadni kresťania — netreba.
   </p>
   <p>
    Rozprávali si, pravda, aj iné; divili sa tomu, že sa Imrich nežení. Mysleli, keď sa do
         svojho nasťahoval, že hneď bude svadba.
   </p>
   <p>
    Bol dobrým majstrom, mal už dvoch učňov a už celé dva týždne šil u neho nejaký starý
         cezpoľný tovariš. Prišiel si hľadať prácu, bol celý ošúchaný a chorľavý. Imrich ho prijal
         aj zašatil. Od tých čias je u neho a dobre sa drží. Zuzanka si ho chváli, že je pilný. Keď
         nevidí už šiť, nachystá jej drevo a nanosí vodu na polievanie.
   </p>
   <p>
    Hovorili ženy: „No, dievča, aké je mladé, také je bystré. Tak ten dom bratovi riadi a
         všetkých opatruje, ani čo by si Ilenku Mrázovú videl. Nedarmo k nej vždy behá. No Imrich si
         ju aj váži a ťažkú robotu jej robiť nedá. Je to pekné, keď sa tak majú brat so sestrou
         radi. On taký vážny, ona taká veselá.“
   </p>
   <p>
    Rozprávali sa ženy aj o Anne Ľubietovskej, že je vždy nahnevaná. Dala Zuzanku Imrichovi
         a teraz šomre, že jej dievča všade chýba. Iste sa hnevá, že sa Imrich nechce ženiť, keď má
         už aj nevestu pre neho nájdenú. Nuž, nech mu sestru nedá, tak najskôr syna prinúti, aby si
         počal sám a sám…
   </p>
   <p>
    Nebola to pre Annu Ľubietovskú maličkosť, keď sa tak križovali všetky jej plány. Bola
         ona pravá dcéra svojej matky. Zvykla si na to, že ju nielen deti, ale aj muž, statočný
         dobrák — ktorý sa nerád s myslením namáhal — poslúchali. Aj svokrovci, aby mali v dome
         pokoj, veľmi jej ustupovali. Preto sa v dedine hovorilo, že richtárom je vlastne ona. Kto
         sa jej privďačil, tomu nejednu vec vykonala; ale kto s ňou mal mrzutosť, ten nech sa o
         obecné pasienky nehlásil. A teraz toto s Imrichom! Hnevala sa Ľubietovská, že syn robil, čo
         sám chcel. Muž behal za ním a keď mal čas, aj hodiny u neho vysedával. Ešte aj tá žaba —
         Zuzka — uplatňovala len svoju vôľu. Keď jej čo poradila, nič tak nespravila. O všetko
         behala len za ujčinou. Tá bola pre všetkých Sväté písmo. Ešte aj Šimon začínal, že toto a
         takto nie je v dome dosť čisté, a že by aspoň v nedeľu nemusela byť taká mrzutosť, že u
         Mrázov majú práve také hospodárstvo aj hyd nasadený, ba už aj vyliahnutý, je ich v dome
         viac — sú aj deti — a nie je taký krik a o všetko také peklo. U nich že niet odpočinku ani
         v piatok, ani v sviatok. Keď sa s ním začala vadiť a hrešila ho, zakríkol ju richtár, že
         vnuk má pravdu, že ani on to veru trpieť nebude, aby jeho dom bola len taká chalupa.
   </p>
   <p>
    „Každý nemôže mať z domu kostol,“ odsekla mu. „Vy len všetci rozťahujete; mamička už
         mnoho nevládze; ako ja to mám sama zastať? Prinútili ste ma, aby som dala Zuzku Imrichovi;
         no ja bez nej nebudem. Musí domov a Imrich nech sa ožení, ako sa patrí na poriadneho,
         statočného mládenca.“
   </p>
   <p>
    „No, však aj tomu príde čas,“ chlácholila svokra. „Nechajte ho, nech si trochu
         zhospodári; s prázdnymi rukami nie je dobre začínať.“
   </p>
   <p>
    „Však aj taká za neho pôjde, ktorá by mu niečo doniesla; nepotrebuje si chudobnú brať,“
         namietol richtár.
   </p>
   <p>
    „Ja viem, koho by on chcel; vy to, mamička, tiež viete, a predsa držíte mu stranu proti
         mne.“
   </p>
   <p>
    „No, čo sú to aké rozprávky,“ zamračil sa svokor, „nepotrebujem, aby si robila hriechy a
         hovorila tak s materou.“
   </p>
   <p>
    „Nechajme to,“ radila richtárka, „však až Anču hnev prejde, potom sa porozprávame.“
   </p>
   <p>
    „Mňa hnev neprejde. Keď si zmyslím, že si môj syn, a to ešte ten najstarší, proti mojej
         vôli chce vziať dcéru toho zbojníka Užoviča, ktorý ľudí o dobré meno okráda, vždy sa budem
         hnevať. Vy však by ste mu ju dopriali. Dievča sa vám zalieča. A chodí k Mrázovcom, aby sa s
         ním zišlo.“
   </p>
   <p>
    „Kto?“ udrel richtár päsťou na stôl. „Kto chodí za Imrichom? Koho si chce vziať?“
   </p>
   <p>
    „Nikoho, starý,“ vpadla richtárka neveste do reči. „Imrich má rád Marišku Užovičovú; rád
         by si ju vzal. Ale keď vie, že sa ty a Anna na starého hneváte, pekne sa s dievčaťom
         rozišiel. Ilenka je Mariške rodina. Keď sú tam obaja, nikdy sa sami nerozprávajú. Anna to
         dobre vie, však jej syn povedal, že sa bez našej vôle a bez rodičovského požehnania ženiť
         nebude.“
   </p>
   <p>
    Richtár zamrmlal čosi pod fúz a odišiel.
   </p>
   <p>
    „Si ty mať,“ začala richtárka, keď muž vyšiel, „prečo ty dráždiš deda proti vlastnému
         synovi?“
   </p>
   <p>
    „A vy že ho prečo učíte nezachovávať Božie prikázania? Čo sa chodíte modliť k Mrázovcom?
         A keď syn vlastnú matku — ktorá sa s ním natrápila — trucuje, prečo ho v tom podporujete?“
   </p>
   <p>
    „V čom ťa trucuje? Keby si staval hlavu, že si dievča vezme, to by bolo iné. Takto ti
         nič nerobí, len chce trpezlive čakať!“
   </p>
   <p>
    „Ale ja nechcem, aby čakal. Ja chcem, aby sa moji synovia poženili, a sama im nevesty
         vyberiem, ako mne moja mamička muža vybrala. Aj ja som si mohla druhého vziať; dosť som
         plakala, keď mi kázali ísť za vášho Paľa, nuž, a je dobre. Zálužanská aj k babičke ušla, že
         za neho nepôjde a potom poslúchla — a mali spolu dobrý život. Keby bol Martin s nebohou tak
         zaobchodil, ako s touto, mohol tiež byť šťastlivý. Ona bola poriadna osoba. My sme znali
         piate prikázanie a naša babička nám ho ešte pridupľovala.
    <sup>
     [
     <a class="footnote" href="#ftn.d56e1722" name="d56e1722">
      40
     </a>
     ]
    </sup>
    Nerobila tak, ako vy robíte. Aj moje deti musia poslúchať, ja si ich po svojej
         chuti požením a povydávam.“
   </p>
   <p>
    „Imrich sotva poslúchne. On je tvoj syn, ako si ty dcéra svojej matky. Rob si, dievka
         moja, ako rozumieš. Ja sa ti do toho miešať nebudem. Že mi je chlapca ľúto, je pravda. A
         keby som mu mohla pomôcť, ešte dnes by som to dala, čo z celého srdca miluje a viem, že do
         smrti milovať bude, a čo k nemu pristane ako kvet k stromu. No, keď myslíš, že sa to Pánu
         Bohu ľúbi, tráp si svoje dieťa. Ja som to ale nikdy v knižke nenašla, ani v kostole
         nepočula. Zato som neraz počula a v postile čítala:
    <span class="emphasis">
     <em>
      „Vy, otcovia, nedráždite
            svoje deti, aby nestratili smelosť a vôľu.“
     </em>
    </span>
    Nevidela si ty Imricha, ako
         zúfale plakal, ani si ho nepočula, ja áno. No, ak sa ti lepšie ľúbi, keď si bude syn zúfať,
         ako keby ťa od radosti na rukách nosil a z vďačnosti ti aj miesto fúkal — ja nedbám: rob si
         ako vieš…“
   </p>
   <p>
    A richtárka odišla. Keď večer sama s mužom zostala a on sa jej pýtal, či je to ozaj
         pravda, že ten sprostý chlapec chcel by si vziať dcéru nenávideného Užoviča, vyrozprávala
         všetko mužovi, aj ako sa vnuk od minulej jari trápil, ako ho ona našla plakať a čo jej
         povedal. Aj to mu porozprávala, že Užovič bol ešte raz u neho a ešte raz ho odprosoval, aj
         že ho to veľmi trápi, no pomôcť si nemôže. Nepriložila k tomu ani slova. Znala dobre svojho
         muža. Čo sám neprehútal, na to ho nikto nenahovoril. Neprosila, aby Užovičovi odpustil a
         tak vnukovi pomohol. No že ju bezo slova vypočul, mala nádej, že bude nad tým premýšľať. —
   </p>
   <p>
    Na druhý deň po obede strihal Imrich látku na kabát. Tovariš a učni šili. Zrazu vnišla
         Anna Ľubietovská.
   </p>
   <p>
    „Vitajte, mamička,“ potešil sa syn.
   </p>
   <p>
    „Kde je Zuzanka?“ začala matka hneď po pozdrave. Sadnúť si nechcela. Syn videl, že bez
         príčiny neprišla.
   </p>
   <p>
    „Zuzanka suší bielizeň, mamička. No, prosím, poďte do prednej izby, dávno ste už u nás
         neboli.“ Vyhovárala sa síce, že nemá kedy sedieť, ale išla predsa. V kuchyni sa rozhliadla
         ako vždy, keď sem prišla.
   </p>
   <p>
    „Ako si to tá žaba pekne drží; ešte je len po obede a už má riad umytý, poprataný,
         zametené, ani čo by nebola varila,“ myslela s materinskou pýchou. „Doma mi len tak čas
         prechodila.“
   </p>
   <p>
    „Čo som prišla, nebude sa ti ani ľúbiť,“ začala, keď ju syn usadil v prednej izbe. „No,
         pomôcť ti nemôžem. Musíš sa dáko ináč opatriť, mne je práce priveľa. Naši chlapci mi frflú,
         že je všetko špinavé a ja sama nestačím. Babička už nevládze robiť, ako kedysi, Zuzanka nám
         všade chýba, musí ísť domov.“
   </p>
   <p>
    „Už?“ zľakol sa šuhaj. „Škoda! Bolo nám tak dobre spolu. Mamička moja, nemohli by ste si
         vziať slúžku na hrubšie práce? Veď na tie je Zuzanka aj tak prislabá, ani by ste jej ich
         robiť nedali. Zase by to najťažšie len vám zostalo. Viem, že tatíčko už v jeseni chcel
         vziať slúžku. Verte, rád jej z môjho zaplatím, čo bude žiadať, len mi Zuzanku nechajte.
         Viete, že ja ako slobodný si nemôžem vziať slúžku do domu. Strynkú Mrázovú by som už
         nedostal, keď sa s ujcom už spojili, zvlášť keď ujec Aničku dal do služby.“
   </p>
   <p>
    „Eh, čo ty potrebuješ, aké cudzie slúžky! Ožeň sa a bude ťa mať kto opatriť.“
   </p>
   <p>
    Keď syn hneď neodpovedal, pozrela matka strmo na neho. Hľadel von oknom; predtým jasná
         tvár zvážnela.
   </p>
   <p>
    „Oženiť sa nemôžem, to viete. No budem prosiť Pána Boha, aby sa o nás postaral, vie, že
         sme štyria,“ odvetil mierne. „Uznám, že Zuzanku potrebujete nielen pre prácu, lež aj pre to
         teplo, ktoré šíri. Ona je ako opravdivý vtáčik, ako slniečko. Je mojou sestrou, mám ju rád,
         veľmi rád, ale vy ste jej matka, a tak ju máte ešte radšej. Len mi, prosím, povedzte,
         dokiaľ by ste sa ešte bez nej obišli.“
   </p>
   <p>
    Ľubietovskú veľmi škrela synova krotká uznanlivosť; priviedla ho do veľkej ťažkosti. Ako
         si pomôže on, slobodný šuhaj, keď sa nechce ženiť. A on tak uznanlivo jej pristal na jej
         žiadosť.
   </p>
   <p>
    „Nuž, do Ducha sa nejako s biedou obídem,“ odpovedala po chvíľke.
   </p>
   <p>
    „Ach, pekne vám ďakujem, mamička,“ potešil sa syn. „A aby som nezabudol, musím vám vziať
         mieru.“
   </p>
   <p>
    „Mne? A načo?“ užasla.
   </p>
   <p>
    „Hovorili ste v jeseni, že nemáte poriadnu kabaňu.
    <sup>
     [
     <a class="footnote" href="#ftn.d56e1766" name="d56e1766">
      41
     </a>
     ]
    </sup>
    Podarilo sa mi kúpiť priam také modré súkno, aké ste si vždy žiadali.“
   </p>
   <p>
    Syn vyňal zo skrine v papieri zabalené súkno, ligotalo sa ani hodváb.
   </p>
   <p>
    „Ale, čo nepovieš! Kde si to kúpil? Veľa si za to dal?“
   </p>
   <p>
    „Koľko, nepoviem. Hrešili by ste ma, že som sa nejednal. Ľúbilo sa aj druhým a obchodník
         mal ho len na dve kabane; bál som sa, že mi ho dakto predchytí. Dal som, čo kupec pýtal,
         len aby ste ešte raz mali kabát po chuti. Aj podšívku som dostal peknú, aj šnúrky a sponky,
         len gombíky také neboli. Vzal som len tieto. Myslel som, že vám ich na tú staršiu kabaňu
         prišijem a tie strieborné sem; to bude netak pekné.“
   </p>
   <p>
    Syn hľadel na matku. Videl, že sa jej dar ľúbi a potešil sa.
   </p>
   <p>
    „Prečo si mi to kúpil, synku,“ začala zrazu, „však sa máš dosť čo oháňať, keď si už na
         svojom.“
   </p>
   <p>
    „Dávno som si umienil, že až budem sám, z prvého zárobku vám spravím ten kabát. Dosť ste
         sa o mňa od malička nastarali. Veľa som vás stál práce aj peňazí, kým ste ma vy opatrovali;
         to vám odplatiť nemôžem, ale chcem vám byť vďačným synom. — No tak už som odmeral; až
         ušijem, môžete ísť v ňom na sviatky do kostola. V celých Zálužanoch nebude mať ani jedna
         žena krajšiu kabaňu.“
   </p>
   <p>
    Syn uschoval súkno zase do skrine. „Pekne ti ďakujem,“ podávala mu matka ruku, „že si mi
         spravil takú radosť. Ale ty dobre vieš, čím by si mi ešte väčšiu radosť spôsobil: keby som
         si ťa mohla oženiť a na tvojej svadbe tú kabaňu obliecť.“
   </p>
   <p>
    „Ach, mamička moja,“ zvážnel syn a objal matku okolo hrdla, „to odo mňa nežiadajte.
         Nemôžem ísť do chrámu Božieho hrešiť; a hrešil by som veľmi, keby som tam skladal prísahu
         jednej a na druhú vo dne v noci myslel. Nehovorte mi, prosím vás, o tom.“
   </p>
   <p>
    „Ale, Imrich, či ozaj chceš zostať sám na svete? Či chceš byť starým mládencom?“
   </p>
   <p>
    „Nechcem, mamička. Vo dne, v noci prosím Pána Ježiša, keď On na svadbu v Káne
         Galilejskej prišiel, a tak manželskému zväzku požehnal, aby aj mne pomohol, aby vás
         všetkých naklonil. Ja verím, On ma počuje.“
   </p>
   <p>
    „A veríš naozaj, že On ťa počuje? Veď taká modlitba v knižke nie je,“ zažartovala
         Ľubietovská. „Na to, čo my nebudeme chcieť, ani Boh nás nenakloní.“
   </p>
   <p>
    „Ó, nakloní! Ako, to ja neviem. Ale ja Mu verím.“
   </p>
   <p>
    „No, budeme vidieť, kto má pravdu, či ty, či ja. Ale už musím domov. Chcela som volať
         Zuzku, aby mi pomohla prichystať do mlyna, no keď má robotu, neposielaj ju.“
   </p>
   <p>
    „Poslal by som vám učňov.“
   </p>
   <p>
    „Nedbám, ak nezmeškajú. Hneď prísť nemusia, až asi o hodinu.“
   </p>
   <p>
    Keď matka odišla, šuhaj si sadol. Podoprel čelo do dlaní. Na jeho srdce zaľahla ťarcha
         starostí. Bol rád, že je s matkou vyrovnaný, že neodišla od neho v hneve, no čo bude robiť,
         až mu Zuzku vezme? Žialil nielen nad sebou, ale aj nad sestrou, že musí od neho preč. Veď
         im bolo tak dobre spolu. Mali peknú domácu pobožnosť ráno i na poludnie. Ona sa každú
         pesničku naučila a učila aj jeho, aj učňov, ba ani tovariš sa jej neubránil; musel spievať
         s nimi. Keď sem príde dáka cudzia osoba, všetko bude ináč.
   </p>
   <p>
    Nezbadal šuhaj, že sa otvorili dvere a že vnišla Zuzanka, nesúc čistú snehobielu
         bielizeň. Postala, pozrela zadivene na brata. Pred oknom zazrela matku, ako ide po ceste
         domov.
   </p>
   <p>
    „Bola tu mamička? Čo chcela?“ zložila bielizeň na stôl.
   </p>
   <p>
    „Imriško, čo ti je? Prečo si taký smutný?“
   </p>
   <p>
    Šuhaj pozrel do ružového obličaja svojej peknej sestričky.
   </p>
   <p>
    „Ach, Zuzanka, keď mi ťa chcú už vziať. Len do sviatkov budeme sa spolu tešiť.“
   </p>
   <p>
    „Čo nepovieš!“ sprasklo dievča rukami. „Nuž — a prečo?“
   </p>
   <p>
    Imrich rozpovedal sestre rozhovor s mamičkou. Uznával, že má pravdu. No Zuzanka sa iba
         usmiala, pohodila hlávkou.
   </p>
   <p>
    „Nestaraj sa, Imriško, veď sú ešte týždne do sviatkov. Ja sa i naďalej od mamičky
         vypýtam. Poprosím tatíčka, aby vzal k nám tetkinu Katušu; tá bude len veľmi rada, keď sa
         dostane z domu. Babička s deduškom si to dávno žiadajú, veď jej je zle u toho otčima. Veru,
         bez tej roboty, čo som ja doma porobila, náš dom nespadne. Katuša má už dvadsať rokov, je
         silná, tá ináč mamičke pomôže. A potom ju dostaneme k nám, počuje o Pánu Ježišovi. Ona si
         Ho iste zamiluje.“
   </p>
   <p>
    Imrich sa mimovoľne usmial. Ťarcha mu na slniečku Zuzankinej nádeje spadla z pliec.
   </p>
   <p>
    „Máš pravdu; Pán Ježiš vraví:
    <span class="emphasis">
     <em>
      „Nestarajte sa o zajtrajší deň.“
     </em>
    </span>
    Ani
         ja sa nebudem na týždne starať. Idem radšej do práce, začať mamičkinu kabaňu.“
   </p>
   <p>
    „Už si jej to ukázal? A čo ti povedala?“
   </p>
   <p>
    „Ľúbila sa jej; vedel som to.“
   </p>
   <p>
    „Veď sa jej aj mohlo ľúbiť. Bude netak pekná. Je to dobre, keď má človek peknú mamičku.“
   </p>
   <p>
    „A tatíčka akého?“ zaznelo od dverí.
   </p>
   <p>
    „Tatíčko! ale — vitajte!“
   </p>
   <p>
    Ľubietovský sadal si na stoličku. Zuzanka zotrela mu pot z čela.
   </p>
   <p>
    „Čo robíte, deti? Dajte mi trochu vody.“
   </p>
   <p>
    „Kde ste boli, tatíčko?“
   </p>
   <p>
    „Bol som v meste, synku, predal som junca. Zle sme sa so židom porátali. Dal mi o
         päťdesiatku menej. Na šťastie som mal svedkov; bol by ma ošialil. Dobre má Martin, že sa
         židom celkom vydral z rúk. Žalovali sa mi, že im už nechce ani predať, ani od nich kúpiť.
         Aspoň ho už neokradnú.“
   </p>
   <p>
    „Tatíčko, vy ste iste ešte neobedovali,“ staral sa syn.
   </p>
   <p>
    „Však mi mati dá, keď prídem.“
   </p>
   <p>
    No Zuzanka už bežala a o chvíľu už priniesla tatíčkovi mlieko a čerstvú buchtu. Bola si
         ešte včera cesto zarobila, ráno upiekla, aby nemusela dnes variť. Dala všetkým len mlieko a
         buchty. Netak si pochvaľovali. Ani tatíčko nepohrdol, ba ešte si druhý hrnček mlieka
         vypýtal.
   </p>
   <p>
    „Dobre si napiekla,“ chválil otec dcéru, hľadiac na ňu s láskou. Mal všetky svoje deti
         rád, ju najradšej, lebo zo troch dievčat zostala mu len ona.
   </p>
   <p>
    „Dobre mi je tu u vás v chládočku sedieť, ale musím už domov.“
   </p>
   <p>
    „Prečo by ste už išli? Odpočiňte si; veď ešte dosť porobíte,“ namietal syn.
   </p>
   <p>
    „A čo ste mať spomínali? Bola snáď tu?“
   </p>
   <p>
    „Bola, tatíčko. Ja som ju už nenašla, zberala som bielizeň. Ale nás veľmi nepotešila,“
         sklonila Zuzanka hlavu na tatíčkovo plece.
   </p>
   <p>
    „A čo ste spolu mali?“ pohladil ju po líci.
   </p>
   <p>
    „Že už musím po sviatkoch domov a Imricha nechať samého, že ona na všetko nestačí.“
   </p>
   <p>
    „Ale, čo nepovieš?“ divil sa otec, „mne nič o tom nehovorila.“
   </p>
   <p>
    „Tatíčko môj, vezmite si Katušu a mňa nechajte Imrichovi. Oveľa viac sa tu naučím, ako
         doma.“
   </p>
   <p>
    „Ja ťa rád nechám, dievča. A ak bude mati chcieť, veru by som Katušu veľmi rád mal u
         nás, aby jej už raz bolo dobre na svete. Musím sa s babičkou o tom pozhovárať. A dáko sa to
         spraví. Ty len pekne popros, ona sa dá ohnúť.“
   </p>
   <p>
    Ale, synku, ani som ti nepovedal, prečo sa ponáhľam. Ktosi žaloval na deduška. Ja
         myslím, že notár. Notár sa mu bol nedávno vyhrážal, keď nechcel pri voľbách hlasovať na
         vládneho kandidáta, ale išiel s pánom farárom, a tak strhol pol obce. Je obžalovaný, že pri
         vojenských odvodoch pomáhali mládencom od vojenčiny, a že Malkove siroty akosi ukrátil. Ale
         najhoršie je, že je obžalovaný preto, že bránil pytliakov a hromžil na pánov. Za svedka je
         aj Užovič napísaný. Ten veru dobre svedčiť nebude. Neraz deduško na panské poľovačky
         hromžil, aj na škodu, ktorá sa v obci deje. Židia to všetko znajú. Reich má syna pri súde,
         ten mi to porozprával. Hovoril mi, že iste dnes alebo zajtra dostaneme predvolanie. Nuž,
         musím čím skôr za deduškom.“
   </p>
   <p>
    „Nebojte sa, tatíčko, pán Užovič na deduška žalovať nebude,“ tvrdila Zuzanka. „On nie je
         taký zlý, akým ho robia; že si svoje zastáva, je pravda, ale čo má robiť? Je panským
         úradníkom.“
   </p>
   <p>
    „No, máš veru koho obhajovať,“ zamračil sa Ľubietovský. „Či nášho Imricha nevláčil po
         súdoch? Neposielal nám žandárov na krk? Celý rok nás kde-kto tupil pre neho a bez viny. To
         mu jakživ nezabudnem.“
   </p>
   <p>
    „Tatíčko môj,
    <span class="emphasis">
     <em>
      odpúšťajte a bude vám odpustené
     </em>
    </span>
    , hovorí Syn Boží.
         Niet človeka, ktorý by sa nikdy nepotkol a nepomýlil. Pán Užovič ma schválne netupil. Druhí
         boli na vine, že mi toho jeleňa narafičili a podozrenie bolo príliš veľké. Je pravda, nemal
         to pán Užovič o mne veriť. Ale ja som mu odpustil, keď ma prosil. Aj tu u mňa bol; veľmi ho
         to trápi, že mi tak ublížil. Mnoho by za to dal, keby dáko mohol vec odčiniť. On deduška
         neobžaluje, o tom som presvedčený. Prosím vás, keď som ja odpustil, odpustite aj vy; však
         moja nevinnosť vyšla najavo. Aj Pána Ježiša krivo obžalovali a súdili, aj odsúdili a
         usmrtili, a On na kríži volal:
    <span class="emphasis">
     <em>
      „Otče, odpusti im, lebo nevedia, čo
            činia.“
     </em>
    </span>
   </p>
   <p>
    „No, ja nedbám,“ zmäkol sedliak. „Keď ty si sa s ním pomeril, mohol by si ta ísť a
         rozpovedať mu, ako a čo je vo veci. Snáď kvôli tebe deduška nezamočí.“
   </p>
   <p>
    „Pôjdem, tatíčko, hneď, keď sa zvečerí. Za vidna nechcem, keď inokedy nechodievam.“
   </p>
   <p>
    „Pravdu máš, synku, bolo by to ľuďom nápadné.“
   </p>
   <p>
    Zuzanka i bielizeň tak nechala. Vyprevadila tatíčka až domov; mala starosť o deduška.
         Doma našli už predvolanie. Richtár sedel nad ním celý zronený. Vedel, že je nevinný. Čo sa
         týka Malkových sirôt, mohol sa preukázať. No tá tretia žaloba bola háklivá. Páni tu mali
         veľké slovo — a vrana vrane oko nevykole. Keď páni začnú na sedliaka žalovať, musí prehrať,
         zvlášť keď je ešte aj obecným predstaveným. Ľahko by ho mohli tak zamotať, že by ho aj
         zavreli, keď sa povie, že búril proti pánom. Od mladosti bol Ľubietovský richtárom; znova a
         znova si ho obec volila — a teraz takto musieť službu stratiť, i česť i dobré meno. Kto
         jediný by mohol trochu pomôcť, bol Užovič; no ten ako prvý svedok ešte ho lepšie do blata
         potisne.
   </p>
   <p>
    Predstavilo sa richtárovi pred oči, ako pri súde, keď horár odprosil Imricha, pokročil
         aj k nemu; chcel snáď aj jemu čosi povedať. No on, Ľubietovský obrátil sa k nemu chrbtom a
         spravil sa, že ho nevidí. Teraz to Užovič jemu odplatí.
   </p>
   <p>
    Bolo toho odpoludnia netak smutno u Ľubietovských. Asi dvadsať sedliakov dostalo tiež
         predvolanie. Bolo teda ešte do večera v Zálužanoch rozruchu dosť. Pán farár a učiteľ prišli
         richtára navštíviť a dlho sa spolu radili. —
   </p>
   <p>
    „Ach, Ilenka, zle je s nami!“ Tými slovami vítala Ľubietovská švagrinú.
   </p>
   <p>
    „Neboj sa, švagrinká, veď Pán Boh je vševedúci. On nevinu vášho svokra privedie najavo,“
         srdečne povedala mladá žena. Zašla za richtárkou; potešila a pozdvihla obe ženy, uspokojila
         Šimona i švagra. Keď sa vrátil richtár, vyprevádzajúci pánov, sadla si k nemu na lavicu.
         Bolo mu veľmi milé, že prišla. Vyrozprával jej všetko, čo mieni zajtra pánom povedať, prečo
         sa hneval na tie poľovačky atď. Vypočúvala ho pozorne, potom povedala: „Smela by som vám
         niečo poradiť?“
   </p>
   <p>
    „Pravdaže, dcéra moja, len poraď, rád tvoju radu prijmem.“
   </p>
   <p>
    „Nehovorte celkom nič sám za seba, len tým pánom na ich otázky dajte krátku odpoveď.
         Čítavala som u mojej panej dlhé slánske procesy. Daromné boli všetky pekné reči a pravdivé
         obrany; len slepý pravdu nevidel a hluchý nepočul. Keď jedného chceli odsúdiť, odsúdili ho,
         nič nepomohlo. Aj s tým vaším procesom tak bude. Ak vás o tie voľby žalujú, našli si druhé
         príčiny, len aby vás mohli odsúdiť. No my im nedáme!“
   </p>
   <p>
    Pozreli všetci zadivene na mladú ženu. Hovorila posiaľ tak múdro a teraz táto reč.
   </p>
   <p>
    „Kto im nedá?“ spytuje sa švagor Pavel.
   </p>
   <p>
    „Necháme, švagor, zajtra všetku prácu tak a budeme sa modliť. Uvidíte, Svätý Boh nás pre
         svojho Syna vyslyší. Koho použije, aby vás, ujček, zachránil, zná len On sám, ale učiní tak
         iste.“
   </p>
   <p>
    „Dal by Pán Boh, dcéra moja,“ rozplakala sa richtárka. Na richtára spravili slová mladej
         Martinovej ženy prekvapujúci dojem; potešili ho. Ukázala mu, že pre neho niet pomoci, len u
         Boha. Mimovoľne sťa topiaci uchopil sa tejto jej viery. Keď potom vzala Bibliu a prečítala
         text o Petrovi, stráženom žoldniermi, až sa podivil, ako mu to pripadalo všetko inakšie,
         nové, keď to ona čítala svojím jasným hlasom. Apoštolovi, ktorý už išiel na smrť, nikto
         nemohol pomôcť. A modlitba jeho priateľov predsa mu pomohla.
   </p>
   <p>
    „Oni boli takí ľudia, ako sme aj my,“ hovorila Ilenka. „Verili v toho istého Boha, v
         ktorého my veríme; On nás vyslyší.“
   </p>
   <p>
    „Ak ma vymodlíte,“ podal richtár prívetive ruku mladej žene, „potom budem chodiť medzi
         vás i ja, nielen moja stará.“
   </p>
   <p>
    Medzitým zaklopal Imrich Ľubietovský na dvere horára Užoviča. Keď ich otvoril, letelo mu
         radostne oproti: „Imrich ty ideš k nám?“ A hneď pribehla aj Mariška a hodila sa miláčikovi
         do roztvoreného náručia. Chvíľu stáli tak spolu mlčky, príliš šťastní, aby mohli hovoriť.
         Potom prvý zbadal sa šuhaj. Oznámil, že ide za otcom vo veľmi vážnej a smutnej veci.
   </p>
   <p>
    Užovič kamsi vyšiel. No vrátil sa dosť skoro. Privítal znova radostne šuhaja. No keď mu
         tento celú vec rozložil a prosil, aby na jeho deduška on nežaloval, sedel chvíľu s hlavou
         do dlaní podopretou.
   </p>
   <p>
    „Ja žalovať nebudem,“ hovorí vážne, „ale žalovalo sa už. A keď nás budú brať na prísahu,
         klamať nemôžem. Sú tu druhí, ktorí tiež počuli; jeden povie to, druhý iné. Tvoj dedo si
         neraz mnoho dovolil povedať. Ak to hovoril pred druhými ako predo mnou a oni ho zradia, zle
         sa mu to bude vykladať. Viem, že je statočný ako pravý chlieb, že bol v práve, keď obec
         bránil, tak ako ja, keď som bránil panské. Mali sme oba zodpovednosť a službu a každý ju
         chcel verne zastávať. Sľubujem ti, že sa ho zastanem, nakoľko budem môcť, i keby som mal
         prísť o chlieb. Či to ale bude platné, neviem!“
   </p>
   <p>
    Napriek tomu odchádzal Imrich potešený, hlavne preto, že sa v Užovičovi nesklamal.
   </p>
   <p>
    Nebolo toho veľa, čo Imrich získal, predsa však odchádzal šťastný vo vedomí, že Užovič
         slovo dodrží. On deduškovi nepoškodí! Veď keby sa tak stalo, vtedy by medzi ním, Imrichom a
         Mariškou otvorila sa navždy neprekročiteľná priepasť. Veril však, že Pán Ježiš pomôže. Dnes
         ho už tatíčko sám poslal za Užovičom. S jeho dovolením smel navštíviť Marišku. Ach, Pán bol
         dobrý!
   </p>
   <p>
    *
   </p>
   <p>
    Tam, kde začínala horská seč, pri veľmi bohatom malinisku a svahu, mali Mrázovci lúku a
         veľký kus role, ktorú si boli od strynkej prenajali. Nad touto lúkou v tôni borových
         stromčekov, bohato zakvitnutých červenými šiškami, sedela Ilenka Mrázová. Bol svätodušný
         pondelok, a ona splnila deťom sľub už dávno daný: vyšla s nimi na prechádzku. Vzala so
         sebou aj Zálužanských deti. Pridala sa k nim aj mládež, synovci a netere: Zuzanka, Mariška,
         Šimon, Imrich, Jurko, Andrej a Miško. Pred chvíľou boli všetci okolo nej. Spievali, trhali
         jarné kvietky, veselili sa, ako len šťastlivá mládež veseliť sa môže, keď ju nič nebolí a
         netlačí.
   </p>
   <p>
    Jar bola vôkol nich aj v nich. Aj tá duchovná jar, bo už aj Šimon a Jurko túžili po tom
         Božom vzkriesení. Ilenku tiahlo srdce do samoty. Ako tak na nich všetkých hľadela a na tie
         veľké Božie veci myslela, zatúžila poďakovať Pánu Ježišovi, že si ich tak prišiel hľadať a
         že všeličo už použil, len aby sa zobudili. A už poďakovala; teraz premýšľala o tých
         minulých týždňoch, ktoré prežili.
   </p>
   <p>
    Čo sa nad Ľubietovským domom znieslo, bolo ako taká prudká búrka, ktorá preletiac
         všeličo síce poláme, ale povetrie prečistí. Bolo tak, ako ona richtárovi povedala:
         nepriatelia chceli ho odsúdiť, ale svätý Boh im nedal. On prosby svojich nesmelých detí
         počul a vyslyšal. A práve Užovič to bol, ktorého použil na richtárovu záchranu. Páni ho
         mali v láske, ctili si ho, vedeli, že vždy s richtárom stál na bojovej nohe, preto jeho
         svedectvo malo platnosť. Že sa richtár ani slovom nebránil, len každú otázku pravdivo
         zodpovedal, tiež mu poslúžilo. Nevyzeral ako burič, len ako človek, ktorý to, čo mu obec
         zverila, spravodlive bráni. V obci sa nenašiel nik, ktorý by čo len málo proti nemu
         svedčil. Svedectvá niekoľkých trhanov, ktorých notár zohnal, v poslednej chvíli sa tak
         zamotali, že richtárovi len poslúžili. Richtárova nevinnosť ohľadne vojenčiny a Malkových
         sirôt vyšla hneď najavo. Len o tie poľovačky sa to tiahlo týždne. No Užovič pochodil po
         všetkých pánoch svojho panstva a dotiaľ neustal, kým ich k tomu nepriviedol, aby richtárovi
         uznali. Kde on nebol, tam zase ujec Michal — ktorý práve u jedného staval — povedal dobré
         slovo.
   </p>
   <p>
    Hrozilo horárovi nebezpečenstvo, že si pánov pohnevá a príde o chlieb, ale Pán Ježiš to
         nedal. A tak panstvo od žaloby ustúpilo. Len notár tú voľbu dvíhal a zamotával do toho aj
         pána farára i učiteľa. Ale stalo sa niečo nečakané. Richtár žiadal, aby prišla komisia
         vyšetrovať na mestský dom, a tu ten, kto inému jamu kopal, sám do nej upadol. Notárovi
         chýbali peniaze. Dokázalo sa, že richtár má pravdu. Ale splnilo sa aj porekadlo: „Malých
         zlodejov vešajú a veľkých púšťajú.“ Notárovi sa nič nestalo; nechali ho ujsť, ale bol aspoň
         koniec procesom a richtárova nevinnosť vyšla úplne najavo. Videli Ľubietovskí, no i celá
         obec, že sú veľkými dlžníkmi horárovi Užovičovi. Keď videli, ako on richtára bránil a
         ratoval, a s pánmi proti obci nestál, uctili si ho všetci.
   </p>
   <p>
    Dodržal richtár daný sľub. Prišiel sa k Mrázovcom poďakovať Pánu Bohu a netak sa mu
         medzi tou šťastnou rodinou Božích detí ľúbilo. Ilenke bol za jej radu veľmi vďačný. Všetci
         páni, ktorí mu dobre priali, povedali, že si múdro počínal. No vďačný bol i Mrázovi. Tento
         ho posmelil: „Žiadajte, aby prišla komisia prezrieť obecné účty. Ukáže sa hneď, či ste za
         obecné kortešovali alebo nie, a kto kortešoval.“ Dokázalo sa naozaj to, čo nik z pánov
         nečakal.
   </p>
   <p>
    Potom sa vybral richtár aj so synom k Užovičovi poďakovať sa; a že Ľubietovskí neradi
         bývali ľuďom dlžní a ničím odplatiť nemohli, vypýtal Ľubietovský Marišku pre svojho vnuka.
         Vedela Anna Ľubietovská, kam svokor a muž idú, aj čo stroja, ale nebránila. Nikto sa jej
         nebude v dedine vysmievať, že takú chudobnú nevestu dostala. Keď je len Imrich spokojný,
         však ona s nimi bývať nebude. A prišlo to už tak ďaleko, že včera a dnes mali Imrich s
         Mariškou už dve ohlášky, a keď civilné vypršia,
    <sup>
     [
     <a class="footnote" href="#ftn.d56e1949" name="d56e1949">
      42
     </a>
     ]
    </sup>
    bude svadba.
   </p>
   <p>
    O tomto všetkom premýšľala Ilenka. Veľmi sa radovala s radujúcimi, tak ako bola žialila
         s plačúcimi a niesla ich ťarchy. No prečo klonila zrazu mladú hlavu do bielej dlane?
         Poletujúce vtáčatko sadlo si na proťajší peň, opierajúc na ňu smutne očká, ako by sa jej
         chcelo spýtať: „Prečo si smutná?“ Ach, nevedela by sama povedať, prečo smúti. Bola zdravá
         na tele i na duši, deti mala tiež zdravé; milovali ju, no nie len ony, celá rodina mužova i
         jej. Všetko, čo len začala, sa jej darilo. Pán Boh dával požehnanie. Nikdy by si ani vo sne
         nebola pomyslela, že by jej kedy tak dobre mohlo byť na svete.
   </p>
   <p>
    Ten divný smútok a tesknota začali včera, keď pribehli za ňou Imrich a Mariška. Bola s
         nimi sama. Videla ich veľkú a peknú lásku. Ďakovali jej, že ich tak v ich zármutku a žiali
         potešovala. Keď odišli, ucítila zrazu, že je i ona ešte mladá a že je krásne byť tak
         milovaná. Vydala sa bez lásky kvôli deťom. Muž ju opatroval, akoby mu bola najstaršou
         dcérou. Ak bol na ňu dobrý predtým, čím viac teraz, keď spolu začínali a končili každý deň
         modlitbou. No on raz tiež tak miloval ako Imrich. Priznal sa sám, že po boku Betkinom len
         na Aničku myslel. A myslel na ňu snáď ešte i dnes. Ju nikdy nebude milovať.
   </p>
   <p>
    Hneď prvý večer jej povedal, že pre seba ženu nepotrebuje, že on potrebuje iba gazdinú
         do domu a matku pre deti. Nuž, tým a len tým bola mu ona posiaľ; a bude i do smrti? Ba,
         prečo zdal sa jej zrazu život taký dlhý a pustý?
   </p>
   <p>
    Nevedela, že už chvíľu nie je sama, že neďaleko o dub opretý stojí jej muž a díva sa na
         ňu. A čím dlhšie sa na ňu díval, tým väčšia vráska tvorila sa mu medzi čiernym obočím. Ba,
         čo on myslel? Ach, keby to ona znala!
   </p>
   <p>
    „Počuj, Martin, tá tvoja žena je len predsa primladá pre teba. Keď sa tak s tými tvojimi
         deťmi zapodieva, je ako jedna z nich. Nie je dobre, že sa tá mládež u vás schádza.
         Ktorýkoľvek z nich by k nej skorej pristal ako ty. Keby jej tak napadlo, žialiť nad tým, že
         si s tebou život zaviazala,“ — tak nedávno povedala Zálužanská. Chcela ho iste pichnúť za
         to, že nechcel jej švagrovi ručiť, keď si požičiaval peniaze. Vtedy si to tak nevšimol, ale
         od tých čias kedykoľvek sa u nich mládež zišla, vždy mu to napadlo. No darmo dával na
         Ilenku pozor. Bola vždy jednako milá, vždy jednakým slniečkom. Len včera chodila taká
         smutná — a dnes toto!
   </p>
   <p>
    Teda takto ona sedáva, keď je sama? Žiali iste nad tým — myslel sedliak — že si so mnou
         život a svet zaviazala. Vydala sa kvôli mojim deťom; so srdcom nerátala. Mňa rada mať
         nemôže; som jej pristarý, a druhého, kým ja žijem, milovať nesmie. A ja som zdravý, pevný
         človek. Mojej smrti sa tak ľahko nedočká, na to ma príliš dobre opatruje. Keď je po mojom
         boku taká nešťastlivá, veď mne tým len zle robí. Ja ju mám tak rád, že ani Aničku som tak
         nemiloval. Už som jej to koľko ráz chcel povedať, no ako jej to poviem, keď je so mnou
         nešťastlivá? —
   </p>
   <p>
    Zrazu strhla sa mladá žena. Dakto ju objal. K jej hlave pritúlila sa kučeravá hlavička.
   </p>
   <p>
    „Mamička moja, čo ste taká smutná?“
   </p>
   <p>
    Mráz by najradšej odstrčil Paľka od svojej ženy, že ten smie to, čo on by tak rád a čo
         nemôže.
   </p>
   <p>
    „To si ty, Paľuško?“ bozkala Ilenka chlapca a stiahla ho k sebe. Zostali tak sedieť k
         sebe pritúlení.
   </p>
   <p>
    „Prečo ste smutná?“
   </p>
   <p>
    „Veď už nie som,“ usmiala sa medzi slzami.
   </p>
   <p>
    „Vieš, prišlo mi teskno; myslela som na Aničku, keď je už v službe. Snáď aj ty pôjdeš
         skoro na remeslo, keď ono má zlaté dno. Jožko, až školu vychodí, pôjde za učňa. Betka
         narastie, bude sa tiež pýtať preč. Už len malý Ondrejko mi zostane, potom nebudem mať čo
         robiť medzi vami.“
   </p>
   <p>
    „A tatíčko?“ užasol chlapec.
   </p>
   <p>
    „Počul si, že si ma len kvôli vám vzal; on by sa potom bezo mňa popri strynkej aj
         obišiel.“
   </p>
   <p>
    Z hlasu mladej ženy vyznela taká teskná žalosť, že sa chlapec skoro rozplakal. No
         podivné: z Mrázovho čela zmizli vrásky. Pocítil, že je jar, že vtáci spievajú a kvieťa
         rozváňa.
   </p>
   <p>
    „To nie je pravda, mamička, také niečo nemyslite,“ vyhováral chlapec vážne, „veru by
         tatíčko ani deň bez vás nevydržal. A že by som ja od vás odišiel? Nebojte sa, to by sa
         stalo len, keby ma na cintorín vyniesli. Odkedy viem, že sa Pán Boh sám nazýva hospodárom,
         od tých čias mám ešte väčšiu chuť byť len sedliakom. Ja ľúbim tú čiernu zem, ktorá nás
         všetkých živí, keď Pán Boh požehná. Sedieť tak hodiny v izbe, deň čo deň, ako chlapci u
         Imricha sedia, to by som ja nemohol. Nemá len remeslo zlaté dno, aj hospodárstvo ho má. —
         Mám rád tie naše koníčky, našich roháčov. Je to len nemá tvár, ale je to živé, má mňa rado
         a všetko okolo nás žije. Pozrite tie jariny, tie stromy a tie naše pekné hory! Mamička,
         myslíte, že tam, kam Pán Ježiš ľudí berie, je krajšia zem, ako tu?“
   </p>
   <p>
    „Iste krajšia, keď je tam to, čo oko nevídalo.“
   </p>
   <p>
    „Ja si teda prajem do vôle Božej tu na tejto našej peknej zemi s vami žiť a potom — aby
         si ma vzal On k sebe.“
   </p>
   <p>
    „Spolu sme sa, Paľuško, z toho mesta Márnosti vybrali, bárs by nám Pán Ježiš dal, že by
         sme spolu smeli doputovať do mesta Spásy.“
   </p>
   <p>
    „Však to aj tak iste bude, veď aj tá kresťanka všetky svoje deti so sebou vzala, aj vy
         nás tak všetkých Pánu Ježišovi dovediete. Škoda, že sa ešte všetci nevybrali!“
   </p>
   <p>
    „Musíme mať trpezlivosť, Paľko. Na nás Pán Ježiš dlhšie čakal.“
   </p>
   <p>
    „Imrichovi chlapci chcú ísť obaja.“
   </p>
   <p>
    „Povedali to?“
   </p>
   <p>
    „Včera som s nimi hovoril, aj sme sa potom spolu modlili. Ujec Michal povedal, že tých
         snáď Pán Ježiš mne dá, aby som Ho prosil. A On ich dal, vyslyšal ma, ako vždy, On je
         dobrý.“
   </p>
   <p>
    „Tak mu spolu poďakujme.“
   </p>
   <p>
    „A už nie ste smutná?“
   </p>
   <p>
    „Nestaraj sa, už mi to prešlo. Rozveselil si ma ty, zlatý braček.“
   </p>
   <p>
    Sedliak hľadel na ženu a na syna, ako sa spolu modlili; modlil sa v duchu s nimi. No,
         keď potom Ilenka poslala Paľka pozrieť, čo robia Ondriško s Mišenkom, či dáva na nich Betka
         dobrý pozor, a keď chlapec poslušne odbehol, vystúpil spoza stromu. Raždie pod nohami mu
         zaprašťalo. Ilenka sa obzrela.
   </p>
   <p>
    „Martin, ty si tiež tu?“ zadivila sa úprimne.
   </p>
   <p>
    „Myslíš, že mi nepristane miešať sa medzi vás mladých?“ vetil s úsmevom, no, predsa
         vážne.
   </p>
   <p>
    „Nemyslím; viem, že sú vždy všetci radi, keď prídeš medzi nás.“
   </p>
   <p>
    „A ty, Ilenka?“ Pritiahol si ju k sebe.
   </p>
   <p>
    „Ja najradšej.“ Jej modré oči zažiarili radosťou.
   </p>
   <p>
    „Ilenka, musím sa ti k niečomu priznať,“ začal a hlas mu zlyhal. Pozrela temer preľknuto
         na neho. Chcela sa mu vymaniť, ale ju nepustil.
   </p>
   <p>
    „Vzal som si ťa kvôli deťom. A povedal som ti, že mi žena netreba. No, mýlil som sa
         veľmi. Tak ako teba dnes milujem, ani Aničku som nemiloval. Po tvojom boku nikdy mi ona
         nenapadne. Presvedčil som sa, že nielen deti potrebujú matku a dom gazdinú, ale i ja
         potrebujem ženu, ktorú by som mohol milovať a ktorá by milovala mňa. No som starý muž
         oproti tebe. Ak ma môžeš mať rada len čo dcéra, dodržím sľub: budem si ťa len ako dcéru
         opatrovať. No keby si ma aspoň trochu mohla milovať, na týchto mojich rukách by som ťa
         nosil. Veď ja tak ako ten môj chlapec len to si prajem: do vôle Božej tu s tebou žiť a
         potom ísť ta, kde Pánu Bohu poďakujeme za to, že mi ťa dal. — Ilenka, či mi chceš ďalej byť
         dcérou — či ženou.“
   </p>
   <p>
    „Ženou, Martin; veď ja ťa mám tak rada, ako nikoho na svete,“ priznala sa úprimne.
   </p>
   <p>
    Vtáci spievali, kvieťa rozváňalo. Bola jar. No, najkrajšie bolo vo dvoch ľudských
         srdciach, ktoré boli ako pre seba otvorené, umné, nadané a schopné verne milovať.
   </p>
   <p>
    Dávno nebola taká chýrna svadba, ako keď ženil richtár Ľubietovský najstaršieho vnuka.
         Mali Zálužiania na čom oči nechať: na peknej, po pansky oblečenej, bielučkej neveste, na
         švárnom, šťastnom ženíchovi, na šumných družičkách a družboch. Družička, ktorá viedla
         ženícha, bola ako jarný kvietok a družba ako štíhly v horách bor.
   </p>
   <p>
    Šťuchali sa ľudia, že to by bol druhý pekný pár, len si ich nechať k oltáru kľaknúť. Aj
         tretí k sebe pekne pristal. Jurko Zálužanský povedal potom mamičke, že on si na Aničku
         Mrázovú dočká, druhú aby mu ani nespomínali. Bolo dievčatko už teraz netak pekné, a čo
         potom za tri — štyri roky! On mal čas čakať, veď bol ešte len druhý raz pri odvode.
   </p>
   <p>
    Po ženíchovi a neveste bol predmetom všeobecného obdivu a pozorovania Mráz a jeho druhá
         žena. Ešte nikdy ju ľudia nevideli takú peknú. Mala na sebe svoje svadobné šaty a svadobný
         čepiec so širokou čipkou.
   </p>
   <p>
    „Len sa pozrite, čo žena z muža spraví! Ten Mráz vyzerá, ako čo by ani nebol otcom
         pätnásťročného syna! A ako si tú ženu vedie, ani čo by oni dvaja išli na sobáš! Len slepý
         by nevidel, ako ju má rád! No, kto by tú rád nemal? A ako si ho vystrojila! Ani čo mládenec
         sa tak pekne nenosil a nebol taký švárny, ako dnes. No, doprajte mu, chudákovi, že mu je
         konečne dobre; dosť sa natrpel. — Ale ani jej s ním nebude zle. Na rukách by ju nosil!“ —
         Tak vraveli ľudia.
   </p>
   <p>
    Svadba bola panská. Pozvaná bola len rodina, no však tej bolo dosť, a trvala dva dni.
         Večera bola pred sobášom u nevesty a obed po sobáši u richtárov. Ba, kto by to bol kedy
         uveril, že obaja Ľubietovskí, dedo aj otec, tak svorne si pôjdu s Užovičom! Keďže svadbu
         poriadal richtár a richtárka, bola aj Anna Ľubietovská v kostole. Netak si vykračovala po
         mužovom boku v krásnej novej kabani. Každému povedala, že jej ju syn kúpil a ušil z vďaky
         za to, že ho tak dobre vychovala. Nejedna netak závidela jej takého syna a nejedna dievčina
         nedopriala Mariške takého ženícha. No aká pomoc, už bol jej a nikto ho už od nej neodlúči.
         Do pekného si ju doviedol hniezda.
   </p>
   <p>
    Nevzala Anna Ľubietovská hneď Zuzanku domov. Mala v Katuši Uličných, mužovej neteri,
         veľmi dobrú pomoc. Dievčina bola silná, navyknutá na robotu. Nakladali u otčima na ňu ako
         na hoviadko, a ona už len ťahala. Čo teraz babičke a strynkej na očiach videla, všetko im
         spravila. Mariška sľúbila Zuzanke, že ju naučí šiť bielizeň i šaty. Zíde sa jej, keď si
         bude vedieť porobiť sama pre seba i pre domácich. A tak Imrich nestratil ani svojho
         spevavého vtáčika. A dostal aj to, po čom jeho srdce už tak dlho túžilo. Rodičia mu
         požehnali, a tak do toho najvážnejšieho zväzku nemusel vstupovať s hnevom. Anna Ľubietovská
         spočiatku len naoko prívetive privítala nevestu. Ale Mariška vedela si jej lásku získať.
         Keď dačo dobré spravila na obed, vždy jej a babičke buď poslala alebo sama priniesla; aj
         jej darovala krásne vyšité rukávce. A čo potrebovali šiť pre mužov, všetko im so Zuzankou
         pošila. A o všetko sa prišla pekne poradiť, hoci už dva roky sama viedla otcovi dom.
         Nemohla si ju svokra neobľúbiť. Okrem toho bola taká dobrá, milá ku každému, aj pokorná.
         Muži ju mali radi hneď, zvlášť Imrichov otec; Šimon a Zuzanka si ju tak obľúbili, akoby im
         bola sestrou odjakživa. A babičkina láska mala skutočne o jednu vnučku viac.
   </p>
   <p>
    V horárni osmutnelo. Po sestrinej svadbe odišiel aj Ondrej zároveň s bratom-študentom
         skladať skúšky. Mal potom na rok ísť do staviteľskej školy, aby mohol dostať osvedčenie, že
         smie ako vyučený staviteľ a podnikateľ budovať väčšie stavby.
   </p>
   <p>
    Na svadbu prišla dcéra po Užovičovej sestre, ktorá s mužom žila len dva roky. Muž jej
         náhle zomrel a tiež aj chlapček, ktorého s ním mala. Od tých čias slúžila ako gazdiná u
         panstva, kde on bol horárom. No keď ju ujec volal, rada k nemu prišla a netak dobre mu
         viedla domácnosť. Bola rada, že sa už nemusí túlať medzi cudzím svetom, že je u rodiny.
         Bola ešte mladá, osamelá. Keď ju prvý raz priviedla Mariška k Mrázovcom, netak sa jej
         pobožnosť — ktorú tam mali — zapáčila. Nemuseli ju druhý raz volať; prišla aj sama a rada,
         tým viacej, že aj Užovič, keď mu čas dovolil, prišiel s ňou.
   </p>
   <p>
    Prv než odišiel Andrej Užovič z domu, zašiel si k Ľubietovským. Poprosil rodičov i
         starých, aby mu dali Zuzanku. Až skončí školu, dakde sa usadí ako staviteľ. Boli tak veľmi
         prekvapení, že ani sami nevedeli, ako k tomu prišla; — sľúbili. Keď sa potom sťažovala
         Ľubietovská pani farárke, že sa dala na to naviesť, prichválil jej to pán farár: „Z Užoviča
         bude niečo. Je to otvorená hlava; píše mi, že skúšky zložil s vyznamenaním. Dobrý staviteľ
         má celý svet otvorený — je ich málo — za krátky čas zbohatne.“ A pani farárka dodala: „Zo
         Zuzanky bude pekná pani staviteľová.“
   </p>
   <p>
    Zapáčil sa Ľubietovskej ten titul. A Zuzanka je aj tak na sedliačku priútla; bude dobre,
         keď sa nebude musieť tak trápiť, ako sa ona od malička trápiť musela. Okrem toho vyšlo až
         po Imrichovej svadbe najavo, že Mariška neprišla s prázdnymi rukami k Imrichovi. Mala po
         matke odloženú peknú čiastku v sporiteľni, tak ako ostatné deti. Užovič nemíňal nič z toho,
         čo mu žena doniesla. Vklad rástol; dcérinu výbavu zaokryl zo svojho. Imrich nakúpil za to
         súkno a iné látky na šaty. Zašiel si kvôli tomu do Viedne a do Brna. Môžu si ľudia u neho
         priamo na šaty vyberať. Pán farár si prvý vybral a že dobre pochodil, kde-komu Imricha
         odporučil. S Užovičom boli známi všetci panskí úradníci; tí sa tiež k jeho zaťovi obrátili.
         Bolo dobre, že vedel ušiť po chuti sedliakom i pánom a že mu Mariška mohla v tom tak dobre
         pomáhať.
   </p>
   <p>
    Musela Ľubietovská uznať, že bolo dobre, keď si vzal Marišku. Keby bol ju poslúchol a
         vzal si bohatú sedliačku, ktorá by mu bola dom priniesla, nevedel by si s tým čo počať.
         Remeslo a gazdovstvo nedalo sa dobre spojiť; jedno alebo druhé by bol musel zanechať.
   </p>
   <p>
    No vráťme sa k tomu, čo žiadal Andrej Užovič. Až keď dostal mladík od Ľubietovských
         súhlas, vyhľadal Zuzanku v sadoch, kde hrabala čerstvo nakosenú trávu. Tam spýtal sa
         dievčaťa, či na neho dočká, tak ako Mariška na Imricha čakala, a či s ním pôjde, keby bolo
         treba, šírym svetom. Stála chvíľočku akoby ju vymaľoval, ružová až po zlaté vlasy, ktoré
         jej vykúkali spod ručníka.
   </p>
   <p>
    „A keď tú školu vychodíš, bude z teba potom pán?!“ spýtala sa zrazu a uprela na neho
         svoje krásne oči.
   </p>
   <p>
    „Prečo sa pýtaš?“ zarazil sa. Takú otázku od nej nečakal.
   </p>
   <p>
    „Preto, lebo až budeš pánom, ja k tebe nepristanem. Som sprostá sedliačka; nikde by si
         sa nemohol so mnou ukázať a nakoniec by si sa ešte musel za mňa hanbiť.“
   </p>
   <p>
    „Ba, čo tebe nenapadne! Buď ako ujčinka Mrázová, ani kráľ sa za teba nezahanbí.“
   </p>
   <p>
    „Hja, môj drahý, takej druhej niet. Učím sa od nej, čo môžem, ale čo ona má, len sám Pán
         Boh jej dal; to sa naučiť nedá.“
   </p>
   <p>
    „Ani to sa naučiť nedá, čo tebe dal, ty moje spevavé vtáčatko. Veľa si sa už naučila,
         odkedy ťa znám. Za rok sa mnoho naučíš, veď si ešte mladá.“
   </p>
   <p>
    „Myslíš? Dobre tedy; keď po roku prídeš a uvidíš, že sa za mňa nezahanbíš, potom ti
         sľúbim, že pôjdem za teba.“
   </p>
   <p>
    „No jedno mi musíš povedať, ak nechceš, aby som veľmi smutný odchádzal: máš ma aspoň
         trochu rada? Zuzanka, nepovieš?“ úzkostne naliehal šuhaj.
   </p>
   <p>
    „Mám ťa veľmi rada, Andrej. Nevydám sa za druhého, toho sa neboj, veď mi je takto
         najlepšie na svete. No, už to nechajme,“ prosilo dievča a podalo obe ruky šuhajovi, no
         objať, ani bozkať sa mu nedalo.
   </p>
   <p>
    „To až potom, keď sa presvedčíš, že k tebe pristanem,“ bránila sa vážne. „Uvidíš tam iné
         dievčatá, aj panské, mohol by si ľutovať, že si si so mnou svet zaviazal. Ak to Pán Ježiš
         chce, aby sme boli svoji, stane sa to, no my to dnes ešte nevieme.“
   </p>
   <p>
    V šuhajovom srdci, keď potom na tie slová myslel, vznikla úcta k jeho mladučkej neveste
         — bo za nevestu ju považoval — majúc súhlas rodičov. Začal sa modliť, aby mu ju Pán Ježiš
         dal a vychoval. Veď bolo napísané:
    <span class="emphasis">
     <em>
      Budú všetci učení od Boha.
     </em>
    </span>
    On si aj
         ju vyučí.
   </p>
   <p>
    *
   </p>
   <p>
    Toho roku bývali často búrky. Raz v piatok valili sa od hôr také čierne mračná, že ľudia
         hľadeli so strachom na nebo, zvlášť už preto, že mali krásne seno posušené. Každý sa
         ponáhľal, dať ho aspoň do kôp.
   </p>
   <p>
    Paľko Mráz sa netak usiloval. Tatíčko viezol fúru domov, on mu chystal na druhý voz.
         Mamička sľúbila doviesť junce, snáď ešte príde prv, kým začne pršať. Okolo lúky, ktorá bola
         pri seči, tiekol potok; veľa vody v ňom nebolo. Keď chlapec ako-tak naložil plný voz sena,
         išiel sa pozrieť, prečo voda v potoku tak hučí. Až sa zľakol, keď uvidel, že potok bol
         zrazu plný. Na horách veľmi pršalo. Blesky lietali po nebi ako ohnivé hady. Bralo sa to
         viac k západu, preto tej vody toľko pribudlo; bola kalná a len sa valila. Keď jej pribudne,
         vyleje sa voda z koryta a zrúti sa to všetko zase na Červených mlyn.
   </p>
   <p>
    Pamätal sa Paľko, že keď mal osem rokov, ten mlyn skoro zvalilo, aj dve deti sa im tam
         vtedy utopili, keď to tak rýchlo prišlo a nikde nebolo pomoci. Úzkostne rozhliadol sa
         chlapec dovôkola. Pri potoku ležali brvná a voda prinášala k nim veľký klát. Keby sa
         chlapcovi podarilo zvaliť to brvno do potoka krížom a ten klát položiť naň, odrazila by sa
         voda a letela by šírinou po lúkach, alebo by stiekla pri kameňolome na pusté úhory.
         Neprišla by tak zrazu všetka na mlyn a do Červenej doliny. V jedinom okamihu bolo to všetko
         premyslené a v druhom podarilo sa chlapcovi klát zachytiť a potiahnuť k brehu. Vytiahol z
         voza oje, podvážil tak, že mu ho voda dvíhala; išlo to, mal ho čochvíľa na brehu. Ale teraz
         to brvno! Drevo bolo ťažké a on naň slabý. Keď aj oje podstrčil, brvno sa ani nepohlo.
         Zrazu hodil sa chlapec na kolená: „Pane Ježišu, Ty si dal Samsonovi takú veľkú silu, že
         roztrhol ľva; daj ju aj mne! Oni tam o ničom nevedia a keď sa potopia, musia zahynúť; tak
         rád by som ich zachránil.“
   </p>
   <p>
    S vierou v pomoc veľkého Boha, ktorý všetko môže, napäl chlapec všetky sily — a hľa —
         brvno sa pohlo. V tej chvíli šľahla voda podeň, a tak ho nadvihla ako obor. Zrovna tam sa
         skotúľalo, kam Paľko chcel. Teraz už len ten klát k nemu. No voda klát brala a brala.
         Chlapec skočil do nej a celou silou tisol drevo, až konečne podarilo sa mu ho preložiť cez
         brvno tak, že z polovice spravil silnú hať. A bol zvrchovaný čas, bo prišlo také množstvo
         hustej kalnej vody, že sa len tak valila cez brvno. Klát smerom ku kameňolomu tislo už len
         to, čo pod brvnom vytekalo. Mlyn bol zachránený, bo voda doniesla ešte dva kláty a sama si
         ich k hati svojou ťarchou privalila.
   </p>
   <p>
    No ona učinila ešte dačo. Zovrela chlapca, ktorý tratil pôdu pod nohami. Aby ho voda
         nebrala, chytil sa dreva medzi dvoma brvnami. No teraz nemohol ani hore ani von. Voda
         siahala mu už po ramená; keď jej pribudne, prevalí sa cez neho. Dal sa chlapec kričať o
         pomoc, ale jeho úpenlivý krik zaznieval hlucho, prehlušený hučaním vody. Musel prestať.
         „Pane Ježišu, pomôž mi ty sám!“ zavolal ešte, oprel hlavu o klát a vedomie ho opustilo.
         Zdalo sa mu, že počuje volať svoje meno, no bolo to kdesi ďaleko, ďaleko. Potom ucítil, že
         drevo povolilo, že ho voda zdvihla, potom ho dakto zdvíhal a nič viac. Nevedel, že tá,
         ktorú na zemi najviac miloval, začula jeho volanie, prišla a s nasadením vlastného života
         ratovala ho z vody. Nevidel, necítil, ako ho s plačom bozkala a kriesila. No keď všetko
         bolo márne, zhodila seno z voza a silou, akú len veľké nebezpečenstvo dáva, sama ho na voz
         vyložila, a nakoľko junce stačili, utekala s ním domov. Tam mala už len toľko sily, že
         mužovi povedala, čo sa stalo a zostala mu bez života v rukách.
   </p>
   <p>
    Ej, nechodí žalosť po horách, ale po ľuďoch. Nad Mrázovým domom zapadla ako ťažký mrak,
         keď celé slniečko skryje. Dozvedeli sa ľudia, čo urobil Paľko Mráz, že nielen mlyn, ale
         všetky dolné chalupy zachránil, a pritom krásne lúky a polia. Len nemohli pochopiť, ako
         taký slabý chlapec mohol také brvno pohnúť bez ľudskej pomoci. Sám Pán Boh mu ten rozum dal
         a On mu pomohol. Zvedeli aj to, že Ilenka Mrázová zachránila pastorka, no nevedeli
         pochopiť, ako ho mohla z tej vody vytiahnuť aj na voz naložiť. Ľutovali veľmi Mráza, že to,
         čo mal najdrahšie, stojí mu nad hrobom. Veď na jednej posteli ležal Paľko vo veľkej
         horúčosti a na druhej jeho dobrá mamička. Privolaný lekár urobil všetko čo mohol, ale krčil
         plecami. Obaja majú silný zápal pľúc, a obaja si ublížili; len Boh môže ich zachrániť.
   </p>
   <p>
    Telegraficky povolaný prišiel aj dr. G., Ilenkin pán. Dlho nezdravých prezeral; potom si
         odviedol Mráza stranou a povedal pravdu: chlapec je stratený a pre Ilenku niet mnoho
         nádeje.
   </p>
   <p>
    V tom čase sedeli v kuchyni všetci Ilenkini priatelia a plakali tak, že už viac ani
         nemohli. Zrazu zotrel si richtár slzy z rias a hovorí: „Keď bolo so mnou zle, povedala ona,
         že vy ma nedáte odsúdiť; ani ste nedali — vyslyšal vás vtedy Pán Boh. Keď ona nie je medzi
         nami, či nikto z vás nezná sa modliť? Načo ste k tomu Slovu Božiemu chodili, keď neveríte?“
   </p>
   <p>
    „Máte pravdu, pán richtár,“ vstal ujec Michal, „zídeme sa u Imricha a budeme tak prosiť,
         že by musel mať Duch Svätý veľký dôvod, keby nás nevyslyšal.“
   </p>
   <p>
    „Áno, áno, ujček, my si ich vymodlíme,“ zajasala Zuzanka. Ale zdalo sa, akoby Boh
         nepočúval a nechcel uzdraviť tú, ktorá tak ochotne obetovala svoj život za dieťa, kvôli
         ktorému sa bola vydala za Mráza, akoby chcel splniť to, čo si oni dvaja raz povedali: keď
         spolu z mesta Márnosti vyšli, že aj spolu do mesta Spásy vojdú. Ale Ilenkini priatelia len
         prosili ďalej a verili; preto im ju Pán Boh nechal a nielen nechal, ale aj veľmi rýchlo
         uzdravil. Ach, bolo to veľmi dobre, veď kto by bol mohol Paľka tak doopatrovať, ako to ona
         učinila?
   </p>
   <p>
    Prešiel zápal chlapcovi. Bol už pri sebe, mohol vidieť, cítiť, ako veľmi miluje ho
         tatíčko, ba všetci ľudia, ktorí za ním chodili. Keď mu s plačom Červenovci ďakovali,
         povedal im, prečo to urobil a prosil ich, aby sa dali Pánu Ježišovi zachrániť. Rozhlásilo
         sa dedinou, že je Paľkovi lepšie. Mnohí prišli ho navštíviť a veľmi sa nad tým divili.
         Mnoho rozprávať nemohol, aj to len veľmi tichúčko, ale hovorili si potom ľudia, že všetko,
         čo povie, je ako sväté Písmo.
   </p>
   <p>
    Anička, Jožko a Betka mu sľúbili, že nechcú zostať mŕtvi, ale že sa tiež dajú vzkriesiť
         Pánu Ježišovi a že budú veľmi poslúchať tatíčka a mamičku. Zuzanka spievala bratancovi, keď
         on sám nemohol, a s ňou všetci ostatní. Ležal v prednej izbe, aby mohol byť prítomný, keď
         sa k Slovu Božiemu zišli. Keď prvý raz zase Ilenka za ním prišla — tatíčko ju ale ešte viac
         niesol ako viedol — rozplakal sa; a keď sa ho naľakaný otec spytoval, prečo plače, povedal:
         „Ako by som neplakal, tatíčko, mamička sa za mňa obetovala ako Pán Ježiš. Keby bola
         zomrela, čo by ste vy mali? Ako by ste boli bez nej?“
   </p>
   <p>
    „Neplač, Paľuško, my sme sa obetovali obaja. Ty si chcel zachrániť susedov, ja teba. Ty
         si zachránil celkom, ja len spolovice.“
   </p>
   <p>
    Ilenka verila, že Pán Ježiš vyslyší ich prosby, ktoré s mužom odosielali, že aj Paľka
         uzdraví, keď ju už zo smrti vytrhol; ale nevyslyšal.
   </p>
   <p>
    Za krásneho nedeľného rána, keď priam do kostola na oboch vežiach zozváňali, musela ho
         vidieť tichučko usnúť. Držala si ho v náručí. Na jej srdci, ktoré s tým jeho tak úzko bolo
         spojené, odpočívala jeho tmavovlasá hlava. Bledá, priesvitná ruka ležala zavretá v otcove
         ruky. Veľký, vďačný posledný pohľad hlboko odpočívajúcich, nebeskou žiarou naplnených očí
         patril otcovi.
   </p>
   <p>
    „Mamička moja dobrá, zlatá, veľmi som vás mal rád, ach, tak veľmi! Ešte raz ma
         bozkajte,“ šepkali bledé pery. A keď mu žiadosť vyplnila, vydýchli si blažene naposledy a
         otvoria sa až na pieseň Baránkovu.
   </p>
   <p>
    Splnili sa túžby chlapcove nečakane. Žil v tej peknej zemi otcov, ktorú miloval. Žil s
         ňou, ktorá jeho bezradostný život zmenila v raj. Žil síce kratučko, no do vôle Božej a
         potom si ho vzal Pán Ježiš — o ktorom dňom i nocou premýšľal — hore k sebe a ukázal mu tú
         krásu, ktorá nevstúpila na ľudskú myseľ.
   </p>
   <p>
    „Ach, Martin, už ho nemáme, nášho drahého synáčika! Že som ti ho predsa len nemohla
         zachrániť!“ plakala Ilenka. Zotieral slzy jej i svoje.
   </p>
   <p>
    „Nám bol milý, Bohu milší. Preto si ho vzal k sebe. Ty si urobila pre neho všetko, čo
         človek pre človeka môže urobiť — ale ja mu už nikdy nenahradím, čo som cez roky zmeškal.“ —
   </p>
   <p>
    Dávno nebolo takého pohrebu v Zálužanoch, aký mal Paľko Mráz.
   </p>
   <p>
    Svedčili ľudia, že tak kázať pána farára ešte nepočuli. Keď išli z cintorína, každý sa
         ponáhľal, aby podal ruku Mrázovi a zvlášť Ilenke, ktorú až teraz zase po prvý raz videli
         von z domu.
   </p>
   <p>
    Neplakala pri hrobe, len sa smutne dívala na ovenčenú rakvu. Ale všetky ženy vedeli, že
         chlapcovi dokázala viacej lásky ako vlastní rodičia. Inde, keď deti dostanú macochu,
         dostanú aj otčima. Mrázove deti až vtedy dostali otca, keď Ilenka vkročila pod ich strechu.
         Preto sa tak k nej túlili i teraz ako kuriatka plačúc za bračekom.
   </p>
   <p>
    Nevšíma si neraz človek človeka, až keď ho smrť skosila; potom začne mu chýbať. Netak
         Paľko Mrázov chýbal v dome i v dedine; ešte i tie sivé koníčky, ktoré pomáhal verne
         tatíčkovi vyplatiť, aj tá ostatná nemá tvár obzerala sa ku dverám, kedy konečne príde. No
         obzerala sa márne, bo on už nepríde z tej ďalekej krásnej krajiny. A prečo by prišiel! Veď
         aj Boh s ním vykonal, čo s ním vykonať chcel, a Paľko vykonal, čo na zemi vykonať mal.
         Poznal seba i Pána Ježiša, zamiloval si Boha i ľudí, slúžil im verne a nakoniec obetoval
         seba za nich, aby ich zachránil od večnej smrti.
   </p>
   <p>
    <span class="emphasis">
     <em>
      Väčšej lásky nad túto nemá nikto, než aby položil svoju dušu za svojich
            priateľov.
     </em>
    </span>
   </p>
   <p>
    Zostal Paľko ako krásny príklad v rozpomienke tým, ktorí v Zálužanoch patrili medzi
         vzkriesený ľud Boží, no aj celej dedine. Pamiatka spravodlivého je požehnaná.
   </p>
   <p>
    Nemohli u Mrázov zostať bez pomoci, bárs im ľudia pomáhali, zvlášť Ľubietovskí. Nechceli
         vziať Aničku zo služby, keď ju pani doktorová dobre mohla potrebovať; aj tak by im bola
         Paľka nenahradila. Chystali sa teda dakého sluhu hľadať. Zrazu prišla Ilenke nečakaná
         návšteva. Ako tak raz pri obede sedeli, otvorili sa dvere a vnišiel chlapec asi toľký ako
         nebohý Paľko, no otrhaný, špinavý a zaprášený od cesty.
   </p>
   <p>
    „Peter! Ale, si to ty?!“ zavolala Ilenka a už viedla chlapca k mužovi, predstavujúc mu
         nevlastného brata.
   </p>
   <p>
    „To z tých macochiných detí,“ zagánil na neho Jožko, „ktoré tak zle mamičke robievali.“
   </p>
   <p>
    Dali mu obed. Potom im nesmelo a s plačom rozprával, že ho dala mamička k tomu ujcovi,
         kde Ilenke bolo tak zle. Mal u neho slúžiť. No tento je vraj už teraz veľký opilec. Chlapca
         veľmi bil, že mu až rebrá polámal, musel preto do nemocnice. A keď ho stadiaľ vypustili,
         doputoval pešky k sestre, aby ho matka zase nenútila u ujca slúžiť. Prišiel sa k Ilenke
         ochrániť. Bol ešte slabý a z cesty vyhladovený.
   </p>
   <p>
    Nachovali, obriadili, okúpali ho a uložili do izby za bránou, aby si odpočinul.
   </p>
   <p>
    „Prosím ťa, Martin,“ hovorila potom Ilenka mužovi, „dovoľ mi, aby som si ho smela trochu
         tu nechať. Tak veľmi je na ňom poznať, že ho veľmi bili, že mu posiaľ bolo zle na svete.“
   </p>
   <p>
    „Ak sa to dá dáko spraviť, budem len rád, keď zostane. Veď to nie je len syn tvojej
         macochy, ale aj tvojho otca. Ste z jednej krvi.“
   </p>
   <p>
    Tak zostal Peter u sestry.
   </p>
   <p>
    Mráz písal sám macoche, že je chlapec u neho; aby ho nechala u nich. Do Vianoc vraj bude
         u nich len ako rodina, od Vianoc, ak sa do ich poriadku vpraví, že mu dá službu. Pýtal, aby
         mu vymohla služobnú knižku.
   </p>
   <p>
    Ozorovská prosila sama, aby sa Petra Mráz zaujal, že ju nechcel poslúchať, ani ujca, a
         že tohoto popudil k hnevu, keď bol opitý; preto sa vraj stala s ním tá nehoda. Ona že
         nechce, aby jej prišiel domov, že má dosť trápenia s tými tromi, ktorí sú ešte doma. Tak
         zostal chlapec u Mrázov.
   </p>
   <p>
    Medzitým priľúbili sa deti mamičkinho Petra, ako ho menovali — a on? Ach, on ani
         nevedel, či je na zemi, alebo už v nebi. Nemohol sa Mráz žalovať, žeby ho neposlúchal.
         Usiloval sa ako najlepšie vedel a mohol. Vážna prívetivosť Mrázova mu veľmi imponovala.
         Ilenke hľadel spraviť všetko, čo jej len na očiach videl. Dali mu po Paľkovi šaty.
         Nevadilo, že bol o rok od neho mladší. Bol väčších kostí, dobre sa mu hodili. Keď trochu
         zosilnel a bol čistý ako všetci u Mrázov, stal sa z neho taký pekný šuhaj, až radosť! Oči
         mal po tatíčkovi ako Ilenka, aj ináč tvárou sa jej podobal. Nešlo to ľahko odučiť ho
         všetkému zlému, čo vídal od mala doma i u ujca, ale že rád počúval Slovo Božie a teplé
         slniečko lásky roztopilo ľady na jeho ešte mladom srdci, roztúžil sa aj on vyjsť z toho
         mesta Márnosti.
   </p>
   <p>
    Deťom prišla s ním náhrada za Paľka, za ktorým veľmi žialili. Mráz, nakoľko mohol,
         nahrádzal cudziemu chlapcovi to, čo cez roky zostal dlžen vlastnému. Ilenka milovala ho
         skutočne ako brata; kamdiaľ viac cítila, keď sa k nej túlil, že sú z jednej krvi — ale
         Paľka jej on nahradiť nemohol. Raz našiel ju muž tak plakať; obšívala košeľu po Paľkovi pre
         Jožka. Prisadol si k nej a hovoril: „Už zase plačeš, Ilenka? Ako je to: Ja si pomaly
         privykám bez neho, hoci som ho mal veľmi rád — Boh mi svedok — a bol môj; a ty ho nemôžeš
         oželieť?“
   </p>
   <p>
    „Nemôžem, Martin. Dosť sa premáham, ale keď mi len všade chýba tá jeho milá tvár, tie
         pekné, múdre oči. Vždy sa mi zdá, že musí ku mne kdesi prehovoriť. On tým Božím veciam z
         nás najlepšie rozumel. S nikým som sa tak nemohla pozhovárať, ako s ním. Keď ti chcem niečo
         pomôcť, vždy sa mi zdá, že sa musím za ním rozbehnúť a poradiť. Aj keď Peter prišiel, hneď
         som si myslela: Keby on tu bol, iste by ho k Pánu Ježišovi doviedol. Aj na to si vždy
         zmyslím ako tam stál v tej vode; už len kúsok pleca mu bolo vidieť; hlavu mal na kláte
         položenú, rukami sa držal dreva. Bol taký bledý, ale tichý ako baránok. Veľmi bolo na ňom
         vidieť, že sa už celkom položil do rúk Božích. Ver, Martin, ťažko by som bola privykla u
         vás, nebyť jeho; on mi od prvého dňa stál verne po boku. Vždy počujem tie jeho posledné
         slová: „Veľmi som vás mal rád, mamička!“ Keď myslím na neho, vždy ti v srdci ďakujem,
         Martin, že si si ma vzal a že som jemu smela byť matkou.“
   </p>
   <p>
    Mráz objal ženu, privinul ju k mužnej hrudi.
   </p>
   <p>
    „Ach, Ilenka, ani pomyslieť si nemôžem, čo by bolo bývalo dodnes z nás, keby si ty
         nebola prišla k nám. Boh svätý sa zmiloval vtedy nad nami, keď mi teba daroval. Mala si
         Paľka veľmi rada, viem to. On teba nie menej. Ale aj my ostatní ťa máme radi. Jemu je už
         večne dobre; málo, ale pekne žil a krásne dokonal. Nás tu na zemi ešte všeličo čaká, buď
         tedy aj naďalej naším svetlom a mne tou ženou statočnou, o ktorej Šalamún píše. My všetci v
         mojej i v tvojej rodine denne Pánu Ježišovi ďakujeme, že ťa nám zachoval pri živote.
   </p>
   <p>
    Ilenka skryla tvár na mužovej hrudi; zaplakala znova, no tentoraz samou blaženosťou.
   </p>
   <p>
    *
   </p>
   <p>
    „Videli by sme,“ hovorili ženy, „či by tá Mrázová aj potom tie deti po prvej žene tak
         opatrovala, keby mala svoje.“
   </p>
   <p>
    Nuž, dožili sa v Zálužanoch aj toho, že namiesto veľkého, už osláveného, prišiel krásny,
         malý Paľuško k Mrázovcom. Ani si nájomné nezjednal, nič platiť nesľúbil, a netak ho, počnúc
         od šťastného otca až po stokrát šťastnejšiu jeho peknú mamičku, všetci v dome vítali. Keby
         nebol Pán Ježiš obrátil Martinovo srdce, keby nebola v tomto srdci pochovaná pamiatka na
         prvorodeného, o lásku ukráteného syna, iste by aj on, ako mnohý druhý muž, dal prednosť
         synovi ženy milej pred deťmi ženy nemilej. Takto boli mu už príliš drahé, aby ich malý,
         milunký Ilenkin synáčik zatienil a vytisol. Konečne smel ale sedliak svojmu dieťaťu ukázať
         celú lásku. Nikto mu v tom neprekážal a nik sa mu nedivil.
   </p>
   <p>
    Nezávideli deti Paľuškovi otcovu lásku, veď ony samy veľmi milovali malého bračeka. Mal
         toľko pestúnov a pestúnok, že bol div, keď zostal celý.
   </p>
   <p>
    Presvedčili sa ženy, že Ilenka k mužovým deťom neochladla, ani keď už mala svoje krásne
         dieťa. Všelijaké rady — možné i nemožné — musela počúvať, no ona sa zachovala len podľa
         toho, čo jej poradili pán a pani doktorovci: ako má dieťatko chovať, aby bolo zdravé, a muž
         ju v tom verne podporoval.
   </p>
   <p>
    Anička prišla po roku domov a veľmi pekne zastávala mamičku. Dobre jej bolo u pána
         doktora, ale doma predsa lepšie. Peter obsluhoval ju ako dáku princeznú. Do Vianoc sa bol
         tak vpravil do práce, že mu švagor sľúbil od Vianoc službu. Pri tom aj zosilnel a spevnel.
         No chlapec plačúc prosil: „Nič mi nedávajte, švagorko, všetko vám budem robiť zadarmo, len
         ma majte radi ako rodinu. Nechcem byť vaším sluhom, len ma od vás neposielajte.“
   </p>
   <p>
    „Neplač, chlapče,“ usmial sa Mráz, „veď ty preto budeš naša rodina; zadarmo robiť
         nemôžeš. No, aby si bol spokojný, dám ti šaty a stravu ako svojim deťom a menšiu službu;
         celú ti uložím do banky, ak u nás zostaneš dlhšie, aby si s prázdnymi rukami od nás dakedy
         nevyšiel.“
   </p>
   <p>
    Malý Ondrejko, ktorý už začínal behať, veľmi ľúbil svojho Peterka, preto že ho na chrbte
         nosieval a vždy so sebou vzal na voz, keď niečo dakam viezol. Nemusela sa Ilenka nikdy o
         chlapca starať, keď ho mal Peter so sebou.
   </p>
   <p>
    Tak žila si rodina v pokoji a šťastí. Mali sa spolu radi a robili jeden druhému dobre.
         Kde-kto sa k nim prišiel vyžalovať. „Už len za tebou všetci chodíme, Ilenka,“ povedal raz
         Adam Zálužanský, „ani čo by si nám všetkým bola mamičkou. Ty s každým cítiš, potešíš aj
         poľutuješ človeka, vieš sa aj s každým poradovať; nedivím sa, že tí mladí tak za tebou
         chodia.“
   </p>
   <p>
    „Veru sa ani nediv, synku,“ usmiala sa strynká; „však aj richtár, richtárka, švagriná
         Anna, švagor, pán Užovič, aj ja, my všetci k nej sa utiekame. Len tvoja mamička ešte vždy
         sa nás stránia, a veru by vám všetkým neškodilo, keby ste všetci medzi nás chodili, zvlášť
         k tomu Slovu Božiemu. Lepšie by ste sa mali.“
   </p>
   <p>
    „Viem to dobre, strynka, ale pomôcť si nemôžem.“
   </p>
   <p>
    „Ešte nám to Pán Ježiš môže dať,“ láskave zahovárala Ilenka, „že aj ona sa raz vyberie s
         nami z toho mesta Márnosti do mesta Spásy. A Pán Ježiš ich požehná.“ —
   </p>
   <p>
    *
   </p>
   <p>
    A bolo zas nedeľné odpoludnie. U Imricha Ľubietovského sedeli v prednej izbe okolo stola
         všetci tí, ktorí opustili mesto Márnosti a vydali sa na cestu s Kresťanom do mesta Spásy.
         Bol ich už pekný rad: starí i mladí, a boli medzi nimi aj takí, ktorí sa ešte len
         rozhodovali. Za stolom sedel ujec Michal, ktorý už dlho nebol medzi nimi, bol mal veľkú
         stavbu. Konečne zase on vysvetľoval im Sväté písmo. Dnes čítal o tom, ako Mária Betánska
         vyliala drahú masť na hlavu Pána Ježiša, tak že tej vône bol plný dom, a ako ju Pán Ježiš
         pochválil, že čo mohla, to pre Neho učinila.
   </p>
   <p>
    „Ja by som myslel,“ hovoril skromne muž, keď skončil výklad, „mohli by sme to aj tak
         rozumieť, že máme tak žiť, aby po nás zostala dobrá vôňa všade tam, kamkoľvek prídeme; až
         potom ten náš život dobre strávime pre Neho. Ten najmladší spomedzi nás skutočne tak žil,
         preto si ho milostivý Boh vzal k sebe. On čo mohol, to pre Pána Ježiša učinil. Nasledujme
         ho. Svet sa nám už veľmi vysmieva; nazýva nás mátohami a svätými, že vraj chceme akúsi novú
         vieru začať. Nič sa toho nebojme, len keď bude s nami spokojný Syn Boží. Veľmi ma to teší,
         že vás tak pribudlo, odkedy som bol preč, a že aj ty, brat môj drahý, si už medzi nami.“
   </p>
   <p>
    Ujec Michal vztiahol ruku a horár Užovič vložil svoju do nej.
   </p>
   <p>
    „Nechcelo sa mi zostať samotnému v meste Skazy,“ hovorí vážne, „keď ma všetky deti
         predišli za Pánom, chcem ísť s vami.“
   </p>
   <p>
    „Viete čo, svat, pôjdeme spolu,“ so slzami v očiach rečie Pavol Ľubietovský. „Tatíčko a
         mamička nás už predbehli.“
   </p>
   <p>
    „Ďakujem vám, ujec Michal, že ste nás pozvali za Pánom Ježišom,“ vážne mienil Mráz.
         „Požehnaná to bola nedeľa vtedy v Malatíne; vtedy si nás začal Pán Ježiš kriesiť jedného po
         druhom.“
   </p>
   <p>
    „Možno, ujček Mráz,“ ohlásila sa Zuzanka, sediaca po boku Andreja Užoviča už čo jeho
         nevesta; „no ja myslím, že zmiloval sa Pán Ježiš nad nami i nad vami už vtedy, keď ste nám
         doviedli našu ujčinku. Nebyť jej, vy by ste sa nikdy neboli dostali do Malatína.“
   </p>
   <p>
    „To máš pravdu, Zuzanka,“ ohlásil sa Imrich, o tom svedčia pekne dve výpovede zo Slova
         Božieho; jedna znie:
    <span class="emphasis">
     <em>
      „Čo si ty urobil s nami, robil si tak na naše
            dobré“
     </em>
    </span>
    — a druhá:
    <span class="emphasis">
     <em>
      „A tak ich privádza k vytúženému
            brehu.“
     </em>
    </span>
   </p>
   <p>
    „Neraz som o tom premýšľala, aj sme si o tom s Mariškou hovorili, že až pôjdeme domov
         pred Pána Boha, a knihy budú otvorené, že tam potom poznáme, kde začínalo všetko to zlé
         alebo dobré, čo nás stretlo v živote. A budeme aj my Pána Ježiša chváliť za to, že všetky
         veci dobre učinil. On hluchým rozkázal počuť a nemým hovoriť.“
   </p>
   <p>
    Tak sa rozprávali medzi sebou. A chválili svätého Boha najprv len rozhovorom, potom
         spevom a nakoniec modlitbou.
   </p>
   <p>
    A On ich požehnal.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#d56e210" name="ftn.d56e210">
        1
       </a>
       ]
      </sup>
      <span class="emphasis">
       <em>
        vonačka
       </em>
      </span>
      (voňačka) — malá kytička kvetín, ktorú kedysi ženy a
               dievčatá nosievali obyčajne do kostola
     </p>
    </div>
    <div class="footnote">
     <p>
      <sup>
       [
       <a class="para" href="#d56e225" name="ftn.d56e225">
        2
       </a>
       ]
      </sup>
      <span class="emphasis">
       <em>
        kazár
       </em>
      </span>
      — prísny, neúprosný človek
     </p>
    </div>
    <div class="footnote">
     <p>
      <sup>
       [
       <a class="para" href="#d56e304" name="ftn.d56e304">
        3
       </a>
       ]
      </sup>
      <span class="emphasis">
       <em>
        Pešť
       </em>
      </span>
      — v minulosti samostatné mesto na ľavom brehu Dunaja —
               teraz súčasť Budapešti (Buda-Pešť)
     </p>
    </div>
    <div class="footnote">
     <p>
      <sup>
       [
       <a class="para" href="#d56e341" name="ftn.d56e341">
        4
       </a>
       ]
      </sup>
      <span class="emphasis">
       <em>
        privoliť
       </em>
      </span>
      — súhlasiť
     </p>
    </div>
    <div class="footnote">
     <p>
      <sup>
       [
       <a class="para" href="#d56e370" name="ftn.d56e370">
        5
       </a>
       ]
      </sup>
      <span class="emphasis">
       <em>
        zmenka
       </em>
      </span>
      — druh dlžobného úpisu,
      <span class="emphasis">
       <em>
        zmenka
                  vyprší
       </em>
      </span>
      — zmenka stratí platnosť
     </p>
    </div>
    <div class="footnote">
     <p>
      <sup>
       [
       <a class="para" href="#d56e415" name="ftn.d56e415">
        6
       </a>
       ]
      </sup>
      <span class="emphasis">
       <em>
        Díky Bohu vzdejme
       </em>
      </span>
      — ranná duchovná pieseň z Tranoscia
     </p>
    </div>
    <div class="footnote">
     <p>
      <sup>
       [
       <a class="para" href="#d56e429" name="ftn.d56e429">
        7
       </a>
       ]
      </sup>
      <span class="emphasis">
       <em>
        vymôliť
       </em>
      </span>
      — blatom ručne upraviť hlinenú podlahu
     </p>
    </div>
    <div class="footnote">
     <p>
      <sup>
       [
       <a class="para" href="#d56e447" name="ftn.d56e447">
        8
       </a>
       ]
      </sup>
      <span class="emphasis">
       <em>
        perkál
       </em>
      </span>
      — veľmi jemná bavlnená látka
     </p>
    </div>
    <div class="footnote">
     <p>
      <sup>
       [
       <a class="para" href="#d56e453" name="ftn.d56e453">
        9
       </a>
       ]
      </sup>
      <span class="emphasis">
       <em>
        onuca, onuce
       </em>
      </span>
      — kus látky na ovinutie holej nohy do čižmy
               alebo do topánky namiesto ponožiek
     </p>
    </div>
    <div class="footnote">
     <p>
      <sup>
       [
       <a class="para" href="#d56e466" name="ftn.d56e466">
        10
       </a>
       ]
      </sup>
      <span class="emphasis">
       <em>
        vyzvárať
       </em>
      </span>
      — vyvariť bielizeň
     </p>
    </div>
    <div class="footnote">
     <p>
      <sup>
       [
       <a class="para" href="#d56e522" name="ftn.d56e522">
        11
       </a>
       ]
      </sup>
      <span class="emphasis">
       <em>
        putňa
       </em>
      </span>
      — nádoba z dreva na vodu
     </p>
    </div>
    <div class="footnote">
     <p>
      <sup>
       [
       <a class="para" href="#d56e549" name="ftn.d56e549">
        12
       </a>
       ]
      </sup>
      <span class="emphasis">
       <em>
        probovať
       </em>
      </span>
      — skúšať, vyskúšať
     </p>
    </div>
    <div class="footnote">
     <p>
      <sup>
       [
       <a class="para" href="#d56e622" name="ftn.d56e622">
        13
       </a>
       ]
      </sup>
      <span class="emphasis">
       <em>
        obligácia
       </em>
      </span>
      — dlžobný úpis
     </p>
    </div>
    <div class="footnote">
     <p>
      <sup>
       [
       <a class="para" href="#d56e693" name="ftn.d56e693">
        14
       </a>
       ]
      </sup>
      <span class="emphasis">
       <em>
        krosná
       </em>
      </span>
      — domáci ručný tkáčsky stroj — stav
     </p>
    </div>
    <div class="footnote">
     <p>
      <sup>
       [
       <a class="para" href="#d56e765" name="ftn.d56e765">
        15
       </a>
       ]
      </sup>
      <span class="emphasis">
       <em>
        indy
       </em>
      </span>
      — inokedy
     </p>
    </div>
    <div class="footnote">
     <p>
      <sup>
       [
       <a class="para" href="#d56e807" name="ftn.d56e807">
        16
       </a>
       ]
      </sup>
      <span class="emphasis">
       <em>
        lesa
       </em>
      </span>
      — z prútia upletená podložka na sušenie ovocia
     </p>
    </div>
    <div class="footnote">
     <p>
      <sup>
       [
       <a class="para" href="#d56e815" name="ftn.d56e815">
        17
       </a>
       ]
      </sup>
      <span class="emphasis">
       <em>
        drdlať
       </em>
      </span>
      — šomrať, hundrať, odvrávať
     </p>
    </div>
    <div class="footnote">
     <p>
      <sup>
       [
       <a class="para" href="#d56e840" name="ftn.d56e840">
        18
       </a>
       ]
      </sup>
      <span class="emphasis">
       <em>
        pamuk
       </em>
      </span>
      — bavlnená niť
     </p>
    </div>
    <div class="footnote">
     <p>
      <sup>
       [
       <a class="para" href="#d56e869" name="ftn.d56e869">
        19
       </a>
       ]
      </sup>
      <span class="emphasis">
       <em>
        naučiť sa reč
       </em>
      </span>
      („aby sa dievča naučilo reč“) — dej sa odohráva
               pred 1. svetovou vojnou. Úradnou rečou v Uhorsku bola maďarčina, v Rakúsku nemčina.
               Do miest sa chodili slovenskí chlapci a dievčatá naučiť po maďarsky (či po nemecky),
               aby sa mohli uplatniť vo verejnom živote
     </p>
    </div>
    <div class="footnote">
     <p>
      <sup>
       [
       <a class="para" href="#d56e946" name="ftn.d56e946">
        20
       </a>
       ]
      </sup>
      <span class="emphasis">
       <em>
        árenda
       </em>
      </span>
      — nájom, prenájom; poplatok za prenájom; prenajatý
               pozemok
     </p>
    </div>
    <div class="footnote">
     <p>
      <sup>
       [
       <a class="para" href="#d56e985" name="ftn.d56e985">
        21
       </a>
       ]
      </sup>
      <span class="emphasis">
       <em>
        fašiang, fašiangy
       </em>
      </span>
      — obdobie od Troch Kráľov do Popolcovej
               stredy
     </p>
    </div>
    <div class="footnote">
     <p>
      <sup>
       [
       <a class="para" href="#d56e991" name="ftn.d56e991">
        22
       </a>
       ]
      </sup>
      <span class="emphasis">
       <em>
        vrnkot
       </em>
      </span>
      — vrnenie, vrndžanie, vrčivý zvuk
     </p>
    </div>
    <div class="footnote">
     <p>
      <sup>
       [
       <a class="para" href="#d56e1014" name="ftn.d56e1014">
        23
       </a>
       ]
      </sup>
      <span class="emphasis">
       <em>
        pantok
       </em>
      </span>
      — ťažká sekera
     </p>
    </div>
    <div class="footnote">
     <p>
      <sup>
       [
       <a class="para" href="#d56e1020" name="ftn.d56e1020">
        24
       </a>
       ]
      </sup>
      <span class="emphasis">
       <em>
        olovko
       </em>
      </span>
      — olovená ceruza, ktorou sa písalo na bridlicovú
               tabuľku
     </p>
    </div>
    <div class="footnote">
     <p>
      <sup>
       [
       <a class="para" href="#d56e1043" name="ftn.d56e1043">
        25
       </a>
       ]
      </sup>
      <span class="emphasis">
       <em>
        šanovať
       </em>
      </span>
      — chrániť, dávať pozor na niečo; ľutovať
     </p>
    </div>
    <div class="footnote">
     <p>
      <sup>
       [
       <a class="para" href="#d56e1049" name="ftn.d56e1049">
        26
       </a>
       ]
      </sup>
      <span class="emphasis">
       <em>
        krm
       </em>
      </span>
      — krmivo
     </p>
    </div>
    <div class="footnote">
     <p>
      <sup>
       [
       <a class="para" href="#d56e1059" name="ftn.d56e1059">
        27
       </a>
       ]
      </sup>
      <span class="emphasis">
       <em>
        prieloh
       </em>
      </span>
      — neobrobená, nezoraná zem; roľa ležiaca
               úhorom
     </p>
    </div>
    <div class="footnote">
     <p>
      <sup>
       [
       <a class="para" href="#d56e1109" name="ftn.d56e1109">
        28
       </a>
       ]
      </sup>
      <span class="emphasis">
       <em>
        máry
       </em>
      </span>
      — drevené nosidlá na rakvu
     </p>
    </div>
    <div class="footnote">
     <p>
      <sup>
       [
       <a class="para" href="#d56e1123" name="ftn.d56e1123">
        29
       </a>
       ]
      </sup>
      <span class="emphasis">
       <em>
        previesť cez lávku
       </em>
      </span>
      — oklamať
     </p>
    </div>
    <div class="footnote">
     <p>
      <sup>
       [
       <a class="para" href="#d56e1150" name="ftn.d56e1150">
        30
       </a>
       ]
      </sup>
      <span class="emphasis">
       <em>
        šopa
       </em>
      </span>
      — hospodárske stavisko na uchovanie hosp. náčinia
     </p>
    </div>
    <div class="footnote">
     <p>
      <sup>
       [
       <a class="para" href="#d56e1162" name="ftn.d56e1162">
        31
       </a>
       ]
      </sup>
      <span class="emphasis">
       <em>
        priam
       </em>
      </span>
      — práve
     </p>
    </div>
    <div class="footnote">
     <p>
      <sup>
       [
       <a class="para" href="#d56e1170" name="ftn.d56e1170">
        32
       </a>
       ]
      </sup>
      <span class="emphasis">
       <em>
        zdolať
       </em>
      </span>
      — prekonať, vykonať (napr. prácu, úlohu)
     </p>
    </div>
    <div class="footnote">
     <p>
      <sup>
       [
       <a class="para" href="#d56e1191" name="ftn.d56e1191">
        33
       </a>
       ]
      </sup>
      <span class="emphasis">
       <em>
        celovať
       </em>
      </span>
      (básn.) — bozkávať
     </p>
    </div>
    <div class="footnote">
     <p>
      <sup>
       [
       <a class="para" href="#d56e1248" name="ftn.d56e1248">
        34
       </a>
       ]
      </sup>
      <span class="emphasis">
       <em>
        opásať sa do niekoho
       </em>
      </span>
      — pustiť sa do niekoho
     </p>
    </div>
    <div class="footnote">
     <p>
      <sup>
       [
       <a class="para" href="#d56e1291" name="ftn.d56e1291">
        35
       </a>
       ]
      </sup>
      <span class="emphasis">
       <em>
        bor
       </em>
      </span>
      — borovica, sosna
     </p>
    </div>
    <div class="footnote">
     <p>
      <sup>
       [
       <a class="para" href="#d56e1366" name="ftn.d56e1366">
        36
       </a>
       ]
      </sup>
      <span class="emphasis">
       <em>
        zrumenieť
       </em>
      </span>
      — očervenieť, zapýriť sa
     </p>
    </div>
    <div class="footnote">
     <p>
      <sup>
       [
       <a class="para" href="#d56e1595" name="ftn.d56e1595">
        37
       </a>
       ]
      </sup>
      <span class="emphasis">
       <em>
        zem
       </em>
      </span>
      — hlinená podlaha
     </p>
    </div>
    <div class="footnote">
     <p>
      <sup>
       [
       <a class="para" href="#d56e1639" name="ftn.d56e1639">
        38
       </a>
       ]
      </sup>
      <span class="emphasis">
       <em>
        pribývať
       </em>
      </span>
      — pribúdať
     </p>
    </div>
    <div class="footnote">
     <p>
      <sup>
       [
       <a class="para" href="#d56e1653" name="ftn.d56e1653">
        39
       </a>
       ]
      </sup>
      <span class="emphasis">
       <em>
        junčovina
       </em>
      </span>
      — mladý hovädzí dobytok
     </p>
    </div>
    <div class="footnote">
     <p>
      <sup>
       [
       <a class="para" href="#d56e1722" name="ftn.d56e1722">
        40
       </a>
       ]
      </sup>
      <span class="emphasis">
       <em>
        pridupľovať
       </em>
      </span>
      — zdôrazniť
     </p>
    </div>
    <div class="footnote">
     <p>
      <sup>
       [
       <a class="para" href="#d56e1766" name="ftn.d56e1766">
        41
       </a>
       ]
      </sup>
      <span class="emphasis">
       <em>
        kabaňa
       </em>
      </span>
      — časť ľudového odevu, zimný kabátik zo súkna
     </p>
    </div>
    <div class="footnote">
     <p>
      <sup>
       [
       <a class="para" href="#d56e1949" name="ftn.d56e1949">
        42
       </a>
       ]
      </sup>
      <span class="emphasis">
       <em>
        vypršať
       </em>
      </span>
      — uplynúť, skončiť sa, stratiť platnosť (zmenka
               vyprší)
     </p>
    </div>
   </div>
  </div>
 </body>
</html>
