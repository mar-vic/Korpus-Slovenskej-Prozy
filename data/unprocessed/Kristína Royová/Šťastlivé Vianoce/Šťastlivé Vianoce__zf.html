<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2506428">
       </a>
       Šťastlivé Vianoce
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       <br/>
       Motto:
       <br/>
       <span class="emphasis">
        <em>
         „Tak miloval Boh svet, že svojho jednorodeného Syna dal…
        </em>
       </span>
       <br/>
       <span class="emphasis">
        <em>
         Ján. 3, 16
        </em>
       </span>
       <br/>
       <span class="emphasis">
        <em>
         Ktorý sám seba obetoval…
        </em>
       </span>
       <br/>
       <span class="emphasis">
        <em>
         Žid, 7, 27
        </em>
       </span>
       <br/>
       <span class="emphasis">
        <em>
         Choď, i ty učiň podobne!“
        </em>
       </span>
       <br/>
       <span class="emphasis">
        <em>
         Luk. 10, 37
        </em>
       </span>
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    V peknej, teplo zakúrenej izbe sedela mladá žena. Čelo samé mračno, ústa tvrdo zavreté.
         Myslela, že má vážnu príčinu hnevať sa na celý svet a na všetkých ľudí. Veď každý mal
         niekoho, len ona bola sama. Tam na ďalekom cintoríne tesne vedľa seba ležali dva hroby,
         skoro jednako veľké. Vianoce, táto slávnosť detí, predo dvermi, a jej deti tam vonku pod
         studeným rovom…!
   </p>
   <p>
    V každom dome chystali stromček, len ona nemala komu. Deti jej zomreli v priebehu týždňa
         na záškrt, a muž bol ďaleko za oceánom; on ešte ani nevedel, že už nemá pre koho pracovať.
         Však nebol by musel ísť; mali dosť doma, i dom i role, lúky a statok. Ale vždy myslel, že
         ich nevyživí; až dorastú, budú mnoho potrebovať. A ony už nepotrebovali ničoho, a nebudú
         nikomu viacej na obtiaž…
   </p>
   <p>
    Pred mladou ženou ležali na stole peniaze a list.
    <span class="emphasis">
     <em>
      „Kúp sebe i deťom niečo
            pekné na Vianoce, a priprav im krásny veľký strom. Je mi do plaču, keď myslím na to, ako
            budem sám cez tie sviatky, a neuvidím vašu radosť…“
     </em>
    </span>
   </p>
   <p>
    Hodila sa na stôl, hlavu na zalomené ruky, a plakala. „Kde je moja radosť!? Načo sú mi
         tie peniaze; komu, ach komu ja pripravím stromček!? Ony už majú pripravený; tam pri hlave
         im stojí veľká jedľa, samé kryštály sú na nej…“
   </p>
   <p>
    Máličko vrzli dvere, a slabým detským hláskom, ktorý sa okrem toho triasol ešte i zimou,
         zaznelo pozdravenie. Žena zdvihla hlavu. Pred sebou vidí malé, otrhané, polobosé dievčatko.
         Z chudej, zimou omodrenej tváričky hľadia na ňu dve veľké, smutné oči tak prosebne.
   </p>
   <p>
    „Čo mi ten sneh ešte až do izby nesieš!?“ rozkríkla sa rozplakaná žena; „či si nemohla
         čakať vonku? Nikdy človek nemá pokoja pred vami!“
   </p>
   <p>
    „Keď mi bolo veľmi zima,“ vyhovára sa chudiatko.
   </p>
   <p>
    „Tak čo nesedíš doma?“
   </p>
   <p>
    „Nemám kde,“ vyhovára sa dieťa.
   </p>
   <p>
    „Však len kdesi bývate!“ Žena vstala s hrmotom, otvorila skrinku, vyňala kus koláča a
         dala dieťaťu. „Tak choď za mamičkou!“
   </p>
   <p>
    „Moja mamička už umrela!“
   </p>
   <p>
    Ženu akosi pichlo pri srdci. „A tatíčka kde máš?“
   </p>
   <p>
    „Ten odišiel pre dvoma rokmi do Ameriky.“
   </p>
   <p>
    „A kedy umrela tvoja mamička?“
   </p>
   <p>
    „O Michale.“
   </p>
   <p>
    „A odvtedy si kde bola?“
   </p>
   <p>
    „U strynkej; ale že ona ma už nechce, poslala ma preč. Že keď sa tatíčko na mňa nepýta,
         nemá ma ako živiť.“
   </p>
   <p>
    Dieťa neplakalo; jeho smutné oči nemali už slzy. Bojácne túlilo k sebe omodrenými rukami
         darovaný koláč.
   </p>
   <p>
    „No, tak sa zohrej!“ prihovorila sa mladá žena už trochu prívetivejšie. Vzala zo stola
         dva niklové peniaze. A keď sa dieťa nesmele schúlilo do kútika k teplej peci, a bojácno
         pokukujúc kedy-tedy na ňu, dalo sa jesť koláč, darovala mu ešte i oba peniaze.
   </p>
   <p>
    „Keď sa zohreješ, potom choď, aby si našla nocľah; hneď bude večer!“
   </p>
   <p>
    S tým vyšla von do kuchyne postaviť večeru na sporák. Avšak sa jej jesť nechcelo; ale
         mala brata, až ten príde, bude hladný.
   </p>
   <p>
    Zabraná do svojich horkých myšlienok, že každý má niekoho, len ona nemá nikoho, komu by
         dnes večer mohla spraviť radosť, zabudla na cudzie dieťa v izbe. No, bolo jej niečo treba;
         vojde — a temer sa zľakla v nastalom šere toho, čo sa stalo. Malá, teplom a únavou
         premožená, zviezla sa z lavičky na zem a schúlená v kútiku tvrdo spala. Čo teraz? Zobudiť
         ustaté dieťa a vyhnať ho von do tej zimy? To predsa nešlo. Ale čo spraviť s ním? Ktovie, či
         nemá nejakého hmyzu, a ten sa jej tu pri tom teple rozlezie!
   </p>
   <p>
    Slnce ešte raz vyskočilo spoza mrakov, osvietilo izbu i spiace dieťa. Teraz, keď modrá
         tvárička obelela a líčka očerveneli, bolo také pekné. „Práve ako moja Kačenka,“ myslela
         mladá žena. „Keby tá bola tak ostala na svete sama, keby som ja bola umrela, a jej otec
         keby bol tam v Amerike na ňu zabudol…“ No, či toto dieťa mohlo za to, že malo takého otca?
         A ak on už snáď tiež nežil? Stávali sa všelijaké veci v tej Amerike; aj len nedávno koľkých
         zasypala zem, keď kopali v baniach!
   </p>
   <p>
    Cítila mladá žena zrazu v srdci, ochladnutom bolesťou, ako čoby teplý vánok sústrasti s
         cudzím opusteným dieťaťom. Pozdalo sa jej, že je práve také opustené, ako ona sama. Ona
         nemala deti, nemala komu spraviť radosť, pripraviť stromček. A jemu nemal kto ani len
         nocľah dať a poskytnúť prístrešie.
   </p>
   <p>
    Počula, že jej niečo kypí v kuchyni; vyšla sa pozrieť, a pritom nechtiac zapleskla dvere
         silnejšie.
   </p>
   <p>
    Dieťa sa strhlo zo sna, placho sa rozhliadlo vôkol. Ó, ako tu bolo dobre! Keby už ďalej
         nemusela ísť, keby mohla tu spať!
   </p>
   <p>
    No, malá zbadala, že jej povedali, že až sa zohreje, musí si ísť hľadať nocľah; tu, že
         ju nenechajú. Zobrala svoj uzlíček a tichučko sa vykradla z kuchyne.
   </p>
   <p>
    „No, choď si ešte po dobrých ľuďoch,“ hovorí žena, „na večeru môžeš prísť sem, aj na
         noc.“ Pozrela sa pritom na dieťa, do tej náhle uradovanej tvári, a prvý lúč svetla a
         radosti, prvý od pohrebu detí zahrial i jej srdce.
   </p>
   <p>
    Dieťa bez slova, tichučko ako tieň vyšlo na dvor a štekotom psa doprevádzané vybehlo von
         do zimného podvečera.
   </p>
   <p>
    „Prečo som ho vlastne poslala preč?“ myslela žena. „Však keď mu chcem dať večeru aj
         nocľah, načo mu budú tie koláče, ktoré mu ľudia dajú? Iné aj tak nedostane; a zajtra si
         zase vypýta. No, čo mi tu malo sedieť také špinavé! Keď príde, musí sa umyť, a dám mu
         obliecť niečo starého po Kačke, nech má Štedrý večer!“
   </p>
   <p>
    Žena vošla prestrieť čistý obrus, a keď strhla knižku, že si prečíta nejakú modlitbu
         alebo pesničku, otvorila sa jej tam, kde raz bola položila vianočný traktát, ktorý jej
         ktosi — sama už nevedela, kto — bol daroval, a ktorý dodnes nečítala. Že dnes práve boli
         Vianoce a že to hovorilo o Vianociach a o Betleheme, tak si to vzala do kuchyne, že si to
         teraz prečíta.
   </p>
   <p>
    A bolo to tam veľmi pekne písané, akú radosť mal Boh, nebeský Otec, zo svojho Syna, Pána
         Ježiša Krista, a ako predsa z veľkej lásky k ľuďom obetoval toho Syna, poslal Ho ako dieťa,
         aby potom, až vyrastie, obetoval sám seba na smrť za hriechy. Ako bolo smutno v nebi, keď
         stadiaľ odišiel Pán Ježiš Kristus, a že sa preto všetci anjeli ponáhľali na zem spievať a
         chváliť Boha; pospiechali za Ním.
   </p>
   <p>
    Bolo to divné; ona ešte nikdy nemyslela na tú Božiu lásku. Teraz, keď jej dom na Štedrý
         deň bol tiež prázdny, pocítila súcit s veľkým a svätým Bohom, a tá Jeho láska k ľuďom divno
         sa dotkla jej duše.
   </p>
   <p>
    Veď ľudia boli zlí; oni nakoniec toho Jeho milého Syna pribili na kríž, a On, však keď
         je vševedúcim, On to vedel, a predsa im Ho dal. Keď nebeský Boh dnes preukázal ľuďom takú
         lásku, či ju nemali aj oni dokázať jeden druhému?
   </p>
   <p>
    „Prečo som len poslala to dieťa preč! Ktovie, kam zašlo! Či príde a trafí? Ten pes ho
         iste poľakal: bude sa báť. Keď Boh miloval svet, miloval aj toto dieťa, a ona ho vyhnala do
         tej zimy…“ Na ženu zaľahla úzkosť, aká ešte nikdy, ani keď sa jej deti v nemocnici dusili.
         Ísť dieťa hľadať, to sa hanbila. Čo by ľudia povedali!? A nemala koho poslať.
   </p>
   <p>
    Večer sa nížil. „Keby to tak tvoja Kačenka otĺkala ľudské prahy!“ Išlo jej ustavične.
         „Ale veď ono príde, — a prečo by neprišlo? Aj inde naň psi štekajú; avšak má sľúbený
         nocľah! — Keď príde, dám mu celý oblek po Kačenke!“
   </p>
   <p>
    Otvorila truhlu, prehŕňala. Chcela dať najstaršie šaty, ale nemohla. Boh tak miloval
         svet, že jediného Syna dal; aj ona musela dať, čo malo cenu; veď zajtra je veľký sviatok,
         nech nie je dieťa otrhané!
   </p>
   <p>
    Mala už všetko prichystané, i šaty i obuv, všetko dobré, teplé, áno, aj lôžko — nie v
         kútiku v kuchyni, ako najprv myslela, ale v postieľke, kde spávali obe deti. Dala do nej zo
         svojich perín, keď na lekárov rozkaz musela spáliť periny po deťoch, aby sa nákaza
         nešírila.
   </p>
   <p>
    Keď to lôžko pre skrehnuté dieťa stlala, bolo jej tak teplo pri srdci, ako nikdy; cítila
         sama, ako sa dieťaťu uľaví.
   </p>
   <p>
    Začali zvoniť do kostola po prvýkrát. Musela rýchle dokončiť, čo treba na večeru, len čo
         stačila vziať vlniak a kabát. Dnes po prvýkrát cítila niečo pri piesni: „Čas radosti,
         veselosti“… a to evanjelium, hlásané anjelmi pastierom tam na betlehemských lúkach, bolo
         jej dnes ako nové.
   </p>
   <p>
    Napriek tomu nemohla sa ani konca dočkať; z kostola vyšla medzi prvými. Vošla do prvého,
         jasno osvieteného obchodu a nakúpila toľko dobrých vecí, že ani pre Kačenku by nebola mohla
         viac nakúpiť; aj sviečky, aj cukríky. Vošla k hájnikovej žene, či ešte nemá nejaký odhodený
         stromček, ktorý nikto nekúpil. Mala na šťastie; bol pekný, neveľký ale s krásnou korunkou.
         Tak vrátila sa s plnými rukami a s plným srdcom.
   </p>
   <p>
    Brat jej vyšiel v ústrety. Zadivil sa, čo komu nesie, a kde sa toľko baví. Nemala slov,
         aby mu mohla vysvetliť. „Nepýtaj sa“ povedala mu, „však uvidíš; radšej mi pomôž?“
   </p>
   <p>
    Bol rád, že po týždňoch po prvýkrát ju videl usmiať sa, a to dnes, keď myslel, že od
         žalosti nebude ani kam sa podieť.
   </p>
   <p>
    Nuž pripravili stromček. Tam v kostole — hoci to nemala v modlitebnej knižke — vzdychla
         k nebesiam: Ó, Pane Bože, nebeský Otče! Keď si nás tak miloval, že si nám svoje jediné
         Dieťa daroval, pošli mi to dieťa, aby som mu mohla dobre urobiť; však ty vieš, kde je!“
         Nikdy ešte neverila, že ju Boh vyslyší v ničom; dnes verila.
   </p>
   <p>
    Napriek tomu, že už bol stromček hotový, i večera prichystaná, vkradla sa znova úzkosť
         do jej srdca. Veď dieťa neprichádzalo! „Môj Bože, pošli mi ho!“
   </p>
   <p>
    Rozpovedala bratovi, čo sa stalo, a že pes snáď zahnal dieťa, a ona nevie, kde je teraz.
   </p>
   <p>
    „Neboj sa,“ tešil ju, „veď ono príde!“ Hľadel na ňu zboku; zdala sa mu ako zmenená,
         lepšia než inokedy. A keď štekot psa oznámil, že niekto prichádza ku dvoru, išiel sa sám
         pozrieť von, dva-tri razy; vždy nadarmo. Konečne vyšiel pred bránu, a — ach, že nešiel
         hneď, veď tam v kútiku schúlené sedelo dieťa, celé skrehnuté zimou, a plakalo!
   </p>
   <p>
    „Čo tu robíš, prečo nejdeš dnu?“ spytuje sa neobyčajne prívetivo; veď aj jemu bolo, ani
         čo by videl malú Kačenku.
   </p>
   <p>
    „Kázali mi prísť,“ vykoktalo dieťa, „ale sa veľmi bojím vášho psa.“
   </p>
   <p>
    „Neboj sa, poď so mnou, on nekúše!“
   </p>
   <p>
    Poslúchlo, ale musel ho viesť. Bolo celé skrehnuté. Vo dverách stalo sa niečo, čo ani
         on, ani dieťa nečakalo. Sestra im vybehla v ústrety, objala malú, bozkala, a s plačom, keď
         ju vtiahla do teplej kuchyne, dala sa rozväzovať zauzlenú plachetku.
   </p>
   <p>
    Vyšiel pozrieť do maštale, aby nevidela, že aj on má oči plné sĺz. Keď sa asi o pol
         hodiny vrátil, bolo dieťa už umyté, učesané, obuté v teplých papučkách, oblečené. Krásne
         tmavé očká mu len tak svietili z úzkej tváričky.
   </p>
   <p>
    Neskoro dnes u Lehotských večerali, lebo najprv sa radovali z radosti dieťaťa, a len
         potom sadli k stolu. A divné; mladej žene bolo tak vôkol srdca, ani čo by ten v
         betlehemskej maštali narodený Syn Boží sedel s nimi za stolom.
   </p>
   <p>
    „A čo spravíš s malou Aničkou zajtra?“ spytuje sa brat, keď dieťa nevýslovne blažené
         usnulo v teplej postieľke.
   </p>
   <p>
    „Nechám si ju miesto Kačenky, kým muž príde, alebo kým sa jej otec nevráti. Lebo
    <span class="emphasis">
     <em>
      „tak miloval Boh svet, že svojho jednorodeného Syna dal,“
     </em>
    </span>
    — i ja by
         som rada preukázala nejakú lásku ľuďom!“
   </p>
   <p>
    „Dobre máš; a hneď nám nebude tak smutno!“
   </p>
   <p>
    Svetlá stromčeka dohárali. Jedlička rozvoniavala. Dieťa spalo. V smutnom, predtým
         zľadovatenom srdci mladej ženy rozlial sa teplý lúč novej lásky Božej, a v nebi panovala
         radosť, veď boli narodeniny Ježiša, Syna Dávidovho a Božieho! Hallelujah!
   </p>
   <p>
    <span class="emphasis">
     <em>
      (1906)
     </em>
    </span>
   </p>
   <p>
   </p>
  </div>
 </body>
</html>
