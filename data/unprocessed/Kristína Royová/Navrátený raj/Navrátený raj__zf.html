<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523132">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    „No, ale už toho mám naozaj dosť!“ zamračil sa kováč Sabol. Nie veľmi úctivo zabuchol
         pritom Bibliu veľkého formátu a vstal od stola.
   </p>
   <p>
    „Čo sa hneváš?“ užasla jeho švárna, statná žena, „však keď vždy čosi proti vôli
         nachádzaš, radšej to Sväté písmo ani neber do ruky.“
   </p>
   <p>
    „Ale — koho by to nehnevalo!“ utrel kováč ako na ospravedlnenie kožené dosky svätej
         knihy. „Išiel som hľadať v našej Biblii, či je tam tiež napísané, že Kristus Pán žiada, aby
         sme milovali nepriateľov a aby sme dobrorečili tým, ktorí nám zlorečia a za tých, čo nás
         utískajú, sa modlili. A ono je to naozaj aj tu!“
   </p>
   <p>
    „Bolo tam odjakživa, prv než sme sa my dvaja, Šimonko, narodili!“ Kováčka rozprestrela
         pred seba rukávce, na ktorých pred tým horlivo šila. „Však sme sa to v škole učili.“
   </p>
   <p>
    „No, áno, ale ten, čo to tu nedávno u Hanesov bol, dokazoval zo svojej knihy, že čo
         Kristus Pán káže, my to vraj doslovne musíme naplniť a že len ten je kresťanom, ktorý tak
         činí. To ti bola voda na mlyn pre ujca Martiša!“
   </p>
   <p>
    „Prečo?“
   </p>
   <p>
    „Či nevieš? Minulý týždeň prišlo na obec písmo o tie siroty po nebohom Jožovi Hladkom.
         Odkedy sa priženil do H. býval tam. Keď zostal na vojne, jeho vdova neprišla sem, ale keď
         pred dvoma mesiacmi zomrela, začalo sa hovoriť, čo s tými ich sirotami.“
   </p>
   <p>
    „O tom viem od richtára. No, ako ste tú vec skončili? Keď si v sobotu prišiel z toho
         zasadnutia, videla som, že si nahnevaný, ani som sa nepýtala.“
   </p>
   <p>
    „Nuž, ťahala sa vec sem-tam, h.-ská obec, že deti chovať nebude, keď ich otec bol od
         nás, a naši zas, že tu nič a nikomu nenechal. Roky bol preč, jeho deti sa tu ani
         nenarodili, tak čo my máme s nimi? Ale vrchnosť rozhodla a prinútila nás, že deti patria
         predsa len do otcovej obce, aby si ich chovala, už či po domoch, alebo zaplatila za ne v
         niektorom sirotinci. A tu sa ti ohlásil ujec Martiš, aby sme tie deti nedávali z obce. Kde
         vraj toľkí vyžijeme, ešte aj ich tá zem vychová, a začal hneď, že Pán Ježiš Kristus káže,
         kto by také dieťa prijal v Jeho mene, že Jeho prijíma. Prosil nás, aby sme s tými deťmi
         nevypovedali z obce Syna Božieho, až tu zakričal mlynár Hučko: „No, ujček, tak si ich
         vezmite vy, aj s tým Božím požehnaním, ktoré nám sľubujete. Vaše ste už odchovali,
         porozchádzali sa vám, ktoré kam, žena vám umrela, ste sám. My veru ani jeden nemôžeme našim
         ženám doviesť k tým ich ešte cudzie deti. Máme každý toho svojho dosť!“
   </p>
   <p>
    „Myslel som ja,“ hovoril ujec, „hneď na to, len pre tú moju samotu som sa nehlásil o
         deti, keď také malé potrebujú matku! No, máš pravdu, synku, veď sa Pán Ježiš sám o nás
         postará a dá mi toľko múdrosti, aby som tým chudiatkam mohol byť aj za otca aj za matku.“
   </p>
   <p>
    Tak to vtedy povedal ujec — my sme mysleli, „reči sa hovoria a chlieb sa je“ — ale keď
         včera deti skutočne prišli, on si ich naozaj k sebe vzal.“
   </p>
   <p>
    „A z čoho budú žiť?“ mladá žena narovnala prelestnú
    <sup>
     [
     <a class="footnote" href="#ftn.id2504522" name="id2504522">
      1
     </a>
     ]
    </sup>
    postavu, zložila prácu a upierajúc čierne oči na mužovu tvár, rečie — keď
         nedostáva odpoveď — s mračnom na hladkom čele: „Pre nás z.-ské ženy, to nie je veľká
         chvála, že sa v celej obci nenašla ani jedna, ktorá by chcela činiť to, čo Pán Kristus
         káže. Jedny nemôžu preto, že majú primnoho detí a druhé snáď primálo. Ujec Martiš žije už
         roky medzi nami, ako káže Slovo Božie. Vlastné deti pekne povystrájal, majetkom sa s nimi
         podelil, len toľko si nechal, aby i so starou tetičkou mohli žiť chudobne. Dnes on, bývalý
         gazda, chodí tu a tam nádenníčiť, namiesto kráv majú len kozu a tri ovečky, čo im pasie
         obecný pastier. Stará vdova Suchá ho opiera za tú roličku, čo už roky užíva, aj chleba mu
         napečie, no je sama už len akoby duša do nej chodila spávať, čo povie tá na tú rozmnoženú
         prácu, to veru neznám…“
   </p>
   <p>
    „Prečo mi to tak rozprávaš?“ zagánil kováč, „azda som ja mal tebe tie deti doviesť.
         Chcela by si ich ty!?“
   </p>
   <p>
    „Nikto sa ma nepýtal! Však ja nemám čo u vás chcieť. Vzal si si ma chudobnú, nič vo
         vašom dome nie je moje — neraz mi to tvoja mať povedala — ja veru u vás, keby som aj ako
         chcela, nemôžem robiť to čo káže Pán Kristus. Škoda o tom hovoriť! Ale to musím povedať,
         ľúbi sa mi, že v našej obci žije ujec Martiš a zabránil, aby Pán Ježiš Kristus nebol od nás
         z dediny vyhnaný.“ Mladá žena vyšla z izby a kováč stál chvíľu pri okne s netakým mračnom
         na čele.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504522" name="ftn.id2504522">
        1
       </a>
       ]
      </sup>
      <span class="emphasis">
       <em>
        prelestný
       </em>
      </span>
      — pôvabný, nádherný
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504596">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Medzitým v chalúpke pri potoku, ako ju v dedine menovali, vžívala sa malá rodina do
         budúceho života.
   </p>
   <p>
    Tetička Suchá, ktoré meno jej netak pristalo, nastlala práve posteľ perinami po nebohej
         Martišovej, čo deťom zostali po matke. Upratala tú trošku ich šatočiek do novej truhly,
         ktorú priviezli so sebou, kde ležalo po otcovi i matke trochu šiat. Porozvešovala riady, čo
         deťom po matke nechali tam v H. tí, ktorí ostatné rozkradli… Deti, asi šesť-sedem ročný
         chlapec Ondriško a štyri-päť ročné dievčatko Iľuška, upratovali si svoje malé pamiatky a
         hračky v kútiku pri peci. Domáci pes Zahraj sa im tak múdro prizeral, akoby od jeho rady a
         úsudku záviselo mnoho. Izbietka bola chudobná, aké v takých starých chalúpkach bývajú, ale
         čistá. Pri oknách mala pevnú dubovú lavicu s operadlom, tiež taký stôl, prikrytý bielym
         obrusom, na ňom bochník chleba, zakrytý uteráčkom, vedľa neho ležala veľká Biblia a
         niekoľko knižiek. Okná boli čisté a výhľad nimi na potok a na čerešňový sádok za tým
         potokom. Tretím polokienkom vidno do dvora, kde predtým upratoval kadečo trocha zhrbený
         starec. Pekné strieborné vlasy padali mu na plecia ako rám okolo obrazu. Pristali k tej
         prívetivej tvári. Za mladi musel sa honosiť krásou, dnes už len veľké modré oči, plné
         svetla, rozprávali o nej.
   </p>
   <p>
    Keď sa starec narovnal, vidno ešte, že to bola štíhla, švárna postava za mladi. Ach, veď
         v celom Z. nebolo kedysi krajšieho mládenca nad Martišech Petra!
   </p>
   <p>
    Starec vnišiel do izby, púšťajúc za sebou dverami slnečnú záplavu.
   </p>
   <p>
    „Dobre, že idete, ujček,“ vítala ho žena, „ja som už hotová a musím sa ponáhľať domov.
         Chlebíček som vám priniesla, v komore máte trochu mlieka, aj kyslého aj sladkého, zápražku
         som vám spravila aj mrveničku, už si len vody zohrejete. A nech vás tu Pán Boh spolu
         opatruje! Periem dnes Zadným, vzala som si vaše a niečo z detských vecí. Ostatné ešte majú
         čisté. Nie je toho mnoho, chúďatká, ale veď Syn Boží mal ešte menej, On sa o ne postará!“
   </p>
   <p>
    „Máte pravdu, Kačka, On nám vo všetkom pomôže. Pekne vám ďakujem, kým sa odslúžim a
         prosím vás, vezmite deti so sebou, aj aby nabudúce trafili, keď by som ich posielal pre
         vás, aj im ukážte cestu do horárne, musím odkázať niečo pánu horárovi. Onehdy ma o čosi
         prosil a nemohol som, snáď s tým počkal.“
   </p>
   <p>
    Asi o pol hodinu kráčali už obe deti, vedúc sa za ruky, širokým chodníkom do hory. Ba,
         tak im to pekne pristalo! Veveričky nakúkali na ne z konárov voňavých jedlí, drozd, žlna,
         ďateľ ako o závod prespevovali, i kukučka sa prihovárala: kukuk! Bosé detské nôžky sa
         ponárali do machových podušiek, slniečko bozkávalo im nepokryté hlavy; chlapcovi
         čiernovlasú a dievčatku zlaté kučerinky okolo tvári. Vyzerali práve ako zlatožiara. Hoci
         mala malinká len starú kmentovú košieľku, strakatú sukničku, všetko na nej bolo pekné.
         Najkrajšie tie srnčie, nevinné oči, ktoré hľadeli do sveta spomedzi zlatých rias tak
         dôverne a otázne, akoby sa detská dušička na všetko, čo neznala, chcela povypytovať, najmä
         odkiaľ jej príde to dobré, ktoré čaká… Nemala ešte celkom päť rokov, tak ako ani braček
         nemal ešte sedem rokov. Jeho polokrúhlu, zádumčivú tváričku, opálenú od slniečka, ožiaroval
         blesk čiernych očí. Hladeli smelo a vážne na tento svet. Ak vyrastie, netaký švárny
         mládenec bude z neho!
   </p>
   <p>
    „Kam idete, deti?“ zaznel neďaleko hlboký, prísny hlas a zastavil malých pútnikov.
   </p>
   <p>
    Dievčatko uprelo nevinne svoje srnčie oči do tvári pekného pána, čo zastal pred nimi s
         puškou na pleci. —
   </p>
   <p>
    „Ideme, prosím, do horárne,“ odpovedal chlapec.
   </p>
   <p>
    „A čo tam?“
   </p>
   <p>
    „Deduško Martišech nás poslali!“
   </p>
   <p>
    „Tak? To ste vy tie jeho deti?“
   </p>
   <p>
    „Áno, prosím,“ ohlásila sa i malá. „To sme my, čo si nás deduško vzal na miesto Pána
         Ježiša.“
   </p>
   <p>
    „Hm! A čo odkazuje deduško do horárne?“
   </p>
   <p>
    „Vy ste snáď pán horár?“ domýšľal si chlapec. „Deduško že nemal vtedy čas, keď ste ho
         čosi volali. Pýta sa, či vám ešte niečím môže poslúžiť.“
   </p>
   <p>
    „Môže, len sa vráťte. Dám deduška pozdravovať, nech si zajtra ráno prinesie tú starú,
         tenkú kosu, on už uhádne načo. Aj vy prídite s ním, mám pre vás tiež prácu. Chlapček, však
         ty máš iste už sedem rokov, vaša dedina je tiež v horách, poznáš hríby?“
   </p>
   <p>
    „Poznám všetky, zlé aj dobré. Neraz som s mojou mamičkou zbieral. Aj Iľuška už pozná,
         ktoré sú zlé…“
   </p>
   <p>
    „No, tak poďte so mnou.“
   </p>
   <p>
    Horár pokročil na bočný chodník. „Do tejto seči nikomu nedovolím chodiť, pretože sú tu
         malé stromky, len vlani ujaté,“ hovoril, keď preložil Iľušku cez pichľavý drôt a pomohol
         preskočiť i chlapcovi.
   </p>
   <p>
    „Aj my sme raz s mamičkou sadili sadenice, učila ma, aká je to škoda, keď sa také
         stromky polámu.“
   </p>
   <p>
    „To si ty teda mudrc, dáš pozor aj na malú. Odtrhni tam tie tri veľké lopúchy a poďte.“
   </p>
   <p>
    „Joj, jój, koľko hríbov!“ zatlieskala rúčkami malá, „a aké pekné, mladé!“
   </p>
   <p>
    „Pozbierajte si ich, kým sa vrátim, no len tie väčšie. Tie maličké nech ešte narastú.“
   </p>
   <p>
    Horár spravil z lopúchov kornút, podal šťastným deťom a zanechal ich pri ich bohatstve.
   </p>
   <p>
    „Tieto plávky zoberieš do zásterky, Iľuška, tie si upečieme k obedu! Tie druhé donesieme
         deduškovi, ak nám ich pán horár dá.“
   </p>
   <p>
    „Dá,“ prisviedčala malá s dôverou, „pán horár je dobrý!“
   </p>
   <p>
    Zvláštny výraz preletel ostrou tvárou navracajúceho sa muža. Ono sa nás to vždy dotkne,
         keď nám dakto dôveruje.
   </p>
   <p>
    „No, deti, už máte dosť?“
   </p>
   <p>
    „Dosť!“ jasala malá, otvárajúc zásterku. „Môžeme si to vziať domov?“
   </p>
   <p>
    „Môžete a už poďte. Ale, čo to ty tam robíš pri tom stromku?“
   </p>
   <p>
    „Bol taký omotaný aj pupencom, aj brečťanom, odtrhal som mu to, veď by nemohol rásť!“
         Horár pohladil chlapcove vlnité vlasy, pomohol deťom cez ohradu, doviedol ich na chodník,
         opakoval ešte raz, čo majú deduškovi povedať; a keď videl, aké šťastné sa ponáhľajú deti
         domov, vzdychol polohlasne: „A oni by ich boli nechali chodiť ako psíkov z chalupy do
         chalupy, alebo by ich boli zavreli do nejakej tej veľkej kasárne! Ten muž si ich vzal na
         miesto Kristovo. Verím, že si s nimi privlastnil viac, než len požehnanie.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523292">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Deduško Martiš dával podpory pod čerešňu. Mala tak mnoho ovocia, že ho tenké halúzky
         nestačili udržať. „Podivné!“ myslel, „ešte nikdy toľko nezarodila. Ty si vedel, Pane
         Ježišu, že mi tie deti dáš, preto si im prichystal toľko ovocia.“ Rozprával sa starec s
         dakým neviditeľným, ale prítomným. „Ochráň nám ten strom, prosím Ťa, Pane, pred tou
         rozpustenou chasou,
    <sup>
     [
     <a class="footnote" href="#ftn.id2523316" name="id2523316">
      2
     </a>
     ]
    </sup>
    aby mu neuškodila, veď ty to môžeš.“
   </p>
   <p>
    „Deduško, deduško!“ zaznie za ním.
   </p>
   <p>
    „Ale, deti, už idete?“ Starec prikľakol, rozovrel náručie a malinká, letiaca medzi
         stromami ako motýlik, už-už by sa hodila do toho náručia lásky, ale nemôže. „Deduško,
         pozri, mám plnú zásterku plávok a hľa, plný lopúch hríbov! Ondriško má ešte viac.“
   </p>
   <p>
    „No, tak to pozorne vysyp na trávnik a poď!“
   </p>
   <p>
    Poslúchla a okrúhle ramienka ovinuli sa okolo starcovho hrdla. Ružovú tváričku pritúlila
         k tej zvráskovatenej, dobrej tvári. Keď dieťa vysypalo celú zásobu dobrých správ, preniesol
         ho starec na lavičku a sadol si k nemu pod čerešňu.
   </p>
   <p>
    „Keď sme išli do hory, ukázal nám jeden ujček, že máme po chodníčku pri štreke bližšie.
         Ondriško sa tam v tom domčeku zastavil, ale už beží.“
   </p>
   <p>
    „No, tak pôjdeme dovnútra. Vy ste iste hladní, zavarím polievku, upečiete si plávky a
         budeme mať parádny obed.“
   </p>
   <p>
    „Deduško,“ volal chlapec zďaleka, „tá pekná pani v strážnom domčeku mi hovorila, aby som
         jej tie hríby predal, ale ja som povedal, že sa najprv vás musím opýtať a že ak dovolíte,
         prinesiem jej ich.“
   </p>
   <p>
    „Ukáž, Ondriško a daj aj tie Iľuškine, vyberieme najpeknejšie do košíka. Tak toto máme
         pre nás na večeru dosť a toto zanes. Je to dobrá pani a že ju dám pekne pozdravovať, aby si
         hríby vzala len ako darček. Neraz poslala mojej nebohej žene v jej nemoci dobrú polievku.“
   </p>
   <p>
    Ešte len začínali zvoniť na poludnie, sedela už malá rodina pri stole. Starec, ako starí
         ľudia, jedol sám málo, sýtil sa radostným pohľadom na zdravú chuť oboch detí.
   </p>
   <p>
    „Deduško, tá pani si nechcela hríby len tak vziať, čo sa im vraj už toľko odsluhúvate,
         veď si to u vás už dávno našla. Až keď som jej povedal, že po druhý raz, ak bude chcieť,
         jej donesiem predať, potom už bola spokojná.“
   </p>
   <p>
    Na druhý deň ešte len slniečko vstávalo zo zlatej svojej postieľky a kúpalo si tvár v
         kvapkách rosy, keď už v horách ozýval sa cvengot kosy, ktorú si deduško Martiš pobrusoval,
         aby mu lepšie vykášala po skladoch trávu a bujné lístie. Pred ním, opretý o mohutný osamelý
         dub, stál pán horár.
   </p>
   <p>
    „No tak, Martiš, ako sa vám žije, keď už nie ste sám?“
   </p>
   <p>
    „Ako sa mi žije?“ tvárou starca preletel slnečný úsmev. „Aj keď ma vy, pán horár,
         neporozumiete, ale poviem pravdu: Ako v nebi. Keď som sa dnes v noci pár razy prebudil a
         počul ten zdravý, detský dych a pomyslel, že už na mňa nebude z každého kúta hľadieť tá
         smutná samota, netak sa potešilo moje staré srdce. Veď človek nebol stvorený pre samotu.
         Dobre to Pán Boh v raji povedal, že človeku nie je dobre byť samotnému. A keď som začal
         premýšľať, ako sa to len stalo, že sa tí malí u mňa ocitli, zas mi napadli slová:
    <span class="emphasis">
     <em>
      „Kto by prijal také dieťa v mojom mene, mňa prijíma.“
     </em>
    </span>
    A tu akoby sa
         naša stará izba premenila zrazu na tú betlehemskú jaskyňu, kde to Syn Boží odpočíval raz
         ako malinké dieťatko v jasličkách. Veľmi ma to potešilo, že som v tých sirôtkach smel Jeho
         prijať a tak že On od tejto noci bude prebývať s nami. Preto hovorím, že ako v nebi. Veď
         len tam je nebo, kam sa On skloní. — Ej, ale musím kosiť, aby rosa neuschla.“
   </p>
   <p>
    „Tak ľahko neuschne!“ zamračil sa horár, „koste len pomaly, nechcem, aby ste skoro
         prišli po deti, nech si to jahodnisko povyberajú. Však môžem sem vľavo zájsť, tam jahôd
         niet,“ mienil starec a už sa rozohnal so svojou úzkou kosou.
   </p>
   <p>
    Horár pokročil za deťmi. Keby sa Iľuškina suknička nečervenela, ani by ich nevidel medzi
         bujnými kermi.
   </p>
   <p>
    „Pán horár ide!“ tešila sa Iľuška. Bolo jej v báječnej tíšine hôr — v tom zelenom mori —
         trochu clivo.
   </p>
   <p>
    „Prosím, pán horár,“ ohlásil sa Ondriško, „už máme džbán plný! Vzali sme si košík na
         hríby, dal som do neho mladé lopúchy, mohli by sme do neho vysypať jahody, je ich tu ešte
         mnoho!“
   </p>
   <p>
    „Ba, veľmi mnoho! A také veliké!“
   </p>
   <p>
    „Nie, deti, škoda by bolo, ovocie presýpať. Poďte so mnou. Tieto prvé zanesiete pani
         horárovej, bývame tu dosť blízko. A tie ostatné potom budú všetky vaše.“
   </p>
   <p>
    Ej, mali deti čo rozprávať deduškovi! Aká pekná a dobrá pani je pani horárová, aké im
         dala dobré raňajky, ešte aj po kuse chleba za tie jahody. Ale že tam majú štyroch psov, no,
         aj krotkú srnku.
   </p>
   <p>
    Domov navracali sa potom bohatí. Niesli si plný krčah i plný košík jahôd, a tie v tom
         košíku im odkúpila pani strážniková a že priam na obed piekla koláče, aj im každému dala po
         kuse. Pre deduška priložila ten najväčší.
   </p>
   <p>
    Tak začal život pre obe siroty v z.-skej doline.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523316" name="ftn.id2523316">
        2
       </a>
       ]
      </sup>
      <span class="emphasis">
       <em>
        chasa
       </em>
      </span>
      — mládež, mladí ľudia; skupina veselých mladých ľudí;
               zberba (expres.)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507046">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    O dakoľko týždňov neskôr vracali sa Sabolovci domov z L. Pochovali tam bratovu ženu. Muž
         jej pred pol rokom odišiel do Argentíny, nechal žene i hospodárstvo i päť malých detí,
         najmladšie len pätnásťmesačné. Pracovala úbohá žena nad svoje sily a možnosti. Veď nemal ju
         kto zastať, ani podoprieť. Matku mala starú a bezvládnu, práca ju hnala až i dohnala.
   </p>
   <p>
    Prišlo to rodine netak nečakane a znenazdania!
   </p>
   <p>
    Stará Sabolka kráčala len sama s nevestou, syn ich predišiel.
   </p>
   <p>
    „Ach, čo len budeme robiť, čo len hriešni budeme robiť?“ bedákala žena. „Kto by mi to
         bol len povedal, že si ja mojej Ivke budem hľadieť do hrobu?“
   </p>
   <p>
    Netak si Sabolka na tom zakladala, že syna priženila do dobrého domu. Neraz tú nevestu
         dávala za príklad mladšej neveste, vážila si ju ani dcéru. Že syn išiel ešte privyrábať do
         Argentíny a že nevesta bola hotová všetko zastať, len aby sa zbavili dlhov, do ktorých sa
         dostali pri stavbe stodoly, to ju ešte vo svokriných očiach pozdvihlo. A teraz tie usilovné
         ruky, čo tak dobre pristali do Sabolovského rodu, na prsiach zložené, už si odpočívajú v
         čiernej zemi. Čo len bude ďalej? Syn sa vrátiť nemôže, mnoho by škodoval,
    <sup>
     [
     <a class="footnote" href="#ftn.id2507101" name="id2507101">
      3
     </a>
     ]
    </sup>
    veď si ešte ani na cestu nevyrobil. Keď sa dá majetok do árendy,
    <sup>
     [
     <a class="footnote" href="#ftn.id2507113" name="id2507113">
      4
     </a>
     ]
    </sup>
    nebude z neho úžitku. Dobytok treba tiež popredať, ktovie s akou škodou, lebo
         kto ho opatrí? A tie toľké deti? Ešte keby stará Kubíčka bola pevnejšia roba,
    <sup>
     [
     <a class="footnote" href="#ftn.id2507130" name="id2507130">
      5
     </a>
     ]
    </sup>
    ale takto…
   </p>
   <p>
    „Čo toľko nad tými deťmi bedákate, mamička?“ ohlásila sa konečne mladá žena, „však sú to
         vášho Jana a vašej Ivy. Nechajte svatke tie dve najstaršie a tie tri malé vezmite k nám,
         kým sa Jano vráti. Čo ich Janova čiastka, ktorú ste mu ešte nedali, nevychová?“
   </p>
   <p>
    „Ej, čo len nehovoríš! Či sa ja na staré kolená mám s deťmi trápiť?! Veď to potrebuje
         nielen jesť, ale aj opateru. Ty by si sa mi na to nedala a ja stará osoba — — —“
   </p>
   <p>
    „To najmenšie si vezmem na starosť, ale len ak mi dáte preň dosť mlieka a mydla. Kadečím
         ho chovať nebudem a špinavé ho na ruky nevezmem.“
   </p>
   <p>
    „Nuž, uvidíme, čo Šimon povie, veď také malé deti v noci kričia a on chce spať.“
   </p>
   <p>
    „To viem! Dobre jesť a dobre spať, to je jeho najhlavnejšie. Nechajte ma s ním spávať na výške,
    <sup>
     [
     <a class="footnote" href="#ftn.id2507178" name="id2507178">
      6
     </a>
     ]
    </sup>
    kým si ho trochu odchovám a naučím.“ Mladá žena pokročila rýchlejšie, zmizla v
         sade, stará obišla dvorom a dostala sa domov neskoro, lebo stretli ju tá a oná suseda,
         musela povykladať každej svoje krivdy, aké jej Pán Boh učinil.
   </p>
   <p>
    Nuž, ani sa nikto nenazdal, len keď zas do Z. pribudli tri deti. Boli to dve najstaršie
         po nebohej Ivke a tretie najmladšie. Nedivili sa tomu ľudia, veď prišli k rodine!
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507101" name="ftn.id2507101">
        3
       </a>
       ]
      </sup>
      <span class="emphasis">
       <em>
        škodovať
       </em>
      </span>
      — mať škodu
     </p>
    </div>
    <div class="footnote">
     <p>
      <sup>
       [
       <a class="para" href="#id2507113" name="ftn.id2507113">
        4
       </a>
       ]
      </sup>
      <span class="emphasis">
       <em>
        árenda
       </em>
      </span>
      — nájom, prenájom; dať do árendy — dať do
               prenájmu
     </p>
    </div>
    <div class="footnote">
     <p>
      <sup>
       [
       <a class="para" href="#id2507130" name="ftn.id2507130">
        5
       </a>
       ]
      </sup>
      <span class="emphasis">
       <em>
        roba
       </em>
      </span>
      — dospelá žena; silná žena (expres.)
     </p>
    </div>
    <div class="footnote">
     <p>
      <sup>
       [
       <a class="para" href="#id2507178" name="ftn.id2507178">
        6
       </a>
       ]
      </sup>
      <span class="emphasis">
       <em>
        výška
       </em>
      </span>
      — samostatná izba na bývanie (väčšinou len spálňa) v
               minulosti na dedine, umiestnená mimo obytného domu obyčajne nad hospodárskou
               budovou
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507217">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pani horárová Rozhonová mala v H. sestru. Bola vydatá za malým úradníkom. Jej muž pre
         ranu prinesenú z talianskeho bojiska, patril medzi invalidov. Vláda mu dala malú trafiku a
         umožnila ľahšie živobytie. Ale že Bojnický vždy len chradol, tak trafiku obsluhovala žena a
         najstaršie dievčatko, ktoré pritom muselo školu hodne zanedbávať. Ostatné deti, aby
         roztrpčeného, uboleného otca v maličkom byte neznepokojovali, rástli najviac na ulici. No,
         snáď preto, že ich rodičia slúžili tým fajčiarom, čo tak sebecky kazia povetrie všetkým
         ľuďom, bolo detstvo tých najmladších také zadymené, zasmušilé. Ani čo by na svete nerástlo
         na tisíce kvetov a nespievali celé zbory vtákov! V jedle, v šatstve, zakúsili deti hodne
         nedostatku. Najväčšia chyba však bola, že nikto nemal čas ich milovať.
   </p>
   <p>
    Ustaraná, životom uštvaná matka sa s nimi stále len vadila. Vždy museli počúvať výčitky,
         že nemyslia na to, aký je otec nemocný. Od otca počuli len: „Nerobte mi tu ten krik, choďte
         preč!“ Medzi ich dvoma bratmi, ktorí sa narodili ešte pred vojnou, a nimi, bol príliš veľký
         vekový rozdiel. Jeden z nich chodil do gymnázia, druhý sa učil v lekárni. Keď dakedy aj s
         nimi prišli, nevedeli sa už hrať, ani rozprávať. Ale že sa človek nemôže obísť bez nádeje,
         mali aj deti jednu nádej. Snívali, rozprávali sa o nej. Príde vraj raz ich tetička Žofia a
         vezme ich so sebou do z.-ských hôr, kde jej muž je horárom, a pritom ideálom malých
         synovcov. A hoci matka ich sny drsne križovala slovami: „Tetička Žofia by si vás vzala cez
         leto, ale strýc Karol nechce o vás počuť, keď ste takí neporiadni a neposlušní,“ oni
         napriek tomu vždy len dúfali, a malý Jožko uvažoval, že veď on by sa naučil poslúchať a že
         by všetko spravil, len aby ho ujček Karol mal rád. On toľko znepokojoval matku, až sa
         konečne odhodlala písať sestre.
   </p>
   <p>
    S týmto listom v rukách, sedela pani Žofia Rozhonová za tichého, nedeľného odpoludnia vo
         svojej izbe. Videla pred očami obraz toho smutného sestrinho života. Muž ani neumieral, ani
         neožíval. Čím bol slabší, tým mal viacej nárokov. Lekári nariaďovali dobre jesť, železité
         vína, atď., ale nebola priložená poukážka, za čo to zadovážiť. On sa už o nič nestaral, len
         aby mohol zosilnieť, ozdravieť. Na také výdavky trafika nestačila, i keď sa matka s deťmi
         čo najviac uskromnili.
   </p>
   <p>
    Po prvý raz opísala úbohá pani celú tú bezradostnú detskú biedu svojich malých, no i to,
         ako túžia a veria, že raz prídu do hôr a že im to márne všelijako vyhovára. Nepýtala už
         Bojnická sestru, aby sa zľutovala aspoň nad tými najmenšími, ako urobila vlani, a práve
         preto plakala pani Žofia nad jej listom. Vlani, chorľavá, nemala sily prehovoriť muža, aby
         jej dovolil vziať k sebe malých synovcov na pár týždňov. On mal rád poriadok v dome a
         pokoj, jeho vlastní dvaja chlapci boli tak dobre vychovaní, že stačil jeho pohľad, aby boli
         poriadni. Keď sa tí na druhý týždeň vrátia z gymnázia, otec ani nezbadá, že ich má doma.
         Vybúriť sa pôjdu do hory, ako to vždy robievajú. No, takíto nezbední uličníci, ktorých
         nemožno pustiť do hory, aby sa nestratili… Pani zakrútila hlavou. Jej išlo nadovšetko o
         muža, o jeho pohodlie, o jeho spokojnosť. No, čo má spraviť? Odoprieť sestre zas? S ťažkým
         srdcom vstala z pohovky. Počula na dvore mužov hlas, ponáhľala sa pripraviť mu olovrant.
   </p>
   <p>
    Horár, vníduc do izby, rozhliadol sa, domyslel si, kde je jeho žena, bo na pohovke ležal
         jej kvetovaný šál a na ňom odbehnutý list, znak, že tam predtým sedela. Keď sa natiahol na
         pohovke, mimovoľne roztvoril list — nemali nijaké tajnosti jeden pred druhým, boli
         skutočnými manželmi — jedno srdce a jedna myseľ. Ale nečítala ani pani Žofia list tak dlho,
         ako ho čítal jej muž. On nielen mal obraz rozprestretý, obraz neutešenej ľudskej biedy, on
         aj porovnával. Svoj, svojej ženy a svojich detí, život so životom tejto úbohej rodiny.
   </p>
   <p>
    Vlani nepôsobilo mu ťažkosť, povedať žene, keď bojazlivo spomínala rodinu, že sa mu
         nechce detský krik počúvať. Ba, prečo dnes udrela mu červeň do opálenej tvári, keď si na to
         spomenul? Čo videl jeho pohľad strnulo upretý do okna? Videl šedinami pokrytú hlavu, počul
         dobrý, starý hlas a ten hlas vravel:
    <span class="emphasis">
     <em>
      „Kto by prijal v mojom mene také dieťa, mňa
            prijíma.“
     </em>
    </span>
    ,On si vzal cudzie deti, hoci mu ich nemal kto opatriť, prijal v
         nich Krista a ty nedovolíš svojej žene, aby privinula vlastnú krv?‘ myslel.
   </p>
   <p>
    Keď priniesla pani Žofia kávu, prestrela na stôl a muž sa posadil oproti nej, videla
         hneď, že je akýsi nesvoj. Starosť vtiahla do jej srdca. Zabudla som list, on ho iste čítal
         a čaká, že budem prosiť za deti.
   </p>
   <p>
    „Žofia!“ Vzhliadla preľaknuto, hoci mužov hlas neznel tvrdo. „Napíš Berte, nech
         prichystá deti, prídeš v stredu pre ne, vezmeme všetky štyri tie najmenšie.“
   </p>
   <p>
    „Karol, ty skutočne dovolíš?“ Polo úžas, polo zajasanie vyznelo z jej hlasu. „A že
         všetky štyri? Predstav si ten hluk!“
   </p>
   <p>
    „Dve dovezieš ty a po štyroch týždňoch ich tam zaveziem a vezmem zas tie druhé dve, nech
         sa im stane po vôli.“
   </p>
   <p>
    „Ó, ako ti ďakujem!“
   </p>
   <p>
    „Neďakuj, práca bude tvoja! Mali sme tak urobiť už vlani. Nestalo sa mojou vinou.“ Horár
         dopil kávu, pohľadal cestovný poriadok a hneď aj zostavil žene plán. „To ti však hovoriť
         nemusím, aby si tam s prázdnym nešla. Hydiny máme plný dvor, vajec tiež máš, vezmi aj pre
         švagra aj pre ostatných a dovez mi toho Jožka a Karlíka!“
   </p>
   <p>
    Keď potom chcela pani horárová postaviť postieľku chlapcom do malej izbietky, vedľa
         spálne, muž nedovolil. „Máme dosť veľkú spálňu, chcem, aby spali s nami.“
   </p>
   <p>
    „Ba, čo je to, že je taký dobrý?“ starala sa. „Snáď mi len neochorie!“ Ale muž bol veru
         zdravý.
   </p>
   <p>
    Keď sa vrátila, netak si ju na železnici vítal. Mnoho mu chýbalo, keď ju nemal doma.
   </p>
   <p>
    Chlapci v prvej chvíli bojazlivo hľadeli na statného strýca. Popri ich otcovi pripadal
         im ako obor, no, netrvalo dlho, behali za ním ako psíky. Jeho psy im museli panáčkovať,
         labky podávať, srnka brala z ich rúk, čo jej dávali, krotká vrana, ktorú horár polozmrznutú
         doniesol v zime z hory a hoci bola na slobode, dosiaľ neuletela, sadala si im na plecia a
         na hlavu… Ach, bolo tu divov!
   </p>
   <p>
    V nedeľu ich vzal strýc k deduškovi Martišovi. Našli starca sedieť pod čerešňou na
         lavičke, obe deti pri ňom na trávniku. Rozprával im a čítal z Biblie o egyptskom Jozefovi.
   </p>
   <p>
    „Nedajte sa pomýliť,“ zavolal pán horár, „aj my budeme počúvať.“ Ľahol si do mäkučkej
         trávy, deti k nemu. Zdalo sa, že ani nepočúva, čo starec rozpráva, zato malí uličníci boli
         netak pozorní! A keď Iľuška tu i tam sa niečo opýtala, ani oni neboli ticho. Jožko sa veľmi
         hneval na tých zlých Jozefových bratov. Karlík sa rovno pustil do plaču, keď počul, že
         Jozefa hodili do studne.
   </p>
   <p>
    „Neplač!“ potešuje ho Ondrejko, „veď ho oni vytiahnu. Mňa to učila mamička.“
   </p>
   <p>
    Nuž, vytiahli, ale čože to osožilo, keď ho potom predali tým zlým ľuďom, ktorí ho
         zaviedli ďaleko, ďaleko… Nad tým sa už aj Iľuška rozplakala, a deduško povedal, že to, ako
         sa mu tam vodilo, budú rozprávať až druhý raz. Teraz aby vraj chlapci vyšli na čerešňu,
         Iľuške a Karlíkovi aby nazhadzovali.
   </p>
   <p>
    Ach, to bola radosť!
   </p>
   <p>
    „Vidíte, Martiš, už aj ja mám dve deti,“ začal horár, keď zašli trochu ďalej pod orech a
         posadili sa na brvne.
   </p>
   <p>
    „Veď vidím, pán horár. Kdeže ste ich nabrali?“
   </p>
   <p>
    „Vy ste mi k nim dopomohli.“
   </p>
   <p>
    „Ja? Ale ako?“
   </p>
   <p>
    „Hanbil som sa pred vami. A — abyste rozumeli, poviem vám celú pravdu.“
   </p>
   <p>
    „No, chvála Bohu,“ spokojne kýval starec hlavou, keď pán horár vyrozprával. „On nám vždy
         včas ukáže, čo máme robiť, čo by Jemu bolo milé a vzácne.“
   </p>
   <p>
    „Povedzte mi pravdu, Martiš. Už týždne sú vaše deti u vás. Mali ste ešte každý deň, čo
         ste potrebovali? Nemyslím len jesť, to sa v lete ešte nájde, ale aj iné.“
   </p>
   <p>
    „Chvála Pánu Bohu, všetko, ale všetko sme mali,“ tvrdil starec vrúcne. „Pokrmov hojnosť.
         Kozička nám dala mlieka a deti neraz už dostali od všelikoho jedno-druhé. Mnohí im už dobre
         urobili. Pani strážniková im dala obuv a veru dobrú, po svojich deťoch. Chodia jej v
         Čechách do školy. Aj šaty po svojej dcére sľúbila Iľuške pohľadať, ba už som aj ktorýsi
         grajciar odložil za jahody a hríby, aby bolo, až príde jeseň a chlapec začne chodiť do
         školy. No a radosti čo som už s nimi zažil, to sa nedá vysloviť! Aj vy jej zažijete, pán
         horár s tými vašimi chlapcami. Veľmi na chudiatkach poznať, že im bolo zle, hoci prišli od
         vlastných rodičov.“
   </p>
   <p>
    „Máte pravdu, bolo im zle,“ zamračil sa horár. V krátkosti opísal starcovi smutné
         postavenie svojej švagrinej a jej muža.
   </p>
   <p>
    „Chudáci!“ ľutoval ich deduško. „To tým deťom v našich horách a vo vašom dome je iste
         ako v raji. Dieťaťu mnoho netreba, aby bolo aj šťastné, aj spokojné, nech len má lásku a
         prívetivosť. Keď si len smie pobehať, poskákať, pokričať, kúsok chleba a nejaké to ovocie
         tak ho to nasýti, ako druhých hostina. A aj na tvrdom sa dobre vyspí.“
   </p>
   <p>
    „Máte pravdu, Martiš, dieťa patrí von, do prírody, medzi zvieratá, tam je jeho detský
         raj. Tak som ja kedysi rástol u svojich rodičov a vždy sa rád rozpomínam na svoje detstvo.
         Boli sme chudobní, ale sme sa mali radi a boli sme všetci spokojní. Od vtedy som už nikdy
         nebol taký šťastný, hoci sa nemám na čo žalovať. Deti mám poslušné, službu obstojnú, moju
         ženu však znáte. Mám zdravie a už aj niečo máličko na staré dni zhospodárené. Neraz myslím,
         prečo som už nie taký šťastný. Iste preto: z raja vyhnal našich prarodičov hriech a s nami
         je to tiež tak. Keď sme vyšli z raja detskej nevinnosti, už sa tam nikdy viacej nemôžeme
         vrátiť. Nie preto, že sme prestali byť deťmi, ale že je už po našej nevinnosti. Nedivte sa,
         že tak hovorím, nikomu by som to nepovedal, len vám, pretože sa mi zdá ako by ste vy,
         Martiš, ešte vždy zostávali v tom detskom raji.“
   </p>
   <p>
    „Zostávam, pán horár. Len v jednom je to ináč, ako myslíte. Ja som sa do neho vrátil, po
         dlhých rokoch.“
   </p>
   <p>
    Ďalej v rozhovore neprišli, bo prihrnuli sa deti. Niesli malého dudka
    <sup>
     [
     <a class="footnote" href="#ftn.id2505024" name="id2505024">
      7
     </a>
     ]
    </sup>
    s polámanou nožičkou a jeden cez druhého rozprávali, kde ho Zahraj našiel a ako
         mu ho vytrhli prv, než mohol ublížiť vtáčaťu.
   </p>
   <p>
    Asi o pol hodinu bol malý pacient s obviazanou nôžkou už na slobode. Snáď sa mu zrastie,
         veď mu ju pán horár obviazal medzi malé prútiky ako doktor, a opatril blatovým obkladom.
   </p>
   <p>
    „Pane Ježišu,“ modlil sa starec, keď jeho vzácni hostia — vyprevádzaní jeho deťmi —
         odišli: „daj sa aj jemu vrátiť do toho raja, tak, ako si pomohol vrátiť sa mne. Veď Ty si
         našimi dvermi, vedúcimi naspäť do kráľovstva neviny. Tie už nestráži anjel s plamenným
         mečom. Ty vystieraš náruč a voláš „poďte ku mne.“ Ó, daj, aby Ťa on skoro počul a išiel.“
   </p>
   <p>
    „Dobrý večer!“ zaznelo neďaleko lavičky, na ktorej sedel starec. Pred ním zastala švárna
         kováčka Sabolová. Niesla malé dieťa, zakrútené v bielej plachetke.
    <sup>
     [
     <a class="footnote" href="#ftn.id2505074" name="id2505074">
      8
     </a>
     ]
    </sup>
   </p>
   <p>
    „Dobrý večer, dcéra moja! Kam sa poberáš? To máš tú malú sirôtočku? Sadni si trochu.“
   </p>
   <p>
    „Rada, deduško, veď idem schválne k vám.“
   </p>
   <p>
    „Čo môžem, rád poradím.“
   </p>
   <p>
    Mladá žena vykrútila dieťa z plachetky a postavila si ho do lona. Bolo netak čistučké, vyškrobené
    <sup>
     [
     <a class="footnote" href="#ftn.id2505104" name="id2505104">
      9
     </a>
     ]
    </sup>
    a vymašľované.
    <sup>
     [
     <a class="footnote" href="#ftn.id2505116" name="id2505116">
      10
     </a>
     ]
    </sup>
    Bez bázne upieralo nevinné modré očká na dobrotivú starcovu tvár.
   </p>
   <p>
    „Najprv vám deduško, musím povedať, že sme si po nebohej švagrinej priviezli tri deti.
         Dve tie najstaršie a tohto najmenšieho. No, viete, čo nám tie dve urobili? Ušli! Ja sa im
         veru nedivím. Keby mňa tak boli za mala zaviedli do takého domu, ako je ten náš, aj ja by
         som bola urobila to isté.“
   </p>
   <p>
    „A čo je vo vašom dome takého, že deti utekajú?“ skúmal starec. „Však si ty k nim iste
         bola prívetivá.“
   </p>
   <p>
    „Odo mňa by sotva boli utiekli, ale svokra ich chcela mať vždy okolo seba. Tam doma ani
         matka, ani babička ich ešte k práci nepridržiavali, hoci veru chuderke Ivke by už boli
         mohli všeličo pomôcť. Zato u nás ich babička hneď netak k práci privrela! Od rána do večera
         ich preháňal; keď jej niečo po vôli nespravili, nuž veru aj dostali. Šimonovi stále na ne
         žalovala, ten ich okríkal, a tak chúdence deti, chodili ako mokré sliepky. S deťmi sme
         priviedli aj psa. Majú tam u našich troch a my nič. Ale veru tomu sa u nás tiež tak ľúbilo,
         ako aj tým sirotám. Kým bol priviazaný, vo dne v noci zavýjal a keď už začal behať po
         slobode, len sa naraz stratil. Počuli sme, že prišiel na staré bývanie a že ani len
         nevedel, čo vyvádzať od radosti, že je doma. A ešte povie niekto, že tá nemá tvár je bez
         rozumu. Keď to deti počuli, že pes trafil domov, to ich tak posmelilo, že jedno ráno, keď
         sme vstali, už ich nebolo. Čo sa ich všetci nahľadali! Ja nie. Išla som sa radšej pozrieť
         do L. a ony si tam sedeli na dvore, celé šťastné. Mysleli, chúďatá, že idem pre ne; chceli
         sa pustiť do kriku, ale keď som im povedala, že my ich viacej nechceme, keď ušli,
         uspokojili sa. Mne tým urobili zle, lebo som sa koľko-toľko mohla na ne spoľahnúť, zavarovali
    <sup>
     [
     <a class="footnote" href="#ftn.id2505203" name="id2505203">
      11
     </a>
     ]
    </sup>
    mi malého bračeka, mali ho rady. Tak som vás prišla poprosiť, deduško, či by
         ste niekedy dovolili nechať chlapca aj s vozíčkom tu u vás, keď idem okolo na zelnicu,
    <sup>
     [
     <a class="footnote" href="#ftn.id2505221" name="id2505221">
      12
     </a>
     ]
    </sup>
    aby mi ho ten váš Ondriško zavaroval. To je taký tichý, múdry chlapec.“
   </p>
   <p>
    „To by som ti rád urobil, dcéra moja, len keď sme my často všetci preč. Pán horár má pre
         mňa každý týždeň dva-tri dni nejakú prácu a tu vždy aj deťom niečo nájde, aby mohli zostať
         pri mne. Ale isté to nie je, kedy ma zavolá, tak ako ani ty nevieš, kedy pôjdeš na
         zelnicu.“
   </p>
   <p>
    „Na to som nemyslela, máte pravdu. Musím si nejako ináč pomôcť. No, či by ste mi deti
         nedali k nám varovať na druhý týždeň? Budeme stodolu môliť.
    <sup>
     [
     <a class="footnote" href="#ftn.id2505256" name="id2505256">
      13
     </a>
     ]
    </sup>
    Ráno by prišli k nám a večer by som vám ich poslala. Potrvá to tri dni.“
   </p>
   <p>
    „Ak dá Pán Boh zdravia, to ti rád poslúžim.“
   </p>
   <p>
    „Aby som nezabudla. Však viete, že znám vyšívať rukávce, spichla som
    <sup>
     [
     <a class="footnote" href="#ftn.id2505283" name="id2505283">
      14
     </a>
     ]
    </sup>
    aj pre vašu Iľušku jedny. Pani strážniková povedala, že jej pošije sukienky aj
         kabátky zo šiat po jej dievčati, také našské, nech sa od nás nedelí. Bude z nej pekná
         Slovenka.“ Kováčka vyňala krásnym vyšívaním zdobené rukávce, no, aj červený lajblíček.
    <sup>
     [
     <a class="footnote" href="#ftn.id2505303" name="id2505303">
      15
     </a>
     ]
    </sup>
    „Nech to deti potom zanesú pani strážnikovej.“
   </p>
   <p>
    „Ale, čo nehovoríš, dcéra moja, aké pekné! Vidíš, aký je Pán Ježiš dobrý a mocný?
         Koľkých vás nakloňuje, aby ste na tie moje deti pamätali?“
   </p>
   <p>
    „Myslíte, deduško, že to On robí?“
   </p>
   <p>
    „Pravda! Každá dobrá myšlienka medzi ľuďmi je od Neho. Pán Boh je láska. My sami zo seba
         milovať nemôžeme.“
   </p>
   <p>
    „Máte pravdu, darmo sa človek do toho milovania núti. Vám však veru nepadá ťažko
         milovať.“
   </p>
   <p>
    „Chvála Bohu, už nie, dcéra moja,“ usmial sa starec radostne. „Odkedy som svoje staré
         srdce oddal Pánu Ježišovi, aby si ho Svätý Duch zaujal, rozlial On svoju lásku v ňom. Keby
         si ty, dcéra moja, to isté urobila, netak by ti bolo dobre na svete. Si mladá, zdravá,
         veľmi by si sa mohla radovať aj z nebeských aj zo zemských vecí. Tak by ti bolo, ako keď po
         tuhej zime zasvieti slniečko.“
   </p>
   <p>
    „No, deduško, musím už ísť domov,“ vytrhla sa mladá žena z myšlienok, „ale prídem si k
         vám aj druhý raz posedieť a o takých veciach, čo ste mi hovorili, chcem rozmýšľať.“
   </p>
   <p>
    Starec poďakoval ešte raz a vyprevadil milú návštevu až na ulicu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505024" name="ftn.id2505024">
        7
       </a>
       ]
      </sup>
      <span class="emphasis">
       <em>
        dudok
       </em>
      </span>
      — vták; veľmi užitočný, u nás zákonom chránený
     </p>
    </div>
    <div class="footnote">
     <p>
      <sup>
       [
       <a class="para" href="#id2505074" name="ftn.id2505074">
        8
       </a>
       ]
      </sup>
      <span class="emphasis">
       <em>
        plachetka
       </em>
      </span>
      — plachtička na zabalenie dieťatka
     </p>
    </div>
    <div class="footnote">
     <p>
      <sup>
       [
       <a class="para" href="#id2505104" name="ftn.id2505104">
        9
       </a>
       ]
      </sup>
      <span class="emphasis">
       <em>
        vyškrobený
       </em>
      </span>
      (vyškrobené šatôčky) — vystužené pomocou
               škrobu
     </p>
    </div>
    <div class="footnote">
     <p>
      <sup>
       [
       <a class="para" href="#id2505116" name="ftn.id2505116">
        10
       </a>
       ]
      </sup>
      <span class="emphasis">
       <em>
        vymašľovaný
       </em>
      </span>
      — (vymašľované šatôčky) — vyzdobený
               mašľami
     </p>
    </div>
    <div class="footnote">
     <p>
      <sup>
       [
       <a class="para" href="#id2505203" name="ftn.id2505203">
        11
       </a>
       ]
      </sup>
      <span class="emphasis">
       <em>
        zavarovať
       </em>
      </span>
      (niekoho) — dať pozor na niekoho (zavarovať
               dieťa)
     </p>
    </div>
    <div class="footnote">
     <p>
      <sup>
       [
       <a class="para" href="#id2505221" name="ftn.id2505221">
        12
       </a>
       ]
      </sup>
      <span class="emphasis">
       <em>
        zelnica
       </em>
      </span>
      — zeleninová hrada, na ktorej je obyčajne vysadená
               kapusta
     </p>
    </div>
    <div class="footnote">
     <p>
      <sup>
       [
       <a class="para" href="#id2505256" name="ftn.id2505256">
        13
       </a>
       ]
      </sup>
      <span class="emphasis">
       <em>
        môliť
       </em>
      </span>
      (stodolu, holohumnicu) — upraviť (vymazať) povrch
               holohumnice mazivom — mazľavou hmotou pripravenou z mastnejšej hliny (ílu), vody a
               plevy
     </p>
    </div>
    <div class="footnote">
     <p>
      <sup>
       [
       <a class="para" href="#id2505283" name="ftn.id2505283">
        14
       </a>
       ]
      </sup>
      <span class="emphasis">
       <em>
        spichnúť
       </em>
      </span>
      — niečo narýchlo ušiť
     </p>
    </div>
    <div class="footnote">
     <p>
      <sup>
       [
       <a class="para" href="#id2505303" name="ftn.id2505303">
        15
       </a>
       ]
      </sup>
      <span class="emphasis">
       <em>
        lajblík, lajblíček
       </em>
      </span>
      — krátka vesta, živôtik
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505373">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Míňali sa dni i týždne. V nich jedni ľudia prichádzali na svet, druhí odchádzali.
         Chlapci v horárni so strachom počítali, koľko dní môžu ešte zostať u dobrej tetičky.
         Podvečer nížil sa nad svetom. Ním objatý, kráčal horár horami. Zamieril do húštia, bo počul
         stadiaľ žalostný detský plač a hneď za tým iný hlas, Ondrejka Hladkého: „Neplač, Karolko!“
   </p>
   <p>
    „Ale, keď tetička Žofka povedala, že my dvaja už musíme ísť domov, že prídu Marta a
         Imriško. A tvoj deduško povedal, že nás Pán Ježiš počuje, keď Ho prosíme. Je to pravda?“
   </p>
   <p>
    „Keď to deduško hovorí, tak istotne je to pravda. On všetko dobre zná.“
   </p>
   <p>
    „A ja som Ho prosil, aby sme ešte nemuseli domov, ale ma nepočul.“ Žalostný plač zavŕšil
         slová.
   </p>
   <p>
    Horár najprv sklonil hlavu, potom ňou prudko zakrútil, ako keď človek chce odohnať
         tlačiace myšlienky. Len že sa ony málokedy dajú odohnať.
   </p>
   <p>
    „Žofia,“ hovorí žene, príduc domov, „nemôžem dostať dovolenku, musíš zas len ty ísť pre
         tie deti. Ale som myslel, však vola nezjedia a nejaké miesto na spanie im pripravíme.
         Nechaj tých dvoch malých ešte tu. Vážil som ich, priam len čo začali priberať, nech si ešte
         poskáču. No, máš snáď s nimi primnoho práce,“ pozastavil sa, keď pani neodpovedala a mala
         oči plné sĺz. —
   </p>
   <p>
    „Práce s nimi nemám,“ odvetila ticho, zatláčajúc hlboký dojem. „Však si mi najal na
         pranie hájničku, i vydrhnúť dlážky chodí i niečo také. Ale prídu aj naši chlapci a keď ešte
         dve deti priberieme, bude ti to primnoho hluku.“
   </p>
   <p>
    „O mňa sa neboj! Viem, že ti je detí ľúto, mne tiež. Nechajme ich ešte trochu v tom raji
         a tie druhé s nimi.“
   </p>
   <p>
    Ej, ožilo netak v horárni na druhý týždeň! Priviedla pani Žofia ešte dve deti. Bledé,
         chudé, od ktorých sa oba chlapci odlišovali na nepoznanie. S nimi zároveň prišli aj jej oba
         statní šarvanci a tí svoj milovaný domov veru nepoznávali, najmä otca. Veď už tu nemuselo
         byť ticho, ako v kostole.
   </p>
   <p>
    „Počujte,“ povedal horár na druhý deň ráno, „takú bandu by bolo ťažko držať na uzde,
         musíme siahnuť po Božom slove, to vás skôr opanuje!“ A tak vtiahla do domu v horách ranná
         domáca pobožnosť a s ňou domáca kázeň bez tvrdosti.
   </p>
   <p>
    <span class="emphasis">
     <em>
      „Budú všetci učení od Boha“
     </em>
    </span>
    , napísané je v Biblii. Ale horár Rozhon
         našiel to tam až teraz a začal pravdivosť tých slov okúšať od tej hodiny, keď postavil seba
         i svoj dom pod moc a vládu Božieho slova. Začal si aj jeho Boh vyučovať, aby ako kňaz
         svojej rodiny zase on mohol učiť túto rodinu. S tým najnovším prírastkom získala najmä pani
         Žofia. Maruška bolo útle, smutné dievčatko, unavená tam z domova krikom svojich súrodencov.
         Veľmi rada zostávala s dobrou tetičkou, keď títo odbehli do hory vedno s bratancami. Doma
         dostávala viacej hrešenia, ako pokrmu, pomáhať matke sa jej nechcelo. Tuto hľadela, čo by
         len tetičke mohla pomôcť, veď tá jej hneď z príchodu povedala: „Ty budeš moja pravá ruka!“
         Ona pravou rukou! Ona, ktorá vždy musela počúvať, že nie je na nič súca! Netak sa usilovala
         dokázať tetičke, že sa nemýlila. Ustavične behala raz do kuchyne, rad do komory, zas do
         drevárne a zas do záhrady, pritom dostala na starosť sliepočky a malé kurčiatka a musela
         dávať pozor, kde mládky znášajú skoré vajcia. Veru jej tak dni utekali, ako keď sa niekomu
         pekne sníva. Chudá tvárička zaokrúhlievala, na líčka vystupoval rumenec.
    <sup>
     [
     <a class="footnote" href="#ftn.id2505511" name="id2505511">
      16
     </a>
     ]
    </sup>
   </p>
   <p>
    Ale nič sa tak nemíňa, ako krajec chleba v ruke hladného a pekné dni ľudského života.
         Sotva načneš týždeň, ani sa len nenazdáš, už je sobota. Tak priletel september. Leto s
         augustom uletelo, v sečiach
    <sup>
     [
     <a class="footnote" href="#ftn.id2505532" name="id2505532">
      17
     </a>
     ]
    </sup>
    začali už zrieť čierne maliny
    <sup>
     [
     <a class="footnote" href="#ftn.id2505544" name="id2505544">
      18
     </a>
     ]
    </sup>
    a príroda vyťahovala svoje najkrajšie rúcho. Každý chrobáčik, každé zvieratko,
         všetko sa ponáhľalo znášať svoje zásoby na zimu. Aj ľudia pozvážali obilie, v stodolách
         ozývali sa údery cepov
    <sup>
     [
     <a class="footnote" href="#ftn.id2505561" name="id2505561">
      19
     </a>
     ]
    </sup>
    a hukot stroja. V mestách i dedinách sa otvorili brány škôl, aby nimi mohli
         vtiahnuť budúci učenci.
   </p>
   <p>
    Aj Ondriško Hladkých bežal každé ráno pred ôsmou do z.-skej školy. Netak pekne mu
         slušali šaty, čo pani horárová pošila zo šiat svojich chlapcov. Boli z kožového menčestru,
         ktorý ani najväčší nezbedník zodrať nemôže, a tak možno z nich vyrásť. Od pani strážnikovej
         dostal topánky, tetička kováčka mu kúpila okrúhly klobúčik, za to, čo jej v žatve chlapca
         varovával, deduško obstaral už len šlabikár a iné veci, čo potreboval k nadobudnutiu
         múdrosti na začiatok.
   </p>
   <p>
    Chodil chlapec rád do školy. Mali tam nového pána učiteľa. Bol mladý, veselý a ako to tá
         nová móda kázala, vodil deti na prechádzky a tam ich vyučoval. Rád si mladý pán učiteľ
         zahral s deťmi, veď ešte nemal kedy zabudnúť, ako to bolo, keď ešte nebol taký múdry, ako
         dnes a mal v hlave samé hlúposti a často musel doma počúvať, raz od matky, raz od babky:
         „Ty si chlapče, miesto čerta! Čo len z teba raz bude!“
   </p>
   <p>
    Veru, kto za detstva nepatril k tým veľmi poriadnym deťom, ktorých povahu možno zobraziť
         výrokom: „Daj ma, pane, kde chceš, len ma ticho polož“, ten skôr uzná deťom, ktoré majú
         živé striebro v žilách miesto krvi. Pán učiteľ Biel uznal tiež, a tak sa stalo, že deti,
         zvlášť chlapci, čochvíľa za ním bežali ako osy za medom.
   </p>
   <p>
    „Náš pán učiteľ, to je, ani, no!“ chválili sa.
   </p>
   <p>
    Iľuška spočiatku vyprevádzala Ondriška až po školu, ale keď sa jej tam nezbedné
         chlapčiská vysmievali, zakaždým utiekla zahanbená. Čakávala bračeka radšej na rohu, celá
         šťastná, veď jej deduško povedal: „Čo by som ja robil sám, keby si mi aj ty odišla! Bolo by
         mi smutno!“
   </p>
   <p>
    Ale nesvietieva slnce deň čo deň; prídu aj dažde! Tak prišlo do chalúpky pri potoku dač
         nečakaná. Deduško chcel raz ráno vstať, že pôjde pomáhať tesárom, ako to už týždeň robil,
         no, nemohol sa narovnať. Že mu tá práca skočila do krížov a nie z nich von. Ani sa len
         pohnúť nemohol! A to priam vtedy, keď tetička Suchá už týždeň ležala, div ju kašeľ
         nepotrhal; nachladla pri praní prádla.
   </p>
   <p>
    Odpoludnia, keď Ondriško odišiel do školy a vzal si miesto obeda poslednú suchú kôrku,
         sedela Iľuška pri spiacom deduškovi. Spal po chvíľach už od rána a dievčatko starostlivo
         myslelo, čože to len bude, keď sa zobudí a nemajú nič na obed. Ráno ešte Ondriško navaril
         zemiakovej polievky, najedli sa všetci, ale obed už nemal z čoho uvariť. Ani múky ani masti
         nebolo v kasničke. Počula Iľuška, ako sa deduško ráno modlil, aby mu Pán Ježiš poslal
         niekoho, kto by sa oňho postaral. Nepochybovala ani trošku, že On iste niekoho pošle, áno,
         že sa postará, ale aj sama by rada niečo urobila pre deduška. Veď on spí. Kým sa zobudí,
         pôjde mu nazbierať čiernych malín. Veľmi rada jedávala čierne maliny, verila, že aj
         deduškovi budú také vzácne!
   </p>
   <p>
    Potichúčky vzala z poličky hlinený džbánok a vykradla sa von z izby i zo dvora. Bola
         rada, že ju Zahraj nevidel, veď on musí varovať chalupu. Asi po pol hodine doviedol ju
         chodníček až do bujnej seči. Našla maliny, bolo ich dosť a dosť, ale že boli vysoko, mohla
         len málo dosiahnuť. Pustila sa hlbšie a hlbšie za zadnejšie kríčky. Zaviedlo ju to hodne
         vysoko. Dodriapala si malé ruky i nôžky, ale džbánok mala už temer plný. Zrazu sa zbadala,
         že veď už dávno nejde po známom chodníku. Okolo nej len hory a hory. Vysoká tráva,
         papradie, v ktorom sa malá postavička strácala, a nikde ani vtáčka ani letáčka, nie to
         človeka. „Kade sa ja vrátim domov?“ pomyslelo dieťa, pobehlo ešte dakoľko krokov a na
         ustaranej tváričke svitlo. Na druhej strane seči dvíhali sa skaly a skládok, porastený
         krami a malými stromkami. Spomedzi nich vykúkala slamená strecha starej chalupy. Dievčatko
         pobehlo a o chvíľočku stálo celé zadychčané oproti nízkym dverám chalúpky. Tam na prahu
         zdvihol sa veľký chlpatý pes. Zavrčal zlostne a akoby zagánil na dieťa, no zostal na
         mieste.
   </p>
   <p>
    „Psíček, nehnevaj sa,“ oslovilo ho dievčatko milým hláskom, „neštekaj na mňa, idem sa k
         vám len opýtať, kade je chodník do dediny.“
   </p>
   <p>
    Pes tuším rozumel. Zavrel polootvorenú papuľu a pomaly schádzal za malou prositeľkou.
   </p>
   <p>
    „Nepokúšeš ma, pravda nie!“ Dôverčivo hľadeli krásne očká naň a malá bacuľatá rúčka
         položila sa na hlavu chlpáča. Nechňapol ju, ba zakrútil širokým chvostom. V tej chvíli
         otvorili sa dvere chalúpky a prísne: „Pozor, pakuješ preč!“ zavolala stará žena,
         schádzajúca rýchlo k dieťaťu. Pes uskočil.
   </p>
   <p>
    „Dobrý deň, tetička,“ pozdravila malinká rozmilo. „Prosím vás pekne, kade mám ísť do
         dediny?“
   </p>
   <p>
    „Kde sa tu berieš, dievočka? S kým si prišla?“
   </p>
   <p>
    „A — len sama. Išla som deduškovi na maliny. Tetička Suchá je chorá, neuvarila nám, ani
         chlebíčka nenapiekla, melivo máme u mlynára, a deduško je chorý, leží a nemá obed.“
   </p>
   <p>
    „A čia si ty?“ Žena pohladila rozcuchané vlásky.
   </p>
   <p>
    „Martišech deduškova.“
   </p>
   <p>
    „To si ty z tých detí, čo si vzal k sebe?“
   </p>
   <p>
    „Áno, on si nás vzal na miesto Pána Ježiša. Tetička, prosím vás, ukážte mi cestu.
         Ukážete?“
   </p>
   <p>
    „Pravdaže!“ Starena prešla si rukou zarosené oči. „No, veru si ďaleko zašla. Ba, že ťa
         deduško pustil!“
   </p>
   <p>
    „On ma nepustil, veď spí. Ondriško išiel do školy.“
   </p>
   <p>
    „Poď najprv dovnútra, musím si skončiť prácu. Ak si sa nenajedla malín, budeš iste
         hladná.“
   </p>
   <p>
    „Nejedla som, tetička, málo by bolo zostalo deduškovi.“
   </p>
   <p>
    O chvíľu sedelo už dievčatko v starej kuchyni. Starena mútila,
    <sup>
     [
     <a class="footnote" href="#ftn.id2505802" name="id2505802">
      20
     </a>
     ]
    </sup>
    z mútovníka
    <sup>
     [
     <a class="footnote" href="#ftn.id2505815" name="id2505815">
      21
     </a>
     ]
    </sup>
    naliala čerstvého cmaru do hrnčeka, odkrojila hodný krajíček čierneho chleba,
         potrela maslom.
   </p>
   <p>
    „Najedz sa, dievočka, kým si dokončím, potom pôjdeme.“
   </p>
   <p>
    Ó, s akou chuťou zahryzli drobné zúbky do chlebíka! Iľuška až teraz cítila, že má hlad.
         Žena skončila prácu, zaniesla cmar i maslo do komory, no, vzala so sebou aj džbánok s
         malinami. Vrátila sa s dvojnásobným džbánom. V jednom oddelení bol dopoly cmar a v ňom i
         guľka masla, v druhom maliny. Na vrch oboch dala chrenové listy, obviazala čistou konopnou
         utierkou. No, niesla i malý bochník chleba. „To vezmeš deduškovi, je čerstvý, prichystala
         som ho nášmu Paľovi, robí pri rubačoch, ale veď tomu dám z celého.“ Žena nebola prívetivá,
         ani milosrdná, ale keď ten jej zlý pes, ktorý už nejedného pokúsal, dieťaťu neublížil,
         nechcela sa mu dať zahanbiť. Čosi ju nútilo, aby malinkej urobila dobre.
   </p>
   <p>
    Zaviazala jej bochník do vlneného ručníka, samá ruža, spravila jej malú nôšku.
    <sup>
     [
     <a class="footnote" href="#ftn.id2505866" name="id2505866">
      22
     </a>
     ]
    </sup>
    — „Ten ručník môžeš mať na hlavu, ja ho už roky nepotrebujem. Pre džbán si
         prídem a ten váš donesiem.“ Ani sa Iľuška nenazdala, len už ju dobrá tetička Fúsková
         vyviedla zo seči i z hory. Po ceste dala si porozprávať, ako deti žijú u deduška, ba aj
         veršíky, čo už znala z Písma svätého jej Iľuška odrecitovala
    <sup>
     [
     <a class="footnote" href="#ftn.id2505890" name="id2505890">
      23
     </a>
     ]
    </sup>
    a pesničku milým hláskom zaspievala. Dozvedela sa od tetičky, že kedysi s
         deduškom chodila do školy, keď boli oba malí a že ona má v dedine sestru.
   </p>
   <p>
    „No, tak pozri, tu je ten najbližší chodník,“ ukazovala jej zrazu. „Prídeš po ňom až k
         zvonici a tam si už hneď doma. Tu máš džbán — veľmi nebež, aby si cmar nevyliala, pozdravuj
         deduška a že ho prídem navštíviť.“
   </p>
   <p>
    Oprená o planú hrušku, hľadela žena chvíľu za malou postavičkou. Vetierok rozfukoval
         ružovú sukničku dieťaťa, slniečko svietilo na zlatovlasú hlavičku a na ružičkovú nôšku. Len
         krídelká chýbali dieťaťu, vyzerala by ako anjelik. Žena zrazu zaplakala. Aj jej Evička bola
         asi toľká, keď zomrela. Potom už mala len samých chlapcov, tí sa jej kam ktorý rozutekali a
         ten, čo ju mal doopatrovať, vlani zomrel. Už sa len sama trápila s vnukom. Teraz myslela
         žena len na tú svoju prvú bolesť, keď jej Evičku zahrabávali do čiernej zeme. Po spoločnej
         chôdzi a rozhovore s dieťaťom bolo jej ako keď sa smädný človek napil dobrej čistej vody,
         tak milo okolo srdca. Pôjdem ich navštíviť, sľubovala si, keď dieťa zmizlo a rýchlo vracala
         sa domov.
   </p>
   <p>
    Medzitým docupkala Iľuška až do ich dvora. No, tam by sa jej bolo temer zle povodilo.
         Ani kvapku cmaru potiaľ nevyliala a tu bežal Zahraj naproti a len-len, že jej džbán z rúčky
         nevyrazil. Taký bol natešený! Brechal, skákal od radosti, ledva sa mu ubránila. Netak bola
         rada, keď za ňou zapadli kuchynské dvere. Zľakla sa, že tým zobudí deduška, ale nespal,
         veľmi sa jej aj on potešil.
   </p>
   <p>
    „Kde si mi bola, kuriatko moje? Už tak dlho ťa čakám! Myslel som, že si išla Ondriškovi
         naproti, ale on prišiel už pred chvíľou a išiel ťa hľadať k tetičke Suchej.“
   </p>
   <p>
    „Ach!“ začalo dievčatko rozprávať kde bolo, čo zažilo, čo tetička odkázala, ukazovalo
         prinesené veci.
   </p>
   <p>
    Tešil sa starec ako dieťa. Zahrievala mu srdce tá pekná láska dievčatka. Tak ďaleko
         zašlo, aby mu opatrilo obed! Chuti do jedla on nemal, no keď sa mu podarilo, bez toho, aby
         mu do hrnčeka nenapadalo z druhého džbána malín, naliať cmaru, netak si zahasil smäd, ktorý
         ho trápil. Aj chlebíčka si ukrojil malý kúštik a potrel maslom, ale jesť ho nemohol. Zato
         netak hodný krajec odkrojil pre Ondriška. Dobre len, že chlapec práve prišiel, veď už ledva
         to dokončil, taký bol zrazu starec slabý. Ondriško popratal cmar, čo dostal, najedol sa
         malín, zajedol chlebíkom. Iľušku deduško, keď sa trochu utíšil, volal, aby si išla
         odpočinúť k nemu na posteľ. Poslúchla ochotne, ako kuriatko pod matkine krídla, ukryla sa
         pod perinu, oprela ružovú tváričku o horúce deduškove líce a len čo stačila na otázku:
         „Bolia ťa nožičky?“ prikývnuť, už sa jej očká zavreli a dieťa zaspalo šťastným snom. Už ani
         tých niekoľko slov deduškovej modlitby nepočulo.
   </p>
   <p>
    Starcovi telesne bolo veľmi nedobre, cítil v boku, v chrbte, i v prsiach pichanie, v
         žilách ako samý oheň, no, v duši a v srdci mal takú dobrotu! Prijal to dieťa do domu na
         miesto Syna Božieho, no tak teraz cítil, že Ten, ktorého miloval a poslúchal, je mu tak
         blízko, ako to malé, unavené vtáčatko. Hovoril k Nemu a s Ním, až i sám zaspal.
   </p>
   <p>
    *
   </p>
   <p>
    Na druhý deň rozletela sa dedinou správa, že deduško Martiš ťažko ochorel na silné
         zapálenie pľúc. Prišla ho navštíviť stará Fúsková, uvidela hneď, že je s ním zle, rozbehla
         sa pre svoju sestru, Kostelnú. Na dvore stretla pána horára; ten hneď najal furmana a
         poslal pre doktora do L. Doktor potvrdil slová tetičky Kostelnej, že starec má silné
         zapálenie pľúc a pretože je už starý a slabý, sotva tú chorobu prekoná. V dedine bolo plno
         rečí a starostí, čo len s tými deťmi zas bude. Všeobecne sa hovorilo, že tým chúďatkám už
         nikdy nebude tak na svete, ako im bolo u deduška Martiša.
   </p>
   <p>
    Ondriško, ktorý rozumel, čo ženy medzi sebou hovorili, nechcel ísť ráno do školy, že on
         od deduška neodíde. Len mnohé prehováranie tetičky Kostelnej, že deduško by iste nedovolil,
         aby preňho vynechal školu; išiel predsa.
   </p>
   <p>
    Pán učiteľ po vyučovaní prišiel s ním navštíviť deduška. To chlapca uspokojilo. Iľušku
         chcela mladá Sabolová vziať k sebe, no, dieťa sa tak naľakane na ňu podívalo, že sa s
         plačom odvrátila a hovorí tu prítomným ženám: „Nechajme ju, kým ho ešte má, dosť bude času,
         keď jej ho Pán Boh vezme.“
   </p>
   <p>
    O tetičke Kostelnej hovorili ľudia, že je ako polovičný doktor, tak znala ľudí
         opatrovať. Mala veľmi ľahkú ruku a hoci bola na pohľad slabá žena, mala dosť sily a
         šikovnosti. Mnoho ťažkého už na svete prežila, muža mala dlhé roky chorého, rodičov i tri
         svoje deti doopatrovala, preto snáď bola milosrdná a cítila s ľuďmi v ich biedach. Ona
         vedela, čo treba chorému, aj keby to doktor nekázal. Mal teda deduško Martiš dobrú opateru,
         a jeho deťom po tie dni nič nechýbalo, v komore bolo plno dobrých vecí, veď ani jedna
         suseda neprišla s prázdnymi rukami.
   </p>
   <p>
    Prežil starý Martiš tri najhoršie dni, v ktorých ani nehovoril, ani nikoho nepoznal,
         prežil ešte tri. Vtedy, hoci neodpovedal na otázky ľuďom, s Pánom Bohom sa ustavične
         rozprával a tak do okna hľadel, akoby tam videl veľmi krásne veci. Prišiel podvečer. Okrem
         Kostelnej sedeli v izbe pani horárová a mladá kováčka; pri posteli stál pán horár s pánom
         učiteľom. Ondriško s Ilenkou sedeli na stoličke pri hlave. Všetci počuli, ako sa deduško
         modlil: „Viem, Pane Ježišu, drahý Synu Boží, že je so mnou zle. Nebojím sa smrti, veď ma
         zanesie k Tebe! Ale tie moje malé deti nemajú nikoho. Ilenka je ešte taká maličká! Rád by
         som ju trochu odchoval. No tak Ťa prosím, uzdrav ma, ako tú Šimonovu svokru. Ty to môžeš,
         veď si včera i dnes ten istý a budeš na veky. Amen.“
   </p>
   <p>
    Zložené starcove ruky sa od seba rozdvojili a zviezli z pŕs; starec si posunul hlavu na
         bok, krátko vzdychol a mladému učiteľovi sa zrazu zdalo, že teraz musí prísť čosi veľké. Po
         prvý raz počúval modlitbu veriaceho človeka a cítil: ak skutočne jestvuje Boh, tak takúto
         prosbu musí vyslyšať. Ženy ani nedýchali. Zbadali, že deduško spí. Kostelná sklonila sa k
         nemu, položila mu ruku na čelo: „Chvála Bohu, on sa potí!“ A bola pravda. Starec (čo posiaľ
         nijako docieliť nemohli) sa skutočne vypotil. Pichanie prestalo, takže mohol spať. Spal až
         do rána, a keď ráno prišiel doktor, potvrdil, že zapálenie je preč. Modlitba deduška
         Martiša mala primnoho svedkov, čochvíľa rozprávalo sa o nej v celej dedine. Len traja o nej
         s nikým, ani spolu nehovorili. Pán horár, jeho žena a pán učiteľ.
   </p>
   <p>
    Sú to slávne okamihy, keď sa duše postretnú s Bohom a raz navždy uveria, že žije, počuje
         a je ten istý, ako o Ňom svedčí Slovo Božie. V takýchto chvíľach sa rodia duše k novému
         životu. Veď uveriť v Boha, znamená, prijať Ho. A kto Ho prijal, prijíma s Ním ten nový,
         večný život, o ktorom Pán Ježiš hovorí:
    <span class="emphasis">
     <em>
      „Ja žijem, aj vy žiť budete.“
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505511" name="ftn.id2505511">
        16
       </a>
       ]
      </sup>
      <span class="emphasis">
       <em>
        rumenec
       </em>
      </span>
      — červeň (v lícach)
     </p>
    </div>
    <div class="footnote">
     <p>
      <sup>
       [
       <a class="para" href="#id2505532" name="ftn.id2505532">
        17
       </a>
       ]
      </sup>
      <span class="emphasis">
       <em>
        seč
       </em>
      </span>
      — mladý novovysadený porast na rúbanisku
     </p>
    </div>
    <div class="footnote">
     <p>
      <sup>
       [
       <a class="para" href="#id2505544" name="ftn.id2505544">
        18
       </a>
       ]
      </sup>
      <span class="emphasis">
       <em>
        čierne maliny
       </em>
      </span>
      — černice
     </p>
    </div>
    <div class="footnote">
     <p>
      <sup>
       [
       <a class="para" href="#id2505561" name="ftn.id2505561">
        19
       </a>
       ]
      </sup>
      <span class="emphasis">
       <em>
        cepy
       </em>
      </span>
      — primitívny nástroj na mlátenie obilia
     </p>
    </div>
    <div class="footnote">
     <p>
      <sup>
       [
       <a class="para" href="#id2505802" name="ftn.id2505802">
        20
       </a>
       ]
      </sup>
      <span class="emphasis">
       <em>
        mútiť
       </em>
      </span>
      (maslo — vlastne smotanu na maslo) — pripravovať maslo
               v mútovníku
     </p>
    </div>
    <div class="footnote">
     <p>
      <sup>
       [
       <a class="para" href="#id2505815" name="ftn.id2505815">
        21
       </a>
       ]
      </sup>
      <span class="emphasis">
       <em>
        mútovník
       </em>
      </span>
      — mútenica, maselnica, dbanka — na mútenie masla;
               „zariadenie“ na ručnú výrobu masla zo smotany
     </p>
    </div>
    <div class="footnote">
     <p>
      <sup>
       [
       <a class="para" href="#id2505866" name="ftn.id2505866">
        22
       </a>
       ]
      </sup>
      <span class="emphasis">
       <em>
        nôška
       </em>
      </span>
      (noška) — batoh, batôžok, do plátenného obrusa
               zaviazané veci; batoh sa nosil na chrbte, batôžok v ruke
     </p>
    </div>
    <div class="footnote">
     <p>
      <sup>
       [
       <a class="para" href="#id2505890" name="ftn.id2505890">
        23
       </a>
       ]
      </sup>
      <span class="emphasis">
       <em>
        odrecitovať
       </em>
      </span>
      — odprednášať rýchlo naspamäť, predniesť,
               prečítať
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578189">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ba, tak ten september uletel, ani sa ľudia nenazdali v usilovnej práci. Zotavil sa
         deduško Martiš napodiv rýchlo z tej ťažkej choroby. Tetička Kostelná povedala, že ho Božia
         a ľudská láska posilnila. Ona však sama mala na tom veľký podiel. Veď, aj, keď už nemusela
         zostávať v Martišech chalúpke, vzala si jej obyvateľov na starosť namiesto tetičky Suchej.
         Tú chuderu odviezli do t.-skej nemocnice. Každé ráno prišla Kostelná, porobila všetko po
         dome, opatrila deduška, deti i malé hospodárstvo, uvarila na celý deň. Prádlo brávala mladá
         Sabolová, že keď iné nemôže, no tak aspoň tým poslúži. Kostelná si tak veci riadila, aby
         mohla byť prítomná ráno, keď mal deduško s deťmi pobožnosť. Čítal im Sväté písmo, spievali
         i modlili sa spolu; potom Ondriško bežal do školy.
   </p>
   <p>
    Tam deti každým dňom mali pána učiteľa radšej, a čo mu len na očiach videli, všetko
         spravili. Ani za svet nebolo by ani jedno vymeškalo školu, najmenej Ondriško. Toho pán
         učiteľ vždy odpoludnia odprevadil domov a posedel si hodinu u deduška. Iľuška mu sedávala
         pritom na kolenách. Učila sa od neho pekné detské veršíčky, aj také veselé, o pyšnej žabe v
         močiari a iné. S deduškom čítavali Písmo sväté, a tu zas akoby pán učiteľ bol býval žiakom.
   </p>
   <p>
    Ondriško bol tým veľmi potešený, že sa deduško s pánom učiteľom mali radi. Preto deti
         chodili tak rady do školy, že tam bolo vždy čosi nové a spoločné. „To je naša škola, nám by
         bola hanba, keby sme ju mali nečistú!“ hovorieval pán učiteľ. Alebo: „To je naše drevo,
         netak s ním musíme šetriť, aby nám vystačilo do jari!“ A mali aj spoločného školského
         psíka.
   </p>
   <p>
    Prišiel raz, keď pršalo, len sa triasol od zimy a hladný, ako vlk. Bolo to priam, keď
         deti desiatovali. Skoro každý chlapec udelil mu zo svojho chlebíka. Na druhý deň prišiel
         zas. Na tretí už čakal ráno pri zavrených dverách a tak milosrdno pozeral!
   </p>
   <p>
    „Viete čo, deti? Nechajme si ho, nech nám varuje školu. Bude to náš spoločný pes. Snáď
         si ho len spolu vychováme,“ radil pán učiteľ.
   </p>
   <p>
    „Ale je taký škaredý!“ bránili sa dievčatká. „U Sabolov majú také pekné tri šteniatka!
         Dali by nám radi jedno!“
   </p>
   <p>
    „Dobre! Ale vy, dievčatká, musíte malého tuláka tak dlho vyháňať zo školy, kým sa odučí
         sem chodiť. Mne ho je ľúto, keď tak prosí.“
   </p>
   <p>
    „Však ho môžu vyháňať chlapci,“ hájila sa malá Dorka Mlynárech. „Keď ho oni naučili
         chodiť! My sme mu chlieb nedávali.“
   </p>
   <p>
    „My ho vyháňať nebudeme!“ ohlásil sa Ondrejko.
   </p>
   <p>
    „Veru, nebudeme!“ hrmelo školou. „My ho chceme!“
   </p>
   <p>
    Nuž, chlapci zvíťazili, psík smel zostať. Dali mu meno Špic, zato, že mal aj hlavu aj
         nos špicaté. Však špicatý bol celý, veď mu každá kostička trčala. Ale dokázalo sa, že mal
         mnoho pekných vlastností. Bol čistotný, poslušný, verný.
   </p>
   <p>
    „Však si ho my popravíme,“ povedal pán učiteľ a mal pravdu. Dobre sa Špicovi na tej
         spoločnej strave vodilo. Dostal chlieb, kašu, zemiaky, tu i tam kúsky mäsa a kostí,
         Ferdušech chlapci, čo vedľa školy bývali, donášali mu aj polievku a omáčku, ba niekedy aj
         mlieko, keď mamička mala dobrú vôľu. No, áno, Špic sa popravil, zaokrúhlil, srsť mal
         šedivú, ale ako z hodvábu, nosík čierny, keď zastrihal ušami, stáli mu ako malé plachty. Už
         sa ani dievčence za neho nehanbili. A čo kúskov vedel! Každý deň nejaký nový. Najviac sa
         deťom ľúbilo, že všetko, čo mu hodili, hľadal a priniesol. Áno, pomaly, keď si niečo
         nechali vonku, i to im ponosil a poukladal na školský prah. Niekedy tam ležali aj štyri
         čapice. Chceli si ho deti brať so sebou, raz ten, raz onen, ale nesmeli.
   </p>
   <p>
    „Špic patrí nám všetkým. On je strážca školy. Naučili by ste ho zase túlať sa a žobrať.
         Čochvíľa by chodil po dedine z domu do domu a to sa nám nepatrí, aby obec povedala; že nie
         sme schopní vyživiť ani len jedného psa a že sme do obce prilákali takého obyvateľa skade
         ruka, skade noha. Musel by sa vykázať, v ktorej obci sa narodil, kam mu otec patrí aby si
         mohol zadovážiť občianske právo.“
   </p>
   <p>
    Krátko nato učili sa deti občiansku náuku a tu im pán učiteľ na Špicovom príklade tak
         ľahko vysvetlil, čo je občianske právo, aké poskytuje výhody a kto si ho nemôže zadovážiť.
         Všetko to deti rozumeli, ešte aj malý Ondriško deduškovi vysvetľoval, čo sa učili.
   </p>
   <p>
    „Vidíš, synku,“ hovoril deduško, „tak je to na zemi, ako aj na nebi. Preto Pán Ježiš
         hovorí: Ak sa niekto nenarodí znova — to ako pre to nebo — nemôže vidieť kráľovstvo. Len
         tí, ktorým On dal moc byť Božími deťmi, majú právo občanov v novom Jeruzaleme.“
   </p>
   <p>
    Bol tam prítomný pán horár a do toho prišiel aj pán učiteľ a dlho sa spolu o tých
         veciach rozprávali. Pán horár hovoril, že je pekná jeseň a že sa ľudia ponáhľajú zemiaky
         vyberať.
   </p>
   <p>
    „Aj my máme zasadené!“ vzdychol deduško. „Sadiť som ešte vládal, ale vykopať už veru
         nemôžem. No, však Otec nebeský zná, že tú úrodu potrebujeme, On sa postará, aby to ktosi za
         mňa urobil.“
   </p>
   <p>
    Na druhý deň bola streda a pán učiteľ sa radil s deťmi, pričom mohol byť aj Špic. Netak
         svoje plachty dvíhal vodorovne, aby mu ani slovo neušlo! Vo štvrtok bol voľný školský deň,
         a tu odpoludnia všetci väčší žiaci a žiačky pochodovali s pánom učiteľom na čele smerom k
         Martišech roli. Neboli od deduškovej chalúpky ďaleko. Chlapci mali na pleciach motyky, pán
         učiteľ svoju niesol miesto paličky. Špic fujazdil pred nimi ako dáky generál, šťastný, že
         sa raz aj on smie zúčastniť na spoločnom podniku.
   </p>
   <p>
    „Počujte, Martiš, či viete, čo je nového?“ strčil hrobár hlavu do deduškovej kuchyne.
   </p>
   <p>
    „A čo také?“
   </p>
   <p>
    „Máte plnú roľu kopáčov! Len sa tak pole ozýva spevom tej malej chasy. Ten pán učiteľ,
         to je už len výmyselník! Naša Zuzka ledva dočkala obed, len skôr, skôr, ísť s pánom
         učiteľom kopať. Keby ju to doma človek priprel, netak by sa vykrivovala! Idem stadiaľ, no,
         reku, aby ste vedeli.“
   </p>
   <p>
    „Ďakujem vám, sused, to sa prídeme aj s Iľuškou podívať. Keď nám dal Pán Boh taký
         krásny, teplý deň, ani na jar.“ A deduško sa naozaj po chvíli pobral, ale nie s prázdnym.
         Vzal zápalky, soľ, Ilenke dal starý hrotok,
    <sup>
     [
     <a class="footnote" href="#ftn.id2578450" name="id2578450">
      24
     </a>
     ]
    </sup>
    dovnútra položil vetchú, čistú handru a už putujú tým krásnym, jesenným svetom.
         Staré deduškove a krásne Iľuškine oči čochvíľa vidia, ako sa ich pole strakatí. Pán učiteľ
         zhodil kabát, mal len ružovú, flanelovú košeľu s vyloženým golierom; aj líca mu zružoveli
         prácou, celý zjav žiaril nadšením, radosťou a zdravím. Horlivo pracujúce deti sú pekné, až
         radosť podívať sa na ne. Keď sa im podarí na vňati vytrhnúť kopu pekných zemiačkov, výskajú
         radosťou, prehadzujúc ich za chrbát usilovným zberačkám. Dve z nich práve nesú plný prútený
         kôš; dvaja väčší chlapci dvíhajú druhý, sypú z neho do vreca, ktoré držia ďalší dvaja.
   </p>
   <p>
    „Pán Boh pomáhaj,“ pozdravuje starec.
   </p>
   <p>
    „Pán Boh daj!“ odpovedá celý zbor.
   </p>
   <p>
    „Sláva deduškovi!“ zavolal pán učiteľ a deti všetky za ním: „Sláva deduškovi!“
   </p>
   <p>
    Práca na chvíľu ustala, daktoré deti sa zhŕkli okolo starca, ktorý ich požehnával,
         vysvetľujú mu horlivo, ako sa to stalo, že sú tu a že ich všetkých rodičia radi pustili.
   </p>
   <p>
    „Tak vám to, ujček, vykopeme ako nič!“
   </p>
   <p>
    Druhí znášajú zelené i suché zemiačnisko; pán učiteľ im čosi potichu rozkazuje a než by
         si desať načítal, už má deduško prichystanú netak pohodlnú pohovku. Čo aký pán by si mohol
         sadnúť do nej. Pán učiteľ tam posadil Iľušku i deduška, potom tľapol rukami: „raz, dva,
         tri,“ deti opakujú „raz, dva“ a už sa mravenisko zasa mrví.
   </p>
   <p>
    „Paľo, budeme tú tvoju spievať,“ zavolá jeden z prvého radu chlapcov.
   </p>
   <p>
    „Akú moju?“
   </p>
   <p>
    „Nuž, tú!“ a už spustili:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Nebudem dobrý, nebudem,
      </em>
     </span>
     <br/>
     <span class="emphasis">
      <em>
       kým ma neoderú na buben.
      </em>
     </span>
     <br/>
     <span class="emphasis">
      <em>
       Keď budú na mne bubnovať,
      </em>
     </span>
     <br/>
     <span class="emphasis">
      <em>
       potom im budem sľubovať.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Paľo hodil hrsť drobných zemiakov do chlapcov a Špic sa div nepotrhal, čo mu ich začal
         znášať, keď sa rozkotúľali. No, za Iľuškou dobehol i Zahraj. Čochvíľa chytili sa tí dvaja
         za pasy, preskakovali jeden druhého a krútili sa, lietali a zas sa krútili a lietali,
         prispievajúc netak k veselosti usilovných kopáčov, ktorým práca neprekážala hodiť kedy-tedy
         do psov zemiak alebo ich huckať jedného na druhého.
   </p>
   <p>
    „Špic, nedaj sa, hŕŕ, na neho!“
   </p>
   <p>
    „Zahraj, chyť ho!“
   </p>
   <p>
    No, čo to? Zrazu z hradskej počuť veselé „Haf, haf!“ Špic postál, zdvihol oči i pravú
         nôžku. Zahraj zavrčal. Batolia sa k nim dva daxlíci
    <sup>
     [
     <a class="footnote" href="#ftn.id2578599" name="id2578599">
      25
     </a>
     ]
    </sup>
    na krátkych nôžkach.
   </p>
   <p>
    „Flok, Valdina!“ volá Ondriško, no, psíci nemajú kedy obzrieť sa na neho, musia sa
         najskôr predstaviť svojim štvornohým druhom. Iľuška si myslí, že si iste čosi pekné
         šuškajú. Za nimi prichádza pán horár. Keď ho deduško privítal, urobil chytro miesto, aby si
         mohol sadnúť k nemu. Aj pán učiteľ, ktorý zaväzoval plné vrece, prišiel za nimi. Potriasli
         si srdečne ruky, ale prestať v práci pán učiteľ nechcel. „Ešte pol hodinu a sme hotoví, len
         vriec sme si málo priniesli. Požehnanie Božie je na tej vašej roli veľké!“
   </p>
   <p>
    Pán učiteľ posielal dve dievčatá, aby ešte išli požičať, ale vezú okolo Sabolovci plný
         voz, no, ešte i prázdne vrecia, pýtali od nich. Požičali radi. V košoch na voze mali
         čerstvo natrasené slivky a kováč kázal jeden košík zložiť usilovným kopáčom. Sľúbil, že keď
         zavezú domov svoje, povysýpajú, prídu aj tie ich odviezť.
   </p>
   <p>
    Ondriško aj s malými dievčatkami nanosil suchého zemiačniska; aj vody doniesli do
         krčaha, ktorý mal so sebou. Dve väčšie kopačky priniesli kôš plný zemiakov, aj ich v hrotku
         poumývali. O chvíľu stúpal dym z vatry, ako kedysi Ábelova obeť. Za pomoci pani horárovej
         doniesli chlapci z neďalekej hôrky suchú trávu a raždie a
    <span class="emphasis">
     <em>
      „Horí ohník,
            horí,“
     </em>
    </span>
    zanôtil pán učiteľ,
    <span class="emphasis">
     <em>
      „na Kráľovej holi.
     </em>
    </span>
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Ktože ho nakládol?
      </em>
     </span>
     <br/>
     <span class="emphasis">
      <em>
       Dvanásti sokoli“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Čistý zvonivý hlas stúpal priam tak hore, hore, hore, ako ten dym deduškovej vatry. O
         chvíľu bolo už počuť streliť jeden, druhý, tretí zemiak. Deduško tie upečené vyhrabával,
         starou šatou dobre prikryl a zase naložil druhé. Keď kopáči skončili, aj on bol hotový.
   </p>
   <p>
    Pán učiteľ i deti umyli si ruky v jarku, do ktorého tiekla voda zo studienky a nastala
         hostina. Ej, bola to dobrota! Ani pán horár nepohrdol, ba ani pán kováč. Tým menej jeho
         sluha Paľo. Veď nad zemiaky upečené v pahrebe na poli niet nič lepšieho. Kováč Sabol
         rozprával, ako to bolo, keď on ešte pásaval a robieval si vatry, i piekli zemiaky. Aj pán
         horár pripomínal pekné udalosti zo svojho detstva. A vatra horela, dohorievala kedy-tedy
         ešte zblkotal oheň, potom pomaly zhášal.
   </p>
   <p>
    Zatým naložili plnučký voz vykopaných zemiakov, kováč pripravil v ňom miesto len pre
         deduška a pán učiteľ posadil Iľušku aj s dvoma malými dievčatkami medzi vrecia tak, aby
         nespadli.
   </p>
   <p>
    „Teraz sa musíme ináč zoradiť,“ hovoril potom, „lebo ideme s bojovou korisťou!“
   </p>
   <p>
    Prv ešte sa deduško pomodlil a deti zaspievali večernú pesničku, ktorá sa netak niesla a
         rozliehala poľom, podporovaná mužskými hlasmi. No tak chlapci s pánom učiteľom kráčali pred
         vozom, dievčence za vozom a pán horár s pánom kováčom vedľa voza. S takou slávou dostali sa
         deduškove zemiaky domov. Dlho o tom v dedine ľudia rozprávali. A ak sa dožijú tie deti vek
         staroby, budú svojim vnukom rozprávať, akého to oni mali pána učiteľa a ako s ním na
         deduškovej roli kopali zemiaky, a aké boli tie tam upečené dobré. No, i na to budú
         spomínať, ako pekne im deduško ďakoval a hovoril: „Chceli ste mne, starému, slabému človeku
         pomôcť, aj tým mojím sirôtkam. No, uvidíte, deti, Pán Ježiš to tak prijme, ako by ste tú
         lásku boli preukázali Jemu. A Otec nebeský, ktorý má veľmi rád svojho jednorodeného Syna,
         On vám to nezabudne.“
   </p>
   <p>
    „Keď budete poriadni, aj doma aj v škole a dá nám Pán Boh života a pekného počasia,“
         povedal pán horár, „zasvätíme si u nás v horách Deň slobody.
    <sup>
     [
     <a class="footnote" href="#ftn.id2578774" name="id2578774">
      26
     </a>
     ]
    </sup>
    Pán učiteľ všetkých svojich žiakov privedie a deduška si dovezieme, aby
         nechýbal.“
   </p>
   <p>
    Ej, to bola nádej! Mali sa deti na čo tešiť celé dva týždne.
   </p>
   <p>
    Keď sa vrátil kováč Sabol ten večer domov, našiel všetko hore nohami, lebo prišiel posol
         od svatky Kubičkovej, že jej boľavá noha celkom vypovedala službu, padla na dvore, museli
         ju len dovnútra zaniesť. Nezostalo iné, len aby sa stará Sabolka zobrala a išla opatriť aj
         nemocnú, aj hospodárstvo. Ponúkla sa síce mladá kováčka, ale: „Čo by si ty vedela!“
         zakríkla ju svokra. „Opatrujte sa tu ako viete, ja musím ísť.“ Sluha prepriahol do vozíka,
         gazda sám odviezol matku a keď sa vrátil, poslala s ním tie dve najmenšie deti: štvorročnú
         Marišku a šesťročného Imriška. „To je tam Božie dopustenie,“ povedal žene. „Mamička nebude
         vedieť, čo prv. Imriško patrí do školy, v H. ešte vždy niet učiteľa.“
   </p>
   <p>
    „Dobre si urobil, Šimon,“ prisvedčila kováčka, „my si skôr s deťmi poradíme.“ Utíšiac
         rozplakané koblihami,
    <sup>
     [
     <a class="footnote" href="#ftn.id2578831" name="id2578831">
      27
     </a>
     ]
    </sup>
    pripravila deti na spanie. I chlapec, i dievča sa babky Sabolovej báli, oni
         radšej išli s ujcom Šimonom a tetička Judka sa im nezdala zlá. Na druhý deň boli tu už ako
         doma. Veľmi sa o to, pravda, pričinil ich malý braček Daniško. V sobotu sa zoznámili s
         deduškovými deťmi, v nedeľu sa Ondriško s Imriškom skamarátili a v pondelok išli spolu do
         školy. Pán učiteľ ich posadil do jednej lavice. Iľuška s Mariškou a Daniškom hrali sa u
         deduška, tetička doviezla od Sabolov plný uzlík všeličoho: slivky, orechy, chlebík a radili
         deťom, aby sa hrali na hostinu. Deduško im rozdrvil orechy, aj ošúpal — boli ešte čerstvé —
         dal sa deťmi pozvať na hostinu; no, aj Zahraj musel prísť. S týmto dňom nastal pre Iľušku
         dlhý rad pekných dní, veď ona ešte nikdy nemala kamarátku. Tetička im z jarmoku doniesla
         dve bábiky — tváre ako ruže, oči ako nezábudky — nebolo veru druhých takých pekných na
         svete. — Chlapcom doniesla zas dve trúbky. Keď si chlapci odpoludnia u deduška urobili
         úlohy — prišli vždy po vyučovaní do chalúpky — bežali k Sabolovcom. Veď tam mali tie krásne
         psíčky, ktoré malá Betka ponúkala namiesto Špica. Psíčky, hoci netak mnoho vystali — veď z
         nich chlapci chceli mať takých mudrcov, ako bol Špic — predsa sa len veľmi zamilovali do
         svojich malých pánov. Neraz sedeli chúďatká, všetky tri, kam ktorý vykrivený, prútik medzi
         labkami, tučné hlavičky ovesené, na nich čiapky z papieru a kľagali
    <sup>
     [
     <a class="footnote" href="#ftn.id2578878" name="id2578878">
      28
     </a>
     ]
    </sup>
    sa do hromádky ako mučeníci. No a čo potom, keď obaja chlapci začali trúbiť!
         Pustili sa oni do štekotu! Tu neraz zakričal ujček kováč: „Ale prestanete, vy banda! Veď
         človek nepočuje svoj hlas!“ A pritom alebo buchol kladivom alebo pleskol bičom, nuž, čo mal
         práve v ruke. A to na všetkých členov malej bandy tak účinkovalo, že sa psíky rozbehli do
         materinskej búdy, šmykli dnu a už len z otvoru vystŕkali hlavičky a sprosté, poľakané
         tváre. Chlapci zabehli do šopy, nabrali si dreva a niesli tetičke do kuchyne. No, o chvíľu
         boli už zase vonku a Imrich mal zas vymyslenú nejakú novú hru. Tetička Judka povedala, že
         sa ešte toľko nenasmiala, odkedy je u Sabolov. Práca jej išla akoby hral, odkedy ona bola
         gazdinou, pochvaľovala si čeľaď, že jedlo majú lepšie a načas a v celom dome nepočuješ
         zlého slova. S tými deťmi akoby do každého srdca vtiahla veselosť. No, dievčatká sa radšej
         hrávali u deduška; veď tam mali svoj vlastný kútik pri peci a deduško spravil bábikám
         izbičku z doštičiek. Pokrytá bola tenkými prútikmi z metly. Tam mali svoju škatuľu s
         handričkami, obliekali, vyzliekali, zdobili bábiky. Hrávali sa, že jedna je chorá a tá
         druhá ju prišla navštíviť a všeličo jej priniesla. Malý Daniško musel hrať pána doktora.
         Uviazali mu pre tú dôležitú úlohu veľký ručník — to mal plášť — paličku niesol v ruke.
         Musel sa pýtať chorej, či ju pichá, čo ju bolí — opakoval verne všetko, čo si na ňom
         dievčatá vynútili, veď za to smel za chorú bábiku pojesť, čo ona pre chorobu nemohla. Ach,
         to boli veru pekné dni!
   </p>
   <p>
    Nuž, ani deti, ani veľkí nevedeli, len prišiel dvadsiaty ôsmy október. Všetci sa ho
         dožili v dobrom zdraví a Pán Boh dal netak krásny, slnečný deň. Príroda, akoby jemu na
         počesť, obliekla si to najkrajšie rúcho. Až tak plytvala farbami! Slnečné lúče vyšívali
         zlatom a prekrásna nebeská modrá klenba klenula sa nad nádhernými horami. V tej chvíli nimi
         letelo ozvenou odpovedané tiahle „hijó!“ Volal tak Sabolov paholok Paľo na svoje vrané
         kone, čo v ozdobenom rebriniaku viezli deduška Martiša, malé školské deti i malinkého
         Daniška a pritom všelijaké potrebné veci.
   </p>
   <p>
    „Počkaj, Paľko,“ volal pán učiteľ, „musíme sa zoradiť!“
   </p>
   <p>
    Šuhaj zadržal kone a za chvíľočku bol už detský sprievod usporiadaný. Vetierok povieval
         papierovými zástavkami, ktoré deti niesli a horou ozvalo sa čistými hlasmi pochodovým
         tempom:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Bije zvon slobody,
      </em>
     </span>
     <br/>
     <span class="emphasis">
      <em>
       čujte ho, národy!
      </em>
     </span>
     <br/>
     <span class="emphasis">
      <em>
       Kto ho nepočuje,
      </em>
     </span>
     <br/>
     <span class="emphasis">
      <em>
       obanuje!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Cesta hadí sa horami. A ony sú také tiché, akoby driemali. Mieri do údolia. Tam na
         skalnej vyvýšenine tróni horáreň ako malá pevnosť. Zo strechy vlaje na pozdrav trojfarebná
         zástava. Neveľké okná — plné kvetov — žiaria sťa drahokamy. V malom drevenom altánku
    <sup>
     [
     <a class="footnote" href="#ftn.id2579002" name="id2579002">
      29
     </a>
     ]
    </sup>
    stojí pani Žofia, pán horár schádza dolu schodmi, z oboch strán jeho študenti a
         jeho malí synovci, i štvorka psov, ktorí sa prví vítajú so Špicom a Zahrajom; veď aj tí
         mali dnes dovolené byť na spoločnej veselosti. Keď budú deti spomínať, ako kedysi kopali
         deduškove zemiaky, či budú môcť zabudnúť ten v horách strávený Deň slobody?
   </p>
   <p>
    Začal sa modlitbou a spevom rannej pesničky pred druhými raňajkami. Posadali si k nim na
         nízke brvná, tvoriace štvorec, na peknej lúčine pred horárňou. Pán učiteľ svoj príhovor,
         ktorý mal povedať deťom v škole, preložil sem, do tohto krásneho chrámu slobody. Ej, či sa
         mu dobre hovorilo o tej veľkej Božej láske, ktorá dala ujarmenému národu oslobodenie
         prostredníctvom osloboditeľov! Rozprával o tých verných čatách, ktoré podľa hesla:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Za slobodu svojho rodu,
      </em>
     </span>
     <br/>
     <span class="emphasis">
      <em>
       uč sa trpieť, mladá krv,“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    položili svoje mladé životy na vojenskom poli. Krásne hovoril o tom, ktorého si národ
         pozbavený pút, postavil na čelo vlády. Potom o tom, ktorý, keď mu nebolo určené žiť na
         oslobodenom Slovensku, priletel a sťa postrelený sokolík padol mŕtvy na rodnú vyprostenú
         zem. Áno, dobre sa rozprávalo oslobodenému synovi vyprosteného národa uprostred hôr čoby
         pomníkov útiskov, no i Božej, všemohúcej moci. Dojemne odozneli obe hymny, a nakoniec
         nieslo sa horami, velebne odpovedané ozvenou:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Velice ma sužovali hneď od mladosti mojej.
      </em>
     </span>
     <br/>
     <span class="emphasis">
      <em>
       Velice ma sužovali od mladosti,
      </em>
     </span>
     <br/>
     <span class="emphasis">
      <em>
       od mladosti mojej.
      </em>
     </span>
     <br/>
     <span class="emphasis">
      <em>
       Ale ma nepremohli, nepremohli!
      </em>
     </span>
     <br/>
     <span class="emphasis">
      <em>
       Po chrbte mojom orali oráči.
      </em>
     </span>
     <br/>
     <span class="emphasis">
      <em>
       Orali — hlboké robili brázdy.
      </em>
     </span>
     <br/>
     <span class="emphasis">
      <em>
       Hlboké robili brázdy.
      </em>
     </span>
     <br/>
     <span class="emphasis">
      <em>
       Ale Hospodin, súc spravodlivý,
      </em>
     </span>
     <br/>
     <span class="emphasis">
      <em>
       potrhal, potrhal, potrhal povrazy bezbožných.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Hory počúvali. Ony akoby chceli pomáhať. Korunami voňavých jedlí znelo to zrazu ako
         sladko zádumčivá hudba. Vetierok ju schytil a niesol snáď ta, kde skladateľka nádhernej
         melódie odpočívala si pod zelenou trávou už roky.
   </p>
   <p>
    Pán horár i kováč Sabol a najmä deduško Martiš stískali potom pánu učiteľovi ruku.
         Deduško sa ešte pomodlil modlitbu vrúcnej vďaky a potom nastal pre deti ten pravý Deň
         slobody. Pán horár ich zaviedol na druhú lúčinu, odovzdal im veľký košatý drieň,
    <sup>
     [
     <a class="footnote" href="#ftn.id2579151" name="id2579151">
      30
     </a>
     ]
    </sup>
    obsypaný červeným ovocím: „To je váš, chlapci, zabávajte sa s ním!“ Lúčka bola
         ohradená divými ružami ako záhradka — muselo tu byť prekrásne v máji a v júni — no i teraz
         červenelo sa ovocie ako granáty. Dievčence si oberali šípky, pani Žofia dala im konopné
         nite, hrubé ihly, navliekali si z nich korále na hrdlo i na ruky. Pre chlapcov plietli z
         dubového lístia vence, aby boli ozdobení, keď pôjdu naspäť.
   </p>
   <p>
    Keď sa chlapci pobavili s drieňom, dali sa lámať kolesá,
    <sup>
     [
     <a class="footnote" href="#ftn.id2579184" name="id2579184">
      31
     </a>
     ]
    </sup>
    študenti pána jágra
    <sup>
     [
     <a class="footnote" href="#ftn.id2579199" name="id2579199">
      32
     </a>
     ]
    </sup>
    vymýšľali im rozličné hry: hneď všetkým deťom spolu a zas osobitne chlapcom.
         Menšie deti zbierali borovicové šušky, nosili ich tetičke Kostelnej pod zavesený kotol, v
         ktorom sa varil baraní guláš na obed. Dievčatá sa hrali „Veniec zapletať,“ na slepú babu, a
         rozličné hry, len sa tak hora ozývala ich spevom. No, bolo počuť i trúbky a píšťalky malých
         prvákov, ktorí si pobrali palice a jazdili na nich ako na koňoch. No, zrazu zatrúbil pán
         horár na lesný roh a to bol znak k obedu. Zbehli sa, posadali okolo kotla, ako cigáni, a
         Iľuška sa za všetkých pomodlila:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       „Príď Ježiši,
      </em>
     </span>
     <br/>
     <span class="emphasis">
      <em>
       drahý hosti.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Potom každý dostal vojenskú šálku baranieho gulášu — (šálky požičal pánu horárovi kuchár
         z l.-skej kasárne, mal za ne sľúbeného nejakého zajaca, a pán kapitán, ktorý mu to dovolil,
         druhého) — tetička Sabolová podelila veľkých i malých slivkovými koláčmi. Potom zaspievali
         „Nuž Bohu ďakujme“ a pán horár viedol školu, aby deti videli z-ské skaly a jaskyne.
         Vyplašili z nich, nechtiac, dva zajace — utekali, chudáci a psy za nimi, ale ich
         nedohonili. Všeličo zvláštne videli deti a keď sa celé rozradostené vrátili na lúčku, tak
         im chutil chlieb s maslom, len sa tak za pecňom zaprášilo. Nakoniec im sľúbil deduško
         rozprávať, no tak si posadali, políhali k jeho nohám a on začal:
   </p>
   <p>
    „Deti moje milé, je nám tu ako v raji, no tak si budeme o raji rozprávať. Sú, veru, dva
         raje. Ten jeden, do ktorého — keď Pán Boh stvoril celý svet — postavil človeka. Človek bol
         vtedy taký mladý, ako vy, ešte len na začiatku života, nuž, ako dieťa. Z celej zeme bol raj
         tým najkrajším Božím stvorením a našim prarodičom sa žilo v ňom veľmi dobre. Ani hlad ani
         smäd, ani horúčavu, ani zimu nepoznali. No, čo bolo ešte omnoho lepšie, neznali ani hnev
         ani nenávisť. Žili spolu v láske ľudia i zvieratká. Bolesť ich netrápila, nemali sa nad čím
         sužovať, lebo boli poslušní. Ale keď prišiel za nimi Satan, on im tej dobroty nedoprial.
         Naviedol Evu na neposlušnosť, ona zas Adama, zhrešili oba a bolo po všetkej dobrote.
   </p>
   <p>
    Rajské stromy, kvieťa, vody ešte vždy boli okolo nich, také dobré a krásne, ale to ich
         už nemohlo potešiť, lebo v ich srdci už nebolo nevinnosti. Nič na svete ani nás nemôže
         potešiť, keď nás srdce bolí. Začali sa báť, čo len bude s nimi, keď sa Pán Boh dozvie, čo
         urobili, ako Ho svojou neposlušnosťou potupili. Začali sa pred Ním skrývať; no nepomohlo
         to. Museli pred Pánom Bohom zastať, museli počuť svoje odsúdenie. Ej, ako im len bolo, keď
         odchádzali zo svojho raja navždy. Veď nikdy viac sa už ta vrátiť nesmeli, ani nemohli. Pred
         zavrenou bránou raja stál anjel na výstrahu s plamenným mečom. Ta sa už nemohol dostať
         nikto. Nuž, to bol ten prvý raj. A stál dovtedy, dokiaľ ho neodplavila veľká voda potopy,
         ktorá prišla pre ľudské hriechy. Potom už nebol raj na zemi a niet ho až podnes.
   </p>
   <p>
    Ale my čítame vo Svätom písme, že keď Pán Ježiš visel na kríži, vedľa Neho na druhom
         kríži lotor, čo iste kohosi zabil, ten lotor Ho pokorne prosil:
    <span class="emphasis">
     <em>
      „Pane, rozpomeň
            sa na mňa, keď prídeš do svojho kráľovstva.“
     </em>
    </span>
    Vtedy mu Syn Boží povedal:
    <span class="emphasis">
     <em>
      „Dnes budeš so mnou v raji!“
     </em>
    </span>
    Než zapadlo slnko, umreli obaja. Syn
         Boží za naše a ten lotor za svoje viny. Odišli spolu do toho druhého raja, ktorý má Pán Boh
         zase stvorený a to pre toho svojho druhého Adama, Pána Ježiša. Dvere tohto raja nestráži
         anjel s plamenným mečom. Tie sú otvorené. Pán Ježiš Kristus stojí v nich, vystiera ruky a
         volá:
    <span class="emphasis">
     <em>
      „Poďte ku mne všetci, ja vám dám odpočinutie.“
     </em>
    </span>
    No, deti, snáď by
         sa vám zdalo divné, ako je to, že naši prarodičia z toho prvého raja boli vyhnaní pre
         jediný hriech a ten lotor, celý hriechami zašpinený, smel vnísť
    <sup>
     [
     <a class="footnote" href="#ftn.id2579383" name="id2579383">
      33
     </a>
     ]
    </sup>
    do toho druhého. Aj ja som tak myslieval, ale dnes už rozumiem. Adam a Eva, keď
         zhrešili, oni svoj hriech ani neoľutovali, ani nevyznali, ani neodprosili. Oni neodsúdili
         seba! Adam žaloval na Evu, Eva na hada. No, tak ich musel odsúdiť Pán Boh. Ten lotor na
         kríži vyznával, že zhrešil, že si tú ohavnú smrť zaslúžil; on seba celkom odsúdil. No, a
         keď Pán Ježiš za jeho hriechy trpel, tak mal právo mu ich všetky odpustiť; aj odpustil! On
         len o to prosil, aby sa Syn Boží aspoň rozpamätal, ako tam spolu na krížoch v mukách
         umierali. A Pán Ježiš si ho vzal so sebou do toho druhého raja, ktorý je taký pekný, že keď
         apoštol Pavel smel sa do neho trochu podívať, hovoril, že je tam, „čo oko nevidelo, ucho
         neslýchalo, čo ani len na srdce ľudské nevstúpilo, a že to pripravil Boh tým, ktorí Ho
         milujú.“ Tak, deti moje drahé, ak aj vy chcete prísť do toho raja, kam nás predišiel ten
         lotor z kríža, musíte už tu začať v ňom žiť. Počujte, čo hovorí Písmo:
    <span class="emphasis">
     <em>
      „Hľa,
            stojím pri dverách a klepem. Keby niekto počul môj hlas a otvoril by dvere, vojdem k
            nemu a budem večerať s ním a on so mnou.“
     </em>
    </span>
    Ja, keď som to klepanie počul, tak
         som otvoril a Jeho som pustil dovnútra, tak On skutočne prišiel, všetko vypočul, čo som
         žaloval na seba, a keď som ja raz seba odsúdil, On ma už potom nesúdil. On mi odpustil.
         Odvtedy bývame spolu. A tak ten raj začína pre mňa v mojej chalúpke, lebo začína v mojom
         starom srdci. Tak bude so všetkými vami, ak prídete k Nemu, ak otvoríte.“
   </p>
   <p>
    „Deduško, Martiš, ja som to už učinil!“ ohlásil sa vážne pán horár. „Ja tiež!“ ticho
         svedčila pani Žofia.
   </p>
   <p>
    „Aj ja tak chcem učiniť!“ jednými ústami hlásili sa Sabolovci i tetička Kostelná.
   </p>
   <p>
    Pán učiteľ — ten len deduška vyobjímal, vybozkával a potom zmizol v hore.
   </p>
   <p>
    *
   </p>
   <p>
    Prišla noc. Hory akoby driemali. Len kedy-tedy pohol vetierok korunami voňavých jedlí.
         Hrali tichý, zádumčivý pochod ožltnutému lístiu letiacemu k zemi; pochod pohrebný.
         Žblnkajúca voda spievala žiaľno „S Bohom! S Bohom! Nikdy viac sa neuvidíme, nikdy viac!“ Aj
         vtáctvo pospalo, len širokokrídla sova, svietiac okrúhlymi očami, niesla sa bezhlasne na
         lov, dakde od skál a škrekľavý kuvik za ňou. Zameroval k horárni, ale že tam už našiel
         tmavé okná, letel k dedine. No i dedina spala, len v chalúpke pri potoku sedel deduško
         Martiš nad svojou Bibliou. Čítal, dumal a po chvíľkach rozprával sa s dakým neviditeľným,
         ktorého svetlú prítomnosť cítil v tej nočnej tíšine. Sedeli tu spolu učeník a Majster,
         ktorý vyučoval svojho sluhu, ako má na zemi šíriť ten Ním na Golgote prinavrátený raj.
         Dobre im tam bolo spolu. Pán prichádzal tu do svojho, cítil sa doma v chyžke, ktorá
         chudobou upomínala tú, v ktorej sedával v Nazarete. Veď v nej na Jeho mieste sladko i teraz
         si spali dve z Jeho milovaných pacholiatok, pre ktoré tam hore, v svojej slávnej domovine
         pripravoval nebeské kráľovstvo. No už i tu na zemi dával im zakúšať niečo z jeho rozkoší, v
         láske, rozliatej skrze Ducha Svätého v srdci starého muža.
   </p>
   <p>
    Starec hovoril s Pánom o všetkých tých ľuďoch, čo tak tvrdo spali tam vonku, pod doškovými
    <sup>
     [
     <a class="footnote" href="#ftn.id2579499" name="id2579499">
      34
     </a>
     ]
    </sup>
    strechami. No i o tých, ktorí sa už budili k novému životu, najmä ale o tých,
         čo vkročiac skrze nový rod do duchovného detstva, prekročili prah prinavráteného raja
         kúpeného naspäť obeťou na Golgote.
   </p>
   <p>
    Potom zhaslo svetlo aj v chalúpke. Vzdušná postava sna preletela chyžkou, položila jemnú
         ruku na pekné, staré deduškove oči a už bdel len jeden, o Ktorom je napísané, že nespí, ani
         nedrieme a rozprestieral svoje neobsiahle krídla milosti a milosrdenstva nad svojimi
         zemskými deťmi.
   </p>
   <p>
   </p>
   <p>
    <span class="emphasis">
     <em>
      (1930)
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578450" name="ftn.id2578450">
        24
       </a>
       ]
      </sup>
      <span class="emphasis">
       <em>
        hrotok
       </em>
      </span>
      — nádoba na dojenie mlieka
     </p>
    </div>
    <div class="footnote">
     <p>
      <sup>
       [
       <a class="para" href="#id2578599" name="ftn.id2578599">
        25
       </a>
       ]
      </sup>
      <span class="emphasis">
       <em>
        daxlík
       </em>
      </span>
      — pes — jazvečík
     </p>
    </div>
    <div class="footnote">
     <p>
      <sup>
       [
       <a class="para" href="#id2578774" name="ftn.id2578774">
        26
       </a>
       ]
      </sup>
      <span class="emphasis">
       <em>
        Deň slobody
       </em>
      </span>
      — 28. október (1918), vznik Československej
               republiky, štátny sviatok
     </p>
    </div>
    <div class="footnote">
     <p>
      <sup>
       [
       <a class="para" href="#id2578831" name="ftn.id2578831">
        27
       </a>
       ]
      </sup>
      <span class="emphasis">
       <em>
        koblihy
       </em>
      </span>
      — múčne jedlo tvaru obdĺžnika alebo trojuholníka
               pripravované z cesta plneného slivkami alebo lekvárom; obdobné ako pirohy
     </p>
    </div>
    <div class="footnote">
     <p>
      <sup>
       [
       <a class="para" href="#id2578878" name="ftn.id2578878">
        28
       </a>
       ]
      </sup>
      <span class="emphasis">
       <em>
        kľagať
       </em>
      </span>
      — skýšiť mlieko pomocou teľacieho žalúdka; tu: v
               prenesenom význame: kľagať sa — klesnúť, zosypať sa dohromady (expres.)
     </p>
    </div>
    <div class="footnote">
     <p>
      <sup>
       [
       <a class="para" href="#id2579002" name="ftn.id2579002">
        29
       </a>
       ]
      </sup>
      <span class="emphasis">
       <em>
        altánok
       </em>
      </span>
      — záhradná besiedka; domček
     </p>
    </div>
    <div class="footnote">
     <p>
      <sup>
       [
       <a class="para" href="#id2579151" name="ftn.id2579151">
        30
       </a>
       ]
      </sup>
      <span class="emphasis">
       <em>
        drieň
       </em>
      </span>
      — (košatý drieň s červeným ovocím), kríkovitý stromček,
               ktorý kvitne včas na jar drobným žltým kvetom; veľmi tvrdé a pružné drevo (použitie:
               kliny do pltí, násady — rúčky na kladivá, oblúky na kosiská)
     </p>
    </div>
    <div class="footnote">
     <p>
      <sup>
       [
       <a class="para" href="#id2579184" name="ftn.id2579184">
        31
       </a>
       ]
      </sup>
      <span class="emphasis">
       <em>
        lámať kolesá
       </em>
      </span>
      — detská hra; prehýbať sa v drieku vo dvojici
               zachytení rukami v lakťoch navzájom, otočení chrbátmi oproti sebe
     </p>
    </div>
    <div class="footnote">
     <p>
      <sup>
       [
       <a class="para" href="#id2579199" name="ftn.id2579199">
        32
       </a>
       ]
      </sup>
      <span class="emphasis">
       <em>
        jáger
       </em>
      </span>
      — tu: horár (ináč: poľovník)
     </p>
    </div>
    <div class="footnote">
     <p>
      <sup>
       [
       <a class="para" href="#id2579383" name="ftn.id2579383">
        33
       </a>
       ]
      </sup>
      <span class="emphasis">
       <em>
        vnísť
       </em>
      </span>
      — vojsť
     </p>
    </div>
    <div class="footnote">
     <p>
      <sup>
       [
       <a class="para" href="#id2579499" name="ftn.id2579499">
        34
       </a>
       ]
      </sup>
      <span class="emphasis">
       <em>
        doškový
       </em>
      </span>
      (došková strecha) — slamená strecha
     </p>
    </div>
   </div>
  </div>
 </body>
</html>
