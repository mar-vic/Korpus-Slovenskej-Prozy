<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e638">
       </a>
       1
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Sedím nad okružným listom svojich drahých kamarátov a priateliek. Premýšľam o nich.
   </p>
   <p>
    Aké to oni, chudáci, podostávali všelijaké brdárky a ja — spomedzi nich ten
         najchatrnejší — ocitol som sa v peknom milom kútiku. Je to síce tiež len kopanická škola a
         som tu iba dočasným učiteľom, náhrada za kolegu Zlámala, ktorého do svojho láskyplného
         náručia na osemnásť mesiacov zavrela vojenčina. Netak bol iste vlani rád, keď sa dostal do
         tej peknej novej školy. Je v nej, pravda, len jedna učebňa a kabinet, ale domček je ako
         pekná klietočka, výhľad z okien nádherný, vzduch výtečný. Zariadil si teda kabinetík a mňa
         prosil, aby som mu na nábytok dal pozor. Dúfal, že mu ho kolega natoľko neopotrebuje, ako
         by vzal skazu zložený v daktorom mokrom sedliackom dome. Že som tú skromnú žiadosť rád
         splnil, uzná každý. Sedím si bez starosti v hotovom. Nedarmo naši doma hovorievali: „Štefko
         je ako mačka, on keď ako hlboko skočí, vždy dopadne na všetky štyri papučky.“
   </p>
   <p>
    Kolegu Zlámala poznať po zariadení kabinetu. Najmä veľké zrkadlo visiace nad úhľadným
         umývadlom prezrádza, že sám seba vidí veľmi rád. Nie div, taký fešák! Keď som sa ja do neho
         prvý raz podíval, bolo mi do smiechu. Všetky moje kučeravé husté vlasy stáli hore koncom.
         Ach, čo to zase píšem, aké taľafatky! Keby nebolo pred zimou, radšej by som sa dal hneď
         ostrihať. Nuž ale veď aj blahej pamäti veľký diplomat, gróf Andráši, bol tiež kučeravý, no
         ten mával podľa obrázkov tie svoje vlny pekne začesané ako „šajtle“ a prostriedkom
         cestičku. Keby som sa aj ja tak učesal, nebola by snáď moja tvár taká detinská. Veď mi už
         ľudia nadávajú „pán učiteľ“ a deti, keď vstúpim do školy, vstanú ako na rozkaz: „Pekne
         vítame“ znie tenkými hláskami v zbore. „Kedy už len budeš mať rozum, chlapče?“ vzdychávala
         moja babička. Na tú otázku nepoznám veru odpoveď. Myslel som po tej vážnej chvíli,
         najvážnejšej v mojom živote, keď mi Pán Boh dal milosť, že mi odpustil všetko, čo dušu
         tlačilo a čo som svojím šibeničným humorom pred ľuďmi zakrýval. Nazdal som sa, že sa zo mňa
         konečne a hneď stane vážny mladík, ako sa na kresťana sluší, ale nemôžem, ach, nemôžem za
         to. Som taký mladý, mám ešte len devätnásť rokov a srdce plné radosti, veď ma už nič
         netlačí.
   </p>
   <p>
    Oproti oknám, hodne nižšie v dolinke, stojí stará škola. Tá má dve učebne a byt pre
         učiteľa. Je to úctyhodne starý, orúcaný dom; už zvonku vidieť, že vnútri musí vládnuť
         mokrina a pleseň. Trochu som sa staral, aký obapolný dojem spravíme jeden na druhého s
         kolegom Vavrom. On ako správca mohol by mi život netak osoliť.
   </p>
   <p>
    Keď som sa prišiel predstaviť, vstal z pohovky dobre urastený zdravý muž tak asi
         24-ročný. Celá postava a obzvlášť tvár švárna. Trochu viac života by jej síce neškodilo.
         „Ty máš asi vždy dosť času,“ myslel som, keď tak lenivo vstával a pomaly hovoril. Ktovie,
         čo si zas on myslel o mne! To najnutnejšie sme si nakrátko povedali, kým nás nezmýlila pani
         Vavrová.
   </p>
   <p>
    Keď sú dvaja ľudia spolu zviazaní, je to iste dobre, ak jeden má v sebe mnoho a druhý
         málo živého striebra. Udržia skôr rovnováhu. Keby sme tak boli spolu zviazaní my dvaja, tá
         pekná, štíhla, strapatá, tmavooká dámička a ja, snáď by sme v daktorej bojovnej chvíli
         vyleteli hore komínom. S nimi dvoma sa to nestane, veď ak by sa ona v horlivosti vzniesla,
         on za ňou iste letieť nebude. No dosť úvahy. Pre vlastnú bezpečnosť sa postarám, aby som k
         Vavrovcom nemusel mnoho chodiť. Len za tú polhodinku, čo som tam bol, toľko prázdnej slamy
         sme s pani učiteľovou namlátili, že som stadiaľ išiel samá prázdnota. Najviac ma trápilo
         svedomie. Veď aký biedny dojem som tam nechal ako kresťan, a to prvý dojem! Dobre len, že
         mi pani Vavrová moju prosbu ohľadne stravy rozhodne odoprela. „Viete, pán učiteľ, svojmu
         mužíčkovi rada navarím, keď musím, veď on je taký gavaliersky, že radšej všetko zje, akoby
         mi mal dohovárať. Či by sa vám vždy páčilo, neviem. Váš predchodca sa stravoval u našej
         prvej susedky, tetičky Dubovskej, hľaďte sa tiež s ňou spraviť!“ Poďakujúc panej za dobrú
         radu, keď sme ešte raz s pánom správcom tie najbližšie veci vybavili (oznámil mi, že
         dostanem tri prvé triedy, jemu že patria tie tri vyššie, má síce dve učebne, no v oboch
         nemôže učiť, keď je len sám a tretiu silu, hoci o to už dva razy žiadal, že nám vraj tohoto
         roku iste nedajú), odišiel som.
   </p>
   <p>
    Kolega Zlámal učil celý september, a tak bolo všetko zariadené, a ja som mohol len
         pokračovať. Ponáhľal som sa vyhľadať tetičku Dubovskú. Jej dosť veľký hospodársky dom stojí
         v jednej čiare s novou školou. Keď som sa k nemu poberal hore vŕškom, nebolo moje duševné
         rozpoloženie priam najružovejšie. Cestou som odprosoval svojho Pána za to, že som nad
         svojou povahou v škole nezvíťazil. Zastal som pri hustom plote, ktorý obtáča dvor i
         záhradu. Ach, pekne tu bolo. Predo mnou ležal malebný obraz. Sedliacke domy a domky v
         záhradkách púšťali sa z vŕšku do doliny. Od východu obtáčali ich háje sčiastky dubové,
         sčiastky ihličnaté. Slnko na ne svietilo, takže ihrali všetkými farbami. Ako som sa tak na
         tú ich krásu zadíval, zavládol mnou zvláštny stesk osamelosti: „Čo ja tu budem robiť tak
         sám a sám? Ako obstojím?“ Prívetivý pozdrav pretrhol tesknotu. Tetička Dubovská vítala ma
         na prahu svojho dvora. O chvíľu sedel som už v tej úhľadnej izbe a prednášal svoju žiadosť.
         Vypočula ma s úsmevom, keď som jej vykladal, že o mäsitú stravu nestojím. „To je dobre,“
         pokývla hlavou, „ja som si v Amerike ustavičným jedením mäsa tak žalúdok pokazila, že som
         si ho tu doma roky musela zas naprávať.“ „Vy ste boli v Amerike?“ divím sa. „Nenájdete v
         našich kopaniciach mnoho domov, z ktorých by jeden alebo i viacerí neboli bývali za morom.
         Daktorí z tých, čo pred tridsiatimi rokmi so mnou ta išli, tam i pomreli. Aj ja by som snáď
         dodnes bola za morom, nech neochoriem. Ale keď muž zomrel, dcéry sa povydávali, chlapci
         tiež boli už opatrení, a tu doma nemal kto môjho tatíčka doopatrovať, keď mi moja mamička
         zomreli, no tak som prišla a aj tatíčkovi aj mne bolo pomožené.“ Hľadel som na ženu. Bola
         tak asi pätdesiatnička. Nosila úhľadný slovenský kroj. Široká jemná čipka bieleho čepca
         okolo tváre a hrdla, čo jej padala na modrý lajblík so striebornými gombíčkami, robila ju
         mladšou a netak ušľachtilou. „V Amerike ste, pravda, kroj nenosili?“ spytujem sa zamyslene.
         „Tam sa to nedá,“ zakrútila hlavou, „iné kraje, iné obyčaje. Ale keď som po návrate domov
         otvorila svoju i mamičkinu truhlu a uzrela tie od detinstva milé šaty, ešte v ten deň som
         sa do nich prezliekla. Až potom som cítila, že je tá cudzina za mnou, že som doma. Aj
         tatíčko sa potešili, keď ma takú uvideli, i susedia! Naraz sme boli svoji. Predtým
         nevedeli, ako mi majú hovoriť, či vy, pani, alebo ako. Potom som hneď bola Judka Dubovská a
         „ty“ a pre mladších tetička!“ „Máte snáď nejaké zlé rozpomienky na Ameriku?“ „Nemám, sú tam
         mnohé veci lepšie ako u nás, aj si človek môže vyrobiť a keď prichráni, má. A to je dobre,
         že tam nikto nemusí zostať sprostý. Mnoho sa môže priučiť. Mne sa doma málo ušlo chodiť do
         školy, čo viem, len z Ameriky som si doniesla. S mužom sme sa mali radi, zlé i dobré pekne
         sme spolu znášali. Ani na deti sa žalovať nemôžem, s radosťou od nich listy čakám. Tu, keď
         už som tatíčka pochovala, nikoho blízkeho nemám. Nejedna dobrá vec, ktorú som tam mala, mi
         chýba, a predsa som doma. Moje deti, ktoré sa v Amerike narodili a tamojšie občianstvo i
         zvyky si privlastnili, ony sú tam doma. Ja som napriek všetkému bola len cudzinkou. Nemôžem
         povedať, že by mi dakto aj len krivé slovo za to bol dal, že tam snáď nepatrím, to nie. Tam
         je jedna dobrá vec, že si pracujúceho človeka lepšie ľudia vážia ako tu a poriadna žena
         ináč je tam uctená ako u nás. No ja som cítila, že keď je to aj pekná a dobrá krajina, ale
         predsa len cudzina. A tak hoci tu už nikoho nemám, som predsa doma medzi svojimi. No čo
         robím, veď sa o vás, pán učiteľ, treba, postarať,“ zbadala sa žena, „ste, pravda, hladný?“
         „Nie veľmi!“ „Predsa, chcete olovrant alebo už až večeru?“ „A čo dobrého mi dáte na
         večeru?“ „Piekla som chlieb, osypem slivkové koblihy,
    <sup>
     [
     <a class="footnote" href="#ftn.d56e659" name="d56e659">
      1
     </a>
     ]
    </sup>
    či ich rád?“ „Koblihy!“ zajasal som, „tie som už dávno nejedol, u mojej babičky
         bývali výborné, rád počkám na večeru. Obzriem si zatiaľ vaše gazdovstvo, kým ich
         pripravíte!“
   </p>
   <p>
    Aká to múdra žena, myslel som stojac v humne zahľadený do doliny. Každé jej slovo dobré
         a rozumné a tie zdravé úvahy! Tam mnoho lepšieho za morom a predsa cudzina, tu osamelosť a
         hľa, domov medzi svojimi. Nikdy som ešte o tom nerozmýšľal. Tam možnosť zadovážiť si k
         životu potrebné vedomosti pre pracujúceho človeka, uctenie si tohože človeka, a u nás?
         Priam ostych pred telesnou prácou. Nové kastové rozdiely medzi tými, čo rukami dobývajú a
         tými, čo duchom zveľaďujú. Ako ďaleko sme my ešte za americkou republikou! Biblia a z nej
         čerpané zákony a pravidlá učinili vraj Ameriku tou krajinou slobody a rovnoprávnosti. Verné
         dietky Božie, pre ktoré Európa nemala miesta, položili pred storočiami tam ten pevný základ
         a Božie požehnanie, ktoré skrze nich na tej krajine spočinulo, trvá podnes. No či ono
         nebude ležať i na mne, keď budem verný? A skrze mňa na tomto kúsku krásnej poviestkovej
         mojej slovenskej otčiny, do ktorej ma Boh postavil?
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e659" name="ftn.d56e659">
        1
       </a>
       ]
      </sup>
      <span class="emphasis">
       <em>
        kobliha
       </em>
      </span>
      — pampúch, šiška
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e670">
       </a>
       2
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Prvý mesiac, ktorý som strávil ako učiteľ, je za mnou. Okrem dakoľkých mokrých dní čas
         bol taký krásny ani v máji. Nuž nie je len ráno pekné, keď svitá. I podvečer, keď slniečko
         za hory sadá, má svoje krásy.
   </p>
   <p>
    Bolo to veru všelijaké strakaté a kostrbaté, kým sme si vzájomne zvykli: moji
         neposedníci a ja. Pretože sme sa však jeden s druhým skamarátili, mám nádej, že to už teraz
         pôjde lepšie. Bolaže to „zberba“ tie moje deti, keď som prvý raz vstúpil do učebne.
         Otrhaní, bosí, špinaví. Daktorým poznať, že boli včera na čiernych malinách. Iných ruky a
         žlté kútiky na ústach prezrádzajú, že už týždne zrážajú orechy. Tretí zase iste prv, ako
         prišli do školy, stavali duby v mlatovni.
    <sup>
     [
     <a class="footnote" href="#ftn.d56e681" name="d56e681">
      2
     </a>
     ]
    </sup>
    Koľko strapatých hláv, dvakrát toľko zvedavých očí upreté boli na mňa. Kto sa
         mi zadiví, keď napíšem pravdu, že som sa rozosmial. Ten úžas! Zvedavosť, neistota detí nedá
         sa opísať! Nakoniec akoby slniečko bolo všetky tváre pocelovalo, pritlmený chichot a
         hlasitý srdečný smiech bol môjmu zasmiatiu ozvenou. Nuž tak sme sa predstavili. Zatlieskal
         som rukami: „Jeden, dva, tri a dosť!“ volám a všetko akoby uťal. „Rád by som vám každému na
         privítanie podal ruku,“ hovorím starostlivo obzerajúc svoje dlane, „ale vidíte, nemôžem.
         Mám také pekné, čisté ruky a tie vaše sú ešte špinavé. Až prídete odpoludnia, každému, kto
         bude umytý, ruku podám. A teraz sa pomodlíme, aby nám Pán Boh pomáhal. Vám žeby ste sa
         dobre učili a mne, že by som vás mohol mnoho naučiť a aby sme sa mali radi!“
   </p>
   <p>
    Po modlitbe som sa spýtal, či sedia tak, ako ich pán učiteľ Zlámal bol usadil. A keď
         prisvedčili, nechal som všetko pri starom. Až odpoludnia začalo riadne vyučovanie a naše
         obapolné trápenie. Deti skutočne prišli umyté. Niektoré, pravda tak, že sa nepohnevali ani
         s vodou ani so špinou. Keď sme cez prestávku vyšli pred školu, že sa trochu na trávničku
         poihráme, ozvala sa v doline píšťalka. Hore zlou cestou ťahal handrlák
    <sup>
     [
     <a class="footnote" href="#ftn.d56e689" name="d56e689">
      3
     </a>
     ]
    </sup>
    svoju káru. Chlapec mu pomáhal tisnúť. „Handrlák!“ kričali deti a najradšej by
         sa všetky za ním rozbehli, keď zastal pred tetičkou Dubovskou. „Môžeme si ho aj sem
         zavolať,“ chlácholil som, „len neviem,“ dodávam, keď už chlapci z tretej triedy bežali pre
         muža, „neviem, keď by ste mu chceli vaše handry predať, či by s tými handrami nezval aj to,
         čo je v nich oblečené?“ „Ja by som sa mu nedal,“ ohlásil sa malý prvák. „Ani ja, ani ja!“
         „Už ide, tak čo mu teda predáme?“ Deti stáli zarazené, so strachom dívali sa na blížiacu
         káru. No keď zastala, obstúpili sme ju a k úžasu dievčatiek kupoval som asi štyri hrebene,
         dve mydlá, potom náprstky, ihly, gombičky a čierne, popolavé i biele cverny.
    <sup>
     [
     <a class="footnote" href="#ftn.d56e695" name="d56e695">
      4
     </a>
     ]
    </sup>
    Vyplatil som rozradovaného muža, pridal mu ešte dačo na čítanie, chlapcovi
         tiež. Kým som si kúpené poklady zaniesol do školy, vyprevadili deti handrláka o číslo ďalej
         a keď bolo po vyučovaní, zvedeli, načo mi to všetko je, čo som kúpil. „Zajtra máme hodinu
         ručnej práce, budeme sa učiť obšívať a gombičky prišívať!“ „A vy nás to budete učiť, pán
         učiteľ?“ „Pravda!“ „A kto vás to naučil?“
   </p>
   <p>
    „Moja mamička; nesmel som nikdy chodiť s odtrhnutým gombíkom. Ešte ma dobre nebolo
         vidieť od zeme, už som sa to musel naučiť!“ „Ale veď také veci robievajú len dievčatá a
         ženy,“ hlásili sa daktoré ostarky. „Komu z nás niektoré dievča odtrhlo gombík, tomu ho musí
         prišiť, ale kto si sám odtrhol, aj si sám musí prišiť.“ Do večera bola plná Dubová rečí, že
         nový učiteľ strojí deťom háby
    <sup>
     [
     <a class="footnote" href="#ftn.d56e703" name="d56e703">
      5
     </a>
     ]
    </sup>
    obšívať a chce ich učiť prišívať gombíky. Daktoré ženy sa hanbili, iné hnevali.
         „Dobre vám tak,“ hovorí richtár žene, „či som ti neraz nepovedal, prečo necháš tie deti
         chodiť ako turecké fány.
    <sup>
     [
     <a class="footnote" href="#ftn.d56e709" name="d56e709">
      6
     </a>
     ]
    </sup>
    Ten vám to pekne vyvedie, čochvíľa toho budú plné okolité kopanice, že dubovské
         ženy ani len záplatu nevedia prišiť!“ „Ba, nehnevajte sa, suseda,“ so smiechom vraví
         mlynárka Krížová, „ak naozaj tie moje decká naučí gombíky prišívať, veru mu tú najtučnejšiu
         kačicu zanesiem, lebo je to strach, čo tie potrhajú a gombíky prišívať bola odjakživa moja
         smrť.“
   </p>
   <p>
    Nuž do tej novej pracovnej hodiny neprišlo ani polovica detí otrhaných, ale gombičky
         prišívať sme sa preto učili a deťom to robilo radosť, keď boli pochválené. Kačicu od
         mlynárky som skutočne dostal. Ostatné ženy na mňa dosť dlho zazerali. Zato muži ma s
         úsmevom už zďaleka pozdravovali. I keď mi deti chodili do školy okrem niektorých z úbohých
         pomerov dosť poriadno zašatené, aj učesané a umyté, predsa ma tá nevrlosť žien mrzela.
         Tetička Dubovská pomohla mi ich uzmieriť. Ona je s polovičkou dediny zošvagrená zo svojej i
         z mužovej strany. Varila lekvár, zavolala si k tomu na pomoc asi šesť mladých žien. Daktoré
         prišli aj samy. Jedny otvárali slivky, druhé miešali a mali sa spolu dobre. Ako obyčajne
         prišiel som si zjesť svoj olovrant. Pri tej príležitosti zavolala ma tetička, aby som sa
         šiel podívať na ich prácu. Sotva sme sa pozdravili, začali mi ženy dohovárať, prečo som ich
         len tak na posmech uviedol. Chudobný človek vraj nemôže svoje deti vždy do nového obliekať,
         a kým nepríde zima, v hospodárstve niet času na obšívanie, všetko má svoj čas atď. Vypočul
         som bez slova celú litániu,
    <sup>
     [
     <a class="footnote" href="#ftn.d56e717" name="d56e717">
      7
     </a>
     ]
    </sup>
    až keď som cítil, že už je rad na mne, zastal som si doprostred kuchyne a
         hovorím: „To všetko, čo ste mi tu rozprávali, dobre znám. Moji starí rodičia sú sedliaci.
         Viem, že to tak chodí v hospodárskych domoch, ako hovoríte. Ale aj to viem, žeby to tak
         chodiť nemuselo a nemalo, keby sa všetci podľa toho spravovali, ako mňa moja matka
         učievala. Vidíte, ako tu tak usilovne pracujete, radosť sa je na vás podívať. Práca, ktorú
         konáte, nie je práve najčistejšia, ale že ste si pred seba dali mechovinu,
    <sup>
     [
     <a class="footnote" href="#ftn.d56e723" name="d56e723">
      8
     </a>
     ]
    </sup>
    keď ju potom odložíte, kamkoľvek môžete v svojom peknom kroji ísť, ste vždy ako
         také slovenské bohatierky. Žiadna z vás, o tom som pevne presvedčený, nechcela by, aby jej
         zo zástery cáry
    <sup>
     [
     <a class="footnote" href="#ftn.d56e729" name="d56e729">
      9
     </a>
     ]
    </sup>
    viseli, pravda nie?“ Hľadeli zadiveno: „To sa vie, že nie, tak nás ešte nikdy
         nikto nevidel.“ „To nehovorte, jeden vás videl!“ „Kedy, kto?“ „Keď sa mne vaše deti prišli
         prvý raz ukázať — však sú to vaše vlastné deti, kus vášho života — vtedy som ja vás matky
         videl v tých deťoch, strapaté, otrhané, to ste veru neboli bohatierky slovenské. Znajúc
         sedliacke pomery, ničomu som sa nedivil, ani mi nenapadlo vás vysmievať. Chcel som práve
         vám, ženám, pomôcť. Moja matka bola rok učiteľkou, prv než sa vydala. Môj otec je
         vyštudovaný statkár. Tak ja som bol panským synkom, a predsa som sa musel naučiť každú malú
         dierku pozašívať a gombík vždy poprišívať. „Nevieš, čo ťa čaká,“ hovorievala mi, „staré
         šaty čisté, obšité nosiť nie je hanba, ale špinavé a roztrhané, to je potupa!“ Nemajte mi
         za zlé, že chcem vaše deti učiť, aby si vedeli samy pomáhať, neberte si to za urážku! Že i
         vy sa máte starať, aby boli čisté a mali na sebe šaty celé, to je pravda. Veď to veru ani
         trochu spolu nepristane, aby také radradom pekné matky mali také špinavé žobráčatá okolo
         seba. A ešte niečo vám poviem! Keď idete s deťmi do kostola, to ich vyparádite. A do školy
         ich necháte ísť sprostred dôležitej práce, keď predtým na ceste blato miesili. Škola je
         miesto, kde majú byť vyučované, ako žiť na svete sebe na dobré, blížnym na úžitok, rodičom
         na radosť a Bohu na česť. Keby som ja svoj mladý život postavil do služby Bohu, aby sa z
         vašich detí niečo dobré mohlo vychovať, kto mi v tom predovšetkým má na ruku ísť a pomáhať,
         sú matky!“
   </p>
   <p>
    „Odpustite nám, pán učiteľ,“ ohlásila sa po chvíľke práve tá ženička, čo mi dala meno
         „čudák“. „Veď my sme to nevedeli. Keby sme my boli mali také matky, ako tá vaša bola!“
   </p>
   <p>
    „To sa už nenapraví,“ ohlásila sa tetička Dubovská, „ale vaše deti nemusia podobne
         vzdychať, keď dorastú, ak si dáte povedať!“
   </p>
   <p>
    Ďalej som sa nemohol baviť, mal som ohlásenú návštevu Zlámalovho kolegu. Ale od tých
         čias sa mi už nevyhýba ani jedna žena, ani na mňa negáni. Deti neprichádzajú už do školy
         ako turecké zástavy, naopak, daktoré vždy ako zo škatuľky. To je obzvlášť dobre preto, že
         každú hodinu, ktorá sa dá využiť, trávime vonku. Každú telocvičnú a ručnú prácu, používame
         ich na dlhšie prechádzky. Matky samy majú radosť, keď ich deti vykračujú so mnou také
         pekné. Každé má kapsičku z mechoviny, v nej krajec chleba. A keď ideme naspäť, nesú si
         chlapci rozličné kamienky, machy, slimačie domky. Dievčatká majú kapsičky plné šípok.
         Sľúbila nám tetička Dubovská, keď hodne nanosíme, že nám z nich uvarí lekváru, spravíme si
         vraj raz hostinu. Učíme sa poznávať a milovať Božie stvorenie. Ten, kto skutočne miluje
         Božie stvorenie, nemôže nemilovať Stvoriteľa. „Ó, Pane môj, ako dobre si Ty znal deti, ako
         ľahko je pred nimi hovoriť o Tebe! Ony tak ľahko uveria v Tvoju neviditeľnú prítomnosť!“
   </p>
   <p>
    Prečo som ešte taký zbabelý svedčiť o Tebe pred dospelými? A keď aj svedčím, vždy mi to
         dopadne nejak nedobre. Škoda, že mi moje husle z opravy prišli až v poslednom týždni
         októbra. Vonku ich už veľmi nepoužijem, ak november bude sychravý a mokrý.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e681" name="ftn.d56e681">
        2
       </a>
       ]
      </sup>
      <span class="emphasis">
       <em>
        mlatovňa
       </em>
      </span>
      — holohumnica
     </p>
    </div>
    <div class="footnote">
     <p>
      <sup>
       [
       <a class="para" href="#d56e689" name="ftn.d56e689">
        3
       </a>
       ]
      </sup>
      <span class="emphasis">
       <em>
        handrlák
       </em>
      </span>
      — handrár
     </p>
    </div>
    <div class="footnote">
     <p>
      <sup>
       [
       <a class="para" href="#d56e695" name="ftn.d56e695">
        4
       </a>
       ]
      </sup>
      <span class="emphasis">
       <em>
        cverna
       </em>
      </span>
      — niť
     </p>
    </div>
    <div class="footnote">
     <p>
      <sup>
       [
       <a class="para" href="#d56e703" name="ftn.d56e703">
        5
       </a>
       ]
      </sup>
      <span class="emphasis">
       <em>
        háby
       </em>
      </span>
      — šaty
     </p>
    </div>
    <div class="footnote">
     <p>
      <sup>
       [
       <a class="para" href="#d56e709" name="ftn.d56e709">
        6
       </a>
       ]
      </sup>
      <span class="emphasis">
       <em>
        fány (ako turecké fány)
       </em>
      </span>
      — zástavy (z nemčiny die Fahne
               zástava)
     </p>
    </div>
    <div class="footnote">
     <p>
      <sup>
       [
       <a class="para" href="#d56e717" name="ftn.d56e717">
        7
       </a>
       ]
      </sup>
      <span class="emphasis">
       <em>
        litánia
       </em>
      </span>
      — prosebné modlitby; obrazne: výčitky, karhanie
               (vypočuť si litánie = vypočuť si výčitky)
     </p>
    </div>
    <div class="footnote">
     <p>
      <sup>
       [
       <a class="para" href="#d56e723" name="ftn.d56e723">
        8
       </a>
       ]
      </sup>
      <span class="emphasis">
       <em>
        mechovina
       </em>
      </span>
      — zástava z podradného, doma tkaného plátna;
               konopná tkanina
     </p>
    </div>
    <div class="footnote">
     <p>
      <sup>
       [
       <a class="para" href="#d56e729" name="ftn.d56e729">
        9
       </a>
       ]
      </sup>
      <span class="emphasis">
       <em>
        cár, cáry
       </em>
      </span>
      — handry, zdrap
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e746">
       </a>
       3
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Počas tých týždňov mal som tri návštevy. Najprv kolega Blahoslav, Zlámalov kamarát.
         Priniesol mi lístok, v ktorom mi Zlámal dovoľuje, aby som jeho priateľovi požičiaval knihy
         z jeho kufra, ktoré si vraj vyberie. Tetička Dubovská, keď práve vtedy mala tie ženy u seba
         a takú dôležitú prácu, poslala nám večeru ku mne.
   </p>
   <p>
    Ja som sa ako obyčajne pred jedlom pomodlil, môj hosť nie. A keď videl, že i po večeri
         sa modlím, zavolal so smiechom: „A vy sa tuším ešte modlievate, ako dajaký žiačik?“
   </p>
   <p>
    „A vy sa už nemodlievate?“ spytujem sa premáhajúc hnevlivé rozčúlenie, ktoré vo mne
         vyvolal jeho posmech. „Odkedy ste už taký povznesený nad Boha?“
   </p>
   <p>
    „Na také bájky sme my nikdy u nás nedržali. Zato vy ste u vás museli byť veľmi nábožní,
         každému vám iste visel po boku ruženec.“
   </p>
   <p>
    „To u nás evanjelikov nebýva. Vy ste, pravda, katolík?“
   </p>
   <p>
    „Ja som bez vyznania ako môj otec!“
   </p>
   <p>
    „Tak? To sa už nedivím, kto má nad sebou i v sebe len „luft“, ku komu by sa ten mohol
         modliť?“
   </p>
   <p>
    „A vy čo máte nad sebou?“ rozkohútil sa.
   </p>
   <p>
    „Boha, ktorý mi je Otcom a keď mi ten Otec dal večeru, ak chcem byť inteligentom, už
         slušnosť káže, aby som sa mu poďakoval. Čítali ste tú historku o tom sedliakovi, ktorému sa
         tiež istý pánko vysmieval, že sa pred obedom pomodlil?“
   </p>
   <p>
    „Nečítal,“ zadrdlal.
   </p>
   <p>
    „Ten pánko medziiným hovoril so smiechom: „U vás, sváčik, sa iste všetko modlieva?“ „Ó,
         nie, pánko môj,“ vetil sedliak, „aj my máme takých vo dvore, čo sa nikdy nepoďakujú. Keď im
         nalejem do válova, hneď všetky paprčky a rypáky strčia do žrádla a mliazgajú!“
   </p>
   <p>
    Kolega sa mi na tú ilustráciu nahneval, ani nocovať u mňa nechcel. Išiel k Vavrovcom a
         tam ma nazval „grobianom“. Stálo ma to bezsennú noc. Snáď som nemúdro svedčil? — „Ach, Pane
         môj, nauč ma trpezlivosti!“
   </p>
   <p>
    Pri tej príležitosti podotýkam, že si u tetičky Dubovskej čítavame podľa bratských
         hesiel Slovo Božie po každom obede. Ona, keď videla, že si ho ticho čítam, prosila, aby som
         čítal nahlas, že bude rada počúvať. Z toho mám radosť.
   </p>
   <p>
    V susednom Skalníku učí kolega Krivoš, s ktorým som skladal matúru. Ten ma prišiel
         navštíviť druhý. Išli sme nedávno spolu z kostola. Oboje naše kopanice sú čisto evanjelické
         a patria pod m.skú faru. Ten mi netak závidel, ako sa u tetičky mám dobre, i môj pekný
         kabinet, i že tak dobre posiaľ vychádzam so svojím správcom. On že si je s tým svojím vždy
         vo vlasoch.
   </p>
   <p>
    Aj jemu sa naše čítanie po obede zdalo nezvyklým, ale prijal ho spokojne ako dezert po
         dobrom obede. Len sa divil, prečo mám v Biblii toľko podčiarkované a po stranách poznámky.
         Keď som ho vyprevádzal hore hájom, sadli sme si v osvietenej seči na staré pne. Tam som
         vyňal Bibliu, ukázal mu verš práve dnes podčiarknutý: „Milujem ťa večnou láskou, preto ti
         ustavične činím milosť.“
   </p>
   <p>
    „Pozri, druh môj,“ hovorím mu, „nie je to úžasné, že Kristus osobne miluje mňa nehodného
         červíka?“
   </p>
   <p>
    „A myslíš,“ užasol, „že sa to vzťahuje na teba osobne?“
   </p>
   <p>
    „To sa vzťahuje na každého, kto Slovo Božie číta a kto mu verí, teda i na mňa. A keď
         hľadím naspäť až po kolísku a teraz okolo seba, či nemusím rozmýšľať: čím som si zaslúžil
         toho mnoho dobra? Ničím, to len On mi ustavične činí milosrdenstvo!“
   </p>
   <p>
    Nehovorili sme viac o tých veciach, ale keď sme sa už rozlúčili, tu sa obrátil, cítil,
         že hľadím za ním, postál a zavolal vážne: „Ďakujem ti za tie slová tvojho vnútorného
         presvedčenia, budem o nich rozmýšľať!“
   </p>
   <p>
    Tretia návšteva bol pán školský inšpektor. Bol dosť spokojný s mojím poriadkom.
         Prezradil mi, že je na mňa žaloba, akoby som si novotami vyvolával hnev u obyvateľstva. Keď
         ma žiadal, vysvetlil som mu, ako to bolo. Môj dobrý úmysel, nedorozumenie žien, no i že
         nakoniec to všetko ešte dobre dopadlo a pekne sa vyrovnalo. Rozprával som mu tú vec tak, že
         sa div nezakuckal od smiechu, obzvlášť sa mu páčila tá turecká fána a ten strapatý čudák.
   </p>
   <p>
    „Počujte,“ hovorí priateľsky, „vy sa tu stanete populárnym, ale na vlastnú škodu. Máte
         vlohy, že sa vás prichytia tie vulgárne slová, zosedliačite a to by bolo škoda. Musím
         hľadieť, aby vás preložili dakde do mesta.“ Prosil som, aby ma len nechali tu, že veď za
         tých pár mesiacov nestratím tak veľmi zo svojej noblesy,
    <sup>
     [
     <a class="footnote" href="#ftn.d56e797" name="d56e797">
      10
     </a>
     ]
    </sup>
    ak sa ma niekedy pridŕžala. V škole bol pán inšpektor so žiakmi i učiteľom dosť
         spokojný. Nakoniec sa ich spytoval, či chodievajú von do prírody. A tu počnúc od tých
         najmenších, všetci sa hlásili o slovo. Že vraj to je z ich školy to najpeknejšie.
   </p>
   <p>
    „A čo všetko tam robievate? Čo ste napríklad robili včera?“
   </p>
   <p>
    Pozrel som mimovoľne po deťoch. Len im tak oči žiarili.
   </p>
   <p>
    „Pukále z blata,“ hlásil sa malý prváčik.
   </p>
   <p>
    „Ej, ej, aj pán učiteľ?“
   </p>
   <p>
    „Ten pánov učiteľov strelil ako z mažiara!“
   </p>
   <p>
    „Ale veď pukále robiť to je neužitočná hračka, to vás snáď pán učiteľ nemusel učiť?“
   </p>
   <p>
    „Prosím!“ hlásila sa pekná, malá tretiačka, „veď my sme to blato kvôli tým pukálom
         nemiesili, to len tí malí nimi strieľali. My sme si ho vyrobili nahladko, aby sme z neho
         mohli robiť — “ „Snáď lokše?“ „Veru!“ zasmiali sa deti, ako keby zvončeky zacingali.
   </p>
   <p>
    „Ukážte pánovi inšpektorovi, čo sme sa učili vytvoriť z blata,“ ohlásil som sa, „prosím,
         dovoľte, pán inšpektor!“
   </p>
   <p>
    Deti nečakali ani dovolenie, niesli už lepenkové dosky z chodby plné malých husí,
         húseniec, sliepok, psíkov, ovečiek, daktoré si si, pravda, musel len domyslieť, zato
         daktoré boli ako živé.
   </p>
   <p>
    „No, no, ako sa to vy pekne ihráte, to vám verím, že je táto hodina z celej školy
         najlepšia. A telocvik sa ako učíte?“
   </p>
   <p>
    „My dievčence beháme k cieľu, pochodujeme, skáčeme ponad šnúru. Chlapci lámu kolesá,
         lezú po stromoch, ktorý najvyššie, potom sa z nich spúšťajú dolu na rukách.“
   </p>
   <p>
    „A ešte si nikto nezlámal krk?“
   </p>
   <p>
    „Nie, prosím!“
   </p>
   <p>
    „Ani pán učiteľ, či ten sa len na vás dívajú?“
   </p>
   <p>
    „Veru to,“ hlásili sa chlapci, „oni vylezú najvyššie a hneď sú hore!“
   </p>
   <p>
    „A čo vás ešte pán učiteľ učí?“ „Hvízdať!“
   </p>
   <p>
    „Aj tomu sa musíte učiť? Či nezná každý z vás zahvizdnúť už od kolísky?“
   </p>
   <p>
    „To nie je také hvízdanie. Pán učiteľ napodobia každého vtáka.“
   </p>
   <p>
    „Snáď aj slávika?“
   </p>
   <p>
    „To nás ešte neučili, pomaly prídeme aj potiaľ, veď oni znajú všetko,“ dokončil so
         závzdychom spokojnosti malý Martinko Krížov.
   </p>
   <p>
    „Tak vy teda učíte prírodopis?“ pýtal sa pán inšpektor, keď sa bol v mojej izbe nasmial
         dosýta. „A tiež výtvarné umenie, industriu?“
   </p>
   <p>
    „Tak, pán inšpektor. Chcem, aby tým deťom všetko ožilo v prírode. Čo sa takto naučia,
         iste nikdy nezabudnú. Poznávam pri tom, čo drieme v mysliach mojich žiakov a túžim zobudiť
         v nich myšlienku!“
   </p>
   <p>
    „Nie je to z vašej strany snáď záľuba robiť si zo serióznej práce zábavu? Ospravedlňuje
         vás vaša mladosť. No dajte si pozor, aby ste sa časom nestali ľahkomyseľným fatkárom!“
   </p>
   <p>
    Som pánu inšpektorovi vďačný za napomenutie. Áno, dám si pozor.
   </p>
   <p>
    „Pane môj, Ty si ma zauzdi, veď len tak obstojím!“
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e797" name="ftn.d56e797">
        10
       </a>
       ]
      </sup>
      <span class="emphasis">
       <em>
        noblesa
       </em>
      </span>
      — vznešenosť, šľachetnosť
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e857">
       </a>
       4
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    A ešte jedna návšteva, ktorá, pravda, neplatila mne, prišla za nami do školy. To bolo už
         až v prvom novembrovom týždni.
   </p>
   <p>
    Vyučovali sme s kolegom Vavrom každý v svojej škole náboženstvo, kým príde m.-ský
         kaplán, ktorý to má prevziať. Keď som prvýkrát prezeral tie knihy a pomôcky — veď som mal
         učiť náboženstvo — jedno mi bolo isté: mňa v školách veru nenaučili vyučovať náboženstvo. A
         tak tie deti môžem vyučovať len to, čomu sám rozumiem. Ba musím im to podať tak, aby to tie
         malé srdcia aspoň trocha mohli pochopiť. Vzal som si teda Nový zákon a z neho Evanjelium
         podľa Lukáša.
   </p>
   <p>
    Bola streda, hodina náboženstva. Deti mi recitovali dakoľko veršov dobre známej udalosti
         o boháčovi a Lazárovi. Stál som pri pulte oprený oň s knihou v ruke, chrbtom obrátený ku
         dverám a rozprával obzvlášť z ohľadu na svojich prváčikov nasledovne:
   </p>
   <p>
    „Bol raz jeden bohatý pán, tam ďaleko kdesi až v judskej krajine. Ten mal pekný, veľký
         dom, chodil nádherne, pansky oblečený. Vozil sa na bujných koníkoch a každý deň mával
         hostinu. Pri bráne domu bol taký výklenok s dvoma schodkami. Keď prišiel dajaký žobrák, tam
         si smel zastať alebo aj sadnúť. Raz prišiel tiež jeden žobrák, volali ho Lazár. Ten mal,
         chudáčik, len jediné šaty a keď si na tie schodky sadol, už ani vstať nemohol, lebo mal na
         nohách a rukách plno vredov a nikoho nikde nebolo, kto by mu tie boľačky pouväzoval. Veľké
         vráta bývali otvorené, lebo koč za kočom hrkotal do dvora. Schádzali sa páni na hostinu.
         Chudáčik Lazár videl po dvore behať sluhov z kuchyne do izby, z izby do kuchyne. Jeden
         niesol misu šišiek, druhý pampúšiky, tretí upečenú hus, štvrtý slepačiu polievku a makové
         slíže a nakoniec celé malé upečené prasiatko a čo ja viem ešte aké chýrne jedlá. A ten
         Lazár bol taký hladný, taký veľmi hladný! Len kúštik chlebíčka keby mu boli dali, len
         malinký kúštik! Ale nedali, hoci aj mnoho na tých misách späť nosili; veď to tí hostia
         nemohli všetko pojesť. Hľadal si v svojej mošničke,
    <sup>
     [
     <a class="footnote" href="#ftn.d56e872" name="d56e872">
      11
     </a>
     ]
    </sup>
    či mu ešte dajaká suchá kôročka nezostala, ale ani omrvinka. A bol pritom taký
         smädný, div sa mu jazyk o ďasná neprirástol. Prosil by, volal, ale však ho nikto nepočuje,
         veď tam vnútri v pánskych izbách hrala banda,
    <sup>
     [
     <a class="footnote" href="#ftn.d56e878" name="d56e878">
      12
     </a>
     ]
    </sup>
    akoby bola bývala svadba a vonku štekali psy. Mal ten pán mnoho psov. Tie sa už
         boli hodne nažrali, dostali s kosťami aj kusy mäsa. Keď tak po tom dvore behali, zastali aj
         pred tým Lazárom, snáď im ho chudáčika bolo ľúto. Nemohli mu oni ani vody ani chleba
         doniesť, tak sa mu dali aspoň tie boľačky oblizovať. A to bolo tomu chorému tak dobre, aj
         si pritom usnul. Vtom sne aspoň necítil ani smäd ani hlad.“
   </p>
   <p>
    Pozrel som na hodinky, — „Tuto už musíme prestať, veď len toľko ste sa učili!“
   </p>
   <p>
    „To len malí, my sme však aj ten verš hovorili, že ten Lazár umrel!“ hlásili sa
         treťoročiaci.
   </p>
   <p>
    „Je pravda, teda aj to si ešte povieme.“ Kopa očí ako trnky a ako hviezdičky prosila:
         „Ďalej, ďalej!“
   </p>
   <p>
    „Nik sa o toho chudáčika Lazára na zemi nestaral, ale Pán Boh v nebi na neho nezabudol.
         Keď už bolo toho trápenia dosť, poslal anjelov, aby išli pre chudáčika a doniesli ho hore —
         domov. Tí prišli, jeden mu zdvihol hlavu zo schodka, druhý podložil ruky pod chrbát a tretí
         čakal, kedy si Lazár posledný raz vydýchne a jeho duša mu z úst vyletí ako vtáčatko z
         klietky, aby ju hneď mohol vziať a letieť s ňou vysoko, ďaleko, až tam, kde starý Abrahám
         býval a položil mu ju do náručia. Tu na Abrahámovom lone sa Lazár zobudil a už ho nič viac
         ani nebolelo ani netlačilo. Ach, tam mu bolo dobre, veľmi dobre!“
   </p>
   <p>
    „A dal mu Abrahám jesť?“ ohlásil sa malý Martinko Krížov.
   </p>
   <p>
    „Pravda!“
   </p>
   <p>
    „A čo mu dal?“
   </p>
   <p>
    „To ja neviem, keď som tam nebol, ale v Slove Božom stojí o tých, čo prišli zo zemského
         súženia, že už nebudú lačnieť ani žízniť. Pán Ježiš sám rozprával, že tam nebeský Kráľ
         chystá velikú hostinu.“
   </p>
   <p>
    „Hm, tam iste budú ešte chýrnejšie jedlá ako mal ten boháč,“ prisviedčali deti,
         sľubujúc, že sa do druhej stredy tú udalosť dobre naučia až do konca.
   </p>
   <p>
    Zrazu vrava stíchla. Nielen deti, aj ja sme zazreli, že v poslednej lavici sedí budúci
         učiteľ náboženstva, pán kaplán Borinský. Prišiel vraj, keď sme sa modlili pred vyučovaním a
         nechcel mýliť, a tak že sa aspoň aj on dozvedel, čo ten boháč a tí jeho hostia jedávali.
   </p>
   <p>
    Keď som deti prepustil a jeho zaviedol do môjho kabinetu, tu sme sa trochu bližšie
         zoznámili. On je len o dakoľko rokov odo mňa starší, študoval nakoniec v Paríži.
   </p>
   <p>
    „Počujte,“ hovoril sviežo, „ten váš spôsob rozprávania deťom je originálny, len ste
         všeličo popričíňali, čo v Slove Božom nie je!“
   </p>
   <p>
    „Nič som nepričinil,“ žasnem, „môžete síce povedať, že také jedlá u toho boháča iste
         nejedli, ale keďže nevieme, čo jedli, lenže bola hostina, no tak si smieme naše hodovanie
         predstaviť, a môžeme potom lepšie cítiť s Lazárom, o ktorého tu ide, bo on z toho nič
         nedostal, nemám pravdu?“
   </p>
   <p>
    „Máte, ak bol váš úmysel zobudiť sústrasť, to sa vám podarilo. A to vždy podobne
         vysvetľujete?“
   </p>
   <p>
    „Asi!“
   </p>
   <p>
    „A čo tým chcete docieliť?“
   </p>
   <p>
    Pozrel som do jeho pekných, hlbokých očí: „Túžim, aby deti rozumeli deju, a tak z toho,
         čo sa učia, mali úžitok!“
   </p>
   <p>
    „A aký úžitok podľa vašej mienky budú mať z toho, čo ste ich dnes učili?“
   </p>
   <p>
    „Keď nebudem môcť dokončiť, lebo mravné naučenie leží až v druhej čiastke, tak snáď
         malý!“
   </p>
   <p>
    „Ó, vy nám to v stredu musíte dokončiť,“ prisvedčil rozhodne.
   </p>
   <p>
    „Ach, máte husle?“ prerušil sa temer radostne. Podal som mu moje milé husličky. Boli
         naladené. Natiahol sláčikom a struny zajasali. „Majster!“ poskočilo moje srdce.
   </p>
   <p>
    „Vy ste huslista, a to náruživý,“ vravím veselo.
   </p>
   <p>
    „Som a vaše husle majú dobrý zvuk. Až zase prídem, prinesiem svoje, zahráme si spolu. Čo
         hrávate najradšej?“
   </p>
   <p>
    „Slovenské a slávske piesne, a vy?“
   </p>
   <p>
    „Ja tiež, veď to, čo v srdci a duši Slováka znie, nepodá nijaký nástroj, len dobré
         husle!“
   </p>
   <p>
    „Prosím vás, pán kaplán, zahrajte mi jednu z našich najmilších melódií, tak dávno som už
         nič nepočul!“
   </p>
   <p>
    Ladí chvíľočku a potom — ó, rozkoš bez mena! „Ej, hore háj, dole háj, hore hájom
         chodník“ — zajasali husle, končiac žalostným zaplakaním, „môj otec bol dobrý, ja musím byť
         zbojník…!“ Ešte dakoľko triliek a nástroj spočíval už na stole, bol tej melódie plný
         kabinet, veď jej bolo plné srdce. Ona išla s nami i k tetičke Dubovskej, kam som bol pozval
         pána kaplána na obed. „Máme vždy viac než pre troch,“ ubezpečoval som ho. A nebol sklamaný.
   </p>
   <p>
    Pri obede rozprával nám niečo zo svojich skúseností vo Francúzsku. Tetička spomenula si
         na daktoré udalosti v Amerike. Bola to milá chvíľa pre všetkých troch. Po obede čítal som,
         ako obyčajne, Slovo Božie a pomodlil sa. Potom srdečne som sa ponúkol, že hosťa vyprevadím.
         On ďakoval tetičke a ona ho zvala, aby keď príde vyučovať, kedykoľvek mu to bude možné,
         vždy jej pohostinstvo prijal.
   </p>
   <p>
    Ako sme tak potom kráčali borovým hájom a kde-tu premiešané duby a buky spúšťali nám
         svoje mnohofarebné lístie k nohám, vládla okolo nás poviestková tíšina, ktorú on zrazu
         prerušil slovami: „Dovoľte otázku!“ Postáli sme.
   </p>
   <p>
    „Čo myslite o Biblii? Odpustite, že tak vravím, ale naši mladí učitelia rad-radom ju
         nečítajú! Za čo ju držíte. Čím je pre vás?“
   </p>
   <p>
    „Slovo Božie inšpirované Duchom Svätým!“ vravím s vážnou radosťou. „Pre mňa je to hrad,
         ktorý mi bol zavrený na sedem zámkov, až mi Božia milosť dala kľúč, a ja som smel vojsť.
         Smiem teraz vyjsť a pašu nájsť.“
   </p>
   <p>
    „Ako to myslíte?“
   </p>
   <p>
    „Pán Ježiš hovorí: Ja som tie dvere, ak vojde niekto skrze mňa, bude zachránený, a vojde
         a vyjde i pašu nájde!“
   </p>
   <p>
    Pokročil a mlčky sme putovali ďalej až na kraj hôrky. Tam som zastal. Pred nami ležala
         široká dolina, v nej rozložená M. so svojimi dvoma kostolmi. Na neveľkej katolíckej veži
         začali práve zvoniť. Pekná harmónia niesla sa peknou dolinou. Chcel som povedať, že M. má
         peknú polohu, no on sa vymanil z hlbokých myšlienok a hľadiac do doliny vraví s naliehavou
         otázkou: „Povedzte mi pár slovami, čím vám je Kristus?“
   </p>
   <p>
    „Pán Ježiš?“
   </p>
   <p>
    „Áno Ježiš Kristus!“
   </p>
   <p>
    „Osobným Spasiteľom, životom a všadeprítomným Bohom!“
   </p>
   <p>
    „A je toto presvedčenie dávno vaším?“ Z otázky znel zvláštny stesk.
   </p>
   <p>
    „V celej kráse sotva rok!“
   </p>
   <p>
    „A predtým?“
   </p>
   <p>
    „Predtým platilo aj o mne: „Mŕtvi vo vinách a hriechoch.“ Lež dovoľte prosím aj vy mne
         otázku: Milujete Krista?“
   </p>
   <p>
    Vnoril som pohľad do hlbín jeho krásnych očí.
   </p>
   <p>
    „Korím sa Mu z celej duše, padám do prachu pred Jeho gigantickou veľkosťou, no, že by
         som smel tvrdiť, že Ho milujem —?“ zakrútil hlavou. Zamračil som sa.
   </p>
   <p>
    „Tá impozantná evanjelická veža núti aj mňa, aby som sa jej poklonil, ale žeby som sa
         priam do nej zamiloval, to netvrdím!“
   </p>
   <p>
    „Aké to porovnanie!“ stiahol čelo, „čo tým chcete povedať?“
   </p>
   <p>
    „Že keď nás Pán Boh tak veľmi miloval, že nám svojho jediného Syna daroval, nedal nám ho
         ako vežu, ale ako dieťa do jasličiek!“
   </p>
   <p>
    „Človek patrí pred Bohom do prachu!“
   </p>
   <p>
    „Verím, ale deti nepatria do prachu. Tie patria na kolená, do otcovho lona. Pravda, až
         keď už dostali svoj výprask, keď uznali vinu, odprosili, bolo im odpustené a otec si ich k
         srdcu privinul!“
   </p>
   <p>
    „Vy ste nepochopiteľný, áno, neznesiteľný. Ako môžete také sväté, veľké pravdy vravieť
         so smiechom?“ rozhorlil sa.
   </p>
   <p>
    „Ja nevravím so smiechom. Dobre si pamätám, ako to bolo, keď som dostal svoje. Ale aj
         to, ako mi bolo okolo srdca v chvíli, keď veľký a svätý Boh — pred ktorým som sa triasol —
         mi všetko odpustil a ja som pocítil, že On je už nielen mojím Pánom, ale mojím Otcom!“
   </p>
   <p>
    „Čím odôvodníte toto svoje tvrdenie?“ spytuje sa skúmavo. On má oči, čo sa chcú všetkému
         pozrieť až na grunt.
   </p>
   <p>
    „Publikánom v Jeruzalemskom chráme. Pred chvíľou ešte hrozne nešťastný, sám sebou hrozne
         odsúdený, a po malej chvíli ospravedlnený a jeho prosba vyslyšaná: „Bože, buď milostivý mne
         hriešnemu!“ Vina odpustená. Rád by som sa bol s ním stretol tam na tých chrámových schodoch
         a potriasol mu ruku, bo viem si predstaviť, aký išiel šťastný. No, prepáčte, musím už
         náhliť domov.“
   </p>
   <p>
    „Ba vy prepáčte, že som vás toľko bavil, zajtra máte voľný deň, prídite ma navštíviť, či
         áno?“
   </p>
   <p>
    „Rád! Mám i tak ísť do Skalníka za kolegom Jožkom Krivošom vrátiť návštevu!“
   </p>
   <p>
    „Môžeme tam ísť spolu, stavte sa pre mňa. Pán farár ma žiadal, aby som vás k nemu
         priviedol. Myslí, že ste vnukom jeho osobného priateľa Daniela Martíniho!“
   </p>
   <p>
    O chvíľu ležali už háje medzi nami a každý pošiel svojou stranou hnaný žitia nevoľou…
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e872" name="ftn.d56e872">
        11
       </a>
       ]
      </sup>
      <span class="emphasis">
       <em>
        mošnička
       </em>
      </span>
      — kapsička
     </p>
    </div>
    <div class="footnote">
     <p>
      <sup>
       [
       <a class="para" href="#d56e878" name="ftn.d56e878">
        12
       </a>
       ]
      </sup>
      <span class="emphasis">
       <em>
        banda
       </em>
      </span>
      — hudobná kapela
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1003">
       </a>
       5
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Letí čas ako vták šírošírym svetom,
        </em>
       </span>
       <span class="emphasis">
        <em>
         nedohoníš ho, ver, ani orla letom,
        </em>
       </span>
       <span class="emphasis">
        <em>
         nezdrží ho doba nevídanej krásy,
        </em>
       </span>
       <span class="emphasis">
        <em>
         no ani keď zemou znejú plaču hlasy.
        </em>
       </span>
      </span>
     </p>
    </div>
   </p>
   <p>
   </p>
   <p>
    Tak sme si mohli zaspievať. Veru neviem, kam sa podelo tých osem prežitých týždňov!
   </p>
   <p>
    Keď sme si s kaplánom Metodom Borinským na rozhraní hájov potriasli ruky, zasypal nás
         dub zlatožltým lístím. A dnes? Plný svet krištáľov. Omotala ľadokráľka háje i sady závojom
         striebornej inovate. Bielučký sneh vŕzga pod nohami. Aj, pekný je ten zimný svet, pekný, a
         ja v ňom taký šťastný. Spievavajú Trenčianky: „Mám ja milučkého, mám“, keď len jedno slovo
         zmením, aj so mnou je to tak: „Mám ja kamaráta, mám,“ keď aj dakedy treba dodať: „ale ja sa
         s ním hnevám!“ Veď už v druhej chvíli možno doložiť: „Ale tomu verím, že sa ja s ním
         zmierim, mám ja kamaráta, mám!“
   </p>
   <p>
    Na ceste z M. do Skalníka to začalo a tam náš milý Jožko Krivoš povedal to Schillerovo,
         pravda, len v srdci:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Erlaubet mir die Bitte,
        </em>
       </span>
       <span class="emphasis">
        <em>
         ich seie in Eeurem Bunde
        </em>
       </span>
       <span class="emphasis">
        <em>
         der Dritte!
        </em>
       </span>
       <sup>
        [
        <a class="footnote" href="#ftn.d56e1047" name="d56e1047">
         13
        </a>
        ]
       </sup>
      </span>
     </p>
    </div>
   </p>
   <p>
   </p>
   <p>
    Sme tu zo šíreho Slovenska pozháňaní ako osamelé vrabce na streche. A človek nebol
         stvorený pre samotu. Metod je nielen najstarší z nás, ale aj najmúdrejší. Má mimoriadne
         dobrú, nečastú vlastnosť, že to, čo vie, tak vie predniesť, že mu musí rozumieť. Nemyslí o
         sebe mnoho, naskrze nie, že vynašiel pušný prach, bo by sa toľko nepýtal. Jeho povinnosti v
         M. sú rôzneho druhu; učí hlavne náboženstvo v m.-ských školách, okrem toho v Skalníku a u
         nás. Vybavuje pohreby; tých niet teraz mnoho, keď je taká zdravá zima. V nedeľu káže, cez
         december mával roráty a pritom nám v Dubovej založil združenie nielen mládeže, ale aj
         mladých ženáčov a mne usporiadal nedeľnú školu. Všeličo také rozpracoval, v čom mu my dvaja
         smieme pomáhať. Prehováral i kolegu Vavru, no ten má vraj úplne dosť práce so školou a
         voľný čas potrebuje na štúdium. Chce zložiť skúšku na meštianku, pre neho že nie je život
         na kopaniciach. Aj jeho pani sa tiež cíti veľmi osamelá, chýba jej primeraná spoločnosť.
         Bude mu vraj veľmi vďačný, keď na jeho pomoc vôbec nebude počítať. Metod vypracoval návrh
         vianočnej slávnosti, ktorá má byť na Štedrý večer od piatej do siedmej v m.skom kostole.
   </p>
   <p>
    Vo štvrtok večer máva pre nás vzdelávateľné prednášky, na ktorých sa môžeme zúčastniť
         činne i my dvaja. Pre tie nám naše ženičky pripravili prázdnu učebnú sieň. Sused Voda, naturalista,
    <sup>
     [
     <a class="footnote" href="#ftn.d56e1059" name="d56e1059">
      14
     </a>
     ]
    </sup>
    prebudoval v nej kachle. Pán richtár nám od obce vymohol drevo. Tetička
         Dubovská požičala veľkú visaciu lampu, že ju doma i tak nepotrebuje. Starší muži zložili sa
         na petrolej. Dovolenie z inšpektorátu sme si prirodzene vymohli, hoci nám ho nebolo treba,
         lebo stará školská budova je cirkevná. A keď to zariaďoval kaplán, a pritom učiteľ
         náboženstva, mal na tú prázdnu miestnosť právo, no ale lepšie priveľa ako primálo poriadku.
         I tak to neišlo všetko tak hladko ako to tu píšem. Veď kedy čosi dobré išlo hladko.
   </p>
   <p>
    Trochu prekážal i pán farár. On je už starý, nemá rád novoty, a tak som tu mohol pánovi
         kaplánovi trochu pomôcť. Dokázalo sa, že som naozaj vnuk toho jeho priateľa z mladosti a
         ešte sa mu i podobám. Aj on bol vraj taký furták ako ja. Preto si ma starý pán hneď
         obľúbil; môžem kedykoľvek za ním prísť. A tak najmä ohľadne tej vianočnej slávnosti všetko
         som Metodovi vymodlikal. Pomohla mi jedna vec: Pán farár bol za mladi dobrý spevák, sám
         zložil nejednu národnú pieseň. Naviedol som Metoda, aby sme starému pánovi zahrali a
         zaspievali: „Tichú noc, svätú noc!“ ktorú sme učili deti. Bol trochu prekvapený, keď sme sa
         mu tam traja dosypali, ale prijal i nás i náš hudobný výkon láskavo. Jožko Krivoš má
         výtečný hlas, schopný každej modulácie a naše husličky hrali znamenite. Pán farár prestal
         fajčiť, ba i svoju čiernu, zamatovú čiapočku strhol zo striebrovlasej hlavy. Tak nás
         počúval.
   </p>
   <p>
    „No, pekná je to pieseň, kedysi som ju v Nemecku s kolegami spievaval, i preklad je
         dobrý.“
   </p>
   <p>
    „Až ju budú deti spievať,“ hovorím nadšene, „pripomenú anjelske „Sláva“ na betlehemských
         nivách. A teraz vám ešte jednu zahráme, pán farár, ktorá sa tiež bude spievať.“
   </p>
   <p>
    „Narodil se Kristus Pán, veselme se!“ zanôtili sme, a tu sa už pán farár nezdržal, aby
         svojím vždy pekným hlasom nepomáhal Krivošovi. A aj pani farárka pridala svoj trasľavý
         hlások. No, tak sme si vyhrali a vyspievali široké dovolenie.
   </p>
   <p>
    Keď som už pri tej hudbe, hneď aj spomeniem, aké krásne chvíľky sme si pripravovali s
         Metodom, keď prišiel k nám do Dubovej a zostali sme sami. Ukázal mi dakoľko svojich
         vlastných skladieb, texty i melódie. A ja som mu zase ukázal náš slovenský spevník, zložený
         k nohám Pána Ježiša ako tribút
    <sup>
     [
     <a class="footnote" href="#ftn.d56e1075" name="d56e1075">
      15
     </a>
     ]
    </sup>
    vďaky. Že ho uchvátil i zaujal, kto by pochyboval. Jeho návodom začali sme sa z
         neho učiť v združení a ja v nedeľnej škole. No, učili sme horlivo i cirkevné piesne.
         Primerane taktované zneli mohutne, keď odpadlo to ťahanie, a to všelijaké ľubovoľné
         zaťahovanie. M.ský pán organista Kĺč, dobrý organista, netak pod tým trpí, že nijako nemôže
         s organom preraziť tie chyby, ktoré cirkev s takou zvláštnosťou obľubuje. Sľúbili sme mu,
         že k štedrovečernej slávnosti naučíme naše združenie tie piesne, ktoré bude cirkev spievať,
         správnemu taktu. Pôjdeme k organu a tak strhneme za sebou všetkých v chrámovej lodi. Zato
         nám on sľúbil tiché organové prelúdiá pri našej slávnosti. Nezostalo len pri sľuboch; no
         tam ešte nie sme.
   </p>
   <p>
    Teraz musím písať o rorátoch. Chodievali sme na ne radi. A už na druhý týždeň celá
         Dubová. Pán kaplán mal krásne, krátke výklady z proroctva. Pán organista veľmi pekne ticho
         hrával adventné piesne. Ženy tak nekričali ani neťahali ako po nedeliach. Keď bolo mnoho
         snehu, zapriahli gazdovia kone a zobrali staré ženy a menšie deti. My muži, väčšie deti a
         mládež sme putovali. Hviezdy na nebi svietili, sneh sa ligotal, zo stromov padajúce
         krištále zvonili a v M. obyčajne začali zozváňať, keď sme sa blížili.
   </p>
   <p>
    Mne bol Boh tak blízko, pripadal som si veľmi maličký. No napriek tomu som cítil, že On
         ma miluje a ja smiem milovať Jeho.
   </p>
   <p>
    Raz večer bol však veľký fujak a tu som sa rozhodol, že zostanem ráno doma. Urobíme si
         roráty v škole, aby sa ich mohli zúčastniť aj deti, veď do M. by ich nemohli vziať.
   </p>
   <p>
    Na tú rannú chvíľu nezabudnem. Sedeli sme v miestnosti združenia. Deti mali pred sebou
         voskové sviečočky. Tieto svietili ako svätojánske mušky, šírili vôňu Vianoc. Spievali sme
         známe piesne. A ja som si za text zobral ôsmu kapitolu Knihy prísloví.
   </p>
   <p>
    Rozprával som deťom, ako v nebi bolo krásne, keď tam Pán Ježiš býval u svojho nebeského
         Otca. Ako Ho Boh Otec mal rád, pestoval si Ho, kým dorástol a ako Ho anjeli veľmi milovali
         a už vopred sa starali, čo to len bude, keď Ho Pán Boh pošle z neba na zem, aké bude nebo
         bez Neho! Všetka krása, bohatstvo a hudba tam zostane, ale Jeho tam už nebude, Jeho,
         najkrásnejšieho. Kvetinky budú kvitnúť, voda žblnkať, rajské vtáčatká spievať, no Jeho tým
         nepotešia, lebo odíde.
   </p>
   <p>
    Rozprával som, že aj srdce môže byť ako to nebo, no keď v ňom Pána Ježiša niet, pravej
         radosti človek nepozná atď.
   </p>
   <p>
    Keď po odspievaní rannej piesne deti i babičky odišli, sedeli sme pri kachliach, aby sme
         ešte využili teplo žeravého uhlia. S Jožkom Krivošom sme mlčky hľadeli do žiare
         pohasínajúceho ohňa. Okolo nás vznášala sa poviestková adventná nálada.
   </p>
   <p>
    „Štefko,“ vzdychol si zrazu, „dobre, že som včera pre ten fujak musel zostať u teba na
         noc; tú dnešnú rannú chvíľu nikdy nezabudnem. V nej sa mi otvorili oči; porozumel som,
         prečo si ty odo mňa šťastnejší, veď sme oba mladí, obom nám ešte kvitnú kvety jari,
         spievajú vtáci v srdci. Obom sa nám chvíľami zdá nebo na zemi. No, že v tom tvojom je On —
         ako žalmista hovorí „Ten Najkrásnejší!“ a v tom mojom Ho niet, tam je ten rozdiel!“
   </p>
   <p>
    „Máš pravdu,“ vzal som kamaráta za ruku. „V tom mojom je On. A iba s ním nebo dostáva
         svoju cenu. No pred tým tvojím stojí dnes a žiada: „pusť ma dnu“; vieš, ako v tej piesni:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         rád by som ti život dal,
        </em>
       </span>
       <span class="emphasis">
        <em>
         rád u teba večeral,
        </em>
       </span>
       <span class="emphasis">
        <em>
         duša, nepôsob mi žiaľ,
        </em>
       </span>
       <span class="emphasis">
        <em>
         vpusť ma dnu!
        </em>
       </span>
      </span>
     </p>
    </div>
   </p>
   <p>
   </p>
   <p>
    A potom sa stalo to, za čo som už týždne prosil. Jožko poslúchol, otvoril, pozval Pána.
         A keď sa potom za rána boril čerstvými závejmi, bojujúc s tuhým severákom, nič z tej
         nepohody vonkajšej — ako pozdejšie povedal — necítil, bo v jeho srdci bolo nebo.
   </p>
   <p>
    Áno, tieto roráty nikdy nezabudnem, boli najkrásnejšie, veď On, ten najkrásnejší,
         prišiel k nám ako Kráľ a Knieža života.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1047" name="ftn.d56e1047">
        13
       </a>
       ]
      </sup>
      Dovoľte mi prosbu, nech vo Vašom zväzku som ten tretí.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1059" name="ftn.d56e1059">
        14
       </a>
       ]
      </sup>
      <span class="emphasis">
       <em>
        naturalista
       </em>
      </span>
      — tu: prirodzene nadaný človek
     </p>
    </div>
    <div class="footnote">
     <p>
      <sup>
       [
       <a class="para" href="#d56e1075" name="ftn.d56e1075">
        15
       </a>
       ]
      </sup>
      <span class="emphasis">
       <em>
        tribút
       </em>
      </span>
      — dávka, poplatok
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1126">
       </a>
       6
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    I keď sa moje deti museli mnoho učiť, — veď ku školským úlohám pribudlo im nielen riadne
         náboženské vyučovanie, ale aj úvahy v nedeľnej škole na vianočnú slávnosť — boli vždy
         veselé, rady chodili do školy. Zato vo voľných chvíľach a hodinách zakúsili sme rozkoš
         zimy. Sánkovanie, kĺzačku, vojnu so snehovými guľami, stavanie snehuliakov atď. Deň za dňom
         utekal a naraz boli tu Vianoce.
   </p>
   <p>
    Mne prišlo pozvanie z domova. Môj drahý otec mi písal, že sa s tými krátkymi správami,
         ktoré posielam, neuspokojí, aby som vianočné prázdniny doma strávil. Chce sa presvedčiť,
         ako sa skutočne vpravujem do nového života. Nikdy som ešte netrávil Vianoce mimo
         rodičovského domu a vždy som sa na ten pobyt pod otcovskou strechou tešieval. Dnes mi srdce
         stisla bolesť, pri prečítaní pozvania. Mimovoľne zakrútil som hlavou: „Nemôžem prísť domov,
         otče môj, ver!“ vravím sám k sebe smutno. Keď ona tam nebude, akoby v tom drahom dome ani
         srdca ani duše už nebolo, keď nám drahá naša mamička odišla.“
   </p>
   <p>
    Vlani nás ešte objímala jej krásna nežná láska. My sme ani nebadali, že ona, drahá sa
         nám len tak tratí. Ona však cítila, že pre nás chystá posledné vianočné dary, preto boli
         také pekné. Ach, netušili sme, obzvlášť ja.
   </p>
   <p>
    Prišiel som bol domov v zenite
    <sup>
     [
     <a class="footnote" href="#ftn.d56e1141" name="d56e1141">
      16
     </a>
     ]
    </sup>
    prvej lásky k svojmu Kráľovi. V srdci som mal nebo a túžbu povedať jej všetko.
         Jej, ktorá ma vždy rozumela, ktorá hoc najlepšie znala moju zlú a predsa uzavretú povahu,
         jediná ma neodsudzovala. Zato neraz smútievala so mnou i nado mnou.
   </p>
   <p>
    Prišli vzácne chvíle, keď som skutočne mal príležitosť povedať jej všetko, takže po prvý
         raz celé moje srdce ležalo pred ňou také, aké ho videlo vševedúce Božie oko. Ó, boli to
         krásne Vianoce!
   </p>
   <p>
    A po Troch kráľoch pozvali ma telegraficky znovu domov. Len nepatrná chrípka prišla na
         ňu, ale ona ju v svojej, nikým nepozorovanej zoslabenosti nemohla vydržať. Cestu som len
         premodlil, bo hrozná úzkosť zvierala mi srdce, že ju už živú nenájdem. Sláva Pánovi, žila
         ešte a nechali ma pri nej samého i ráno, keď som prišiel, i večer i v noci. O všetko sa
         zaujímala, drahá, no hlavne ako žijem ten svoj nový duchovný život v Pánovi. Netajila, že
         odíde, ale tešila sa, že už nebudem sám, že nemusí viac tŕpnuť, čo bude ďalej so mnou, či
         sa nezvrhnem, neskazím.
   </p>
   <p>
    „On je s tebou, to mi postačí.“ Keď som si kľačiac pri posteli položil hlavu vedľa jej,
         hladila moje vlasy, tak ako to robievala.
   </p>
   <p>
    „Tieto moje hodvábne kučeriny,“ hovorievala.
   </p>
   <p>
    Preto som si ich vždy nechal narásť také dlhé, aby mala čo pohládzať. A hoci ich už tá
         nežná biela ruka nebude hladiť, nemôžem sa s nimi rozlúčiť ani dnes.
   </p>
   <p>
    Vtedy mi bolo tak dobre. Predtým som jej citoval Slovo Božie, obzvlášť žalmy, ako aj
         piesne a modlil som sa. Zrazu pritiahla ma k sebe. Pocelovala čelo, líca i pery. Tak sladko
         ma už nikdy nikto nebude celovať.
   </p>
   <p>
    „Ďakujem ti, Štefanko!“ hovorila jasno, „že si mi opísal i rozprával svoje vnútorné
         skúsenosti. Mnoho som o tom premýšľala, a tak som uverila, že Otec nebeský nielen všetkým
         ľuďom, ako som dodnes myslela, ale osobne mne, dal svojho Syna. Viem už, že krv na Golgote
         netiekla len na vykúpenie za mnohých, ale aj za mňa. Veľmi chválim Boha, že mi dal milosť,
         aby ma moje slnečné dieťa, môj milovaný, prvorodený syn vzal za ruku a priviedol ku krížu.
         Svoju ruku som vložila do ruky za mňa prebodnutej klincom, a tak istotne viem, že cez to
         údolie tieňov smrti nepôjdem sama. On ma prevedie.“
   </p>
   <p>
    „Kúpil si ma,“ pokračovala po chvíločke tíšiny, „bola som teda dávno Jeho, no nevedela
         som o tom. Dnes viem! A viem aj, že On je mojím. Veď Otec nebeský mi Ho dal, a tak chválim
         Jeho dobrotu. Neplač za mnou, synáčik môj, až odídem, veď zase do videnia. Nezostaň nikomu
         dlžný svedectvo. Všetko nám na Golgote vydobyl, vyplatil Pán Ježiš, ale ľudia o tom
         nevedia. Ó, je to prevzácne, keď sa život začína!“
   </p>
   <p>
    Posledné slová som si už len domyslel. Moja mamička zaspala slabosťou. A mňa v jej
         drahej blízkosti ovládal taký sladký mier, že mi sen zastrel oči, veď som nocou cestoval. Z
         toho sna zobudilo ma celovanie. Môj drahý otec skláňal sa ku mne. Po lícach kanuli mu slzy.
         Tušenie zovrelo mi srdce.
   </p>
   <p>
    Moja mamička spala tak sladko, s takým nebeským výrazom na nežnej tvári! No ja, hoci som
         vedel, že mi odišla, nemohol som plakať, aj keď okolo mňa všetko plakalo. Veď išla Domov!
   </p>
   <p>
    Prežil som už temer rok bez nej, ale Vianoce teraz doma tráviť, keď jej tam nebolo, to
         som ešte nemohol. Preto mi veľmi dobre padlo, že môžem otcovi napísať, aká krásna povinnosť
         zdržuje ma v Dubovej. Ach, veď môj otec už nebol sám. Domáce okolnosti, obzvlášť starosť o
         jeho najmladšie deti, nútili ho postarať sa im o náhradu.
   </p>
   <p>
    Začiatkom decembra doviedol im druhú matku. Pretože predovšetkým hľadal pomoc pre nás,
         svoje deti, verím, že Pán môj mu ten krok požehnal. Naši gymnazisti Fedor a Milinka sú celí
         šťastní, že v dome vládne už iný poriadok. Bolo to vraj na nevydržanie. Písala Milinka:
         „Zuzička a Milan, ako také opustené kuriatka, a tato veľmi osamelý.“ Veril som tomu. Bol
         rád, že sa im všestranne pomohlo, a tak, že aj bez smutnej rozpomienky môžem sa oddať
         vianočnej radosti.
   </p>
   <p>
    Konečne priletel Štedrý deň a keď sa končil, ponáhľali sme sa pešo i na saniach do M.
         Zvonová harmónia nás vítala. Snáď tie zvony ešte nikdy tak slávnostne a radostne nezneli,
         ako keď sme za ich zvukov ticho vychádzali hore schodmi na chór v chráme a zaujali sme
         určené miesto. Deti zo Skalníka vedľa nás, m.-ské po ľavej strane. Pán organista prehrával
         nádherné prelúdiá, pán farár vchádzal do oltára. Kostolník zavieral za ním mrežovú ohradu.
   </p>
   <p>
    Veľkých šesť sviec vrhalo poviestkovú žiaru na tmavý strom stojaci v blízkosti oltára.
         Druhý kostolník otočil elektrické vypínače na dvoch veľkých lustroch a šiestich malých.
         Majú m.-skí od vlaňajška v kostole elektrické osvetlenie, len na oltári ponechali ešte
         starodávnu okrasu voskových sviec.
   </p>
   <p>
    Odznela antifona:
    <sup>
     [
     <a class="footnote" href="#ftn.d56e1178" name="d56e1178">
      17
     </a>
     ]
    </sup>
    „Dítě se nám narodilo, haleluja, a Syn dán jest nám, haleluja!“ I modlitba
         odznela a pánovi farárovi sľúbená pieseň otriasala chrámom. Dodržali sme slovo, strhli sme
         celú cirkev.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Narodil se Kristus Pán, veselme se,
        </em>
       </span>
       <span class="emphasis">
        <em>
         z růže kvítek vykvet nám, radujme se.
        </em>
       </span>
       <span class="emphasis">
        <em>
         Z života čistého, z rodu královského
        </em>
       </span>
       <span class="emphasis">
        <em>
         již nám narodil se!
        </em>
       </span>
      </span>
     </p>
    </div>
   </p>
   <p>
   </p>
   <p>
    Potom zaznel z kancľa
    <sup>
     [
     <a class="footnote" href="#ftn.d56e1207" name="d56e1207">
      18
     </a>
     ]
    </sup>
    vianočný preslov na text: „Ale ty Betlehem, zem Judská…!“ Počuli sme, kto nám
         to dnes prišiel: Vojvoda spásy, Mesiáš, Pastier. Kto nám Ho daroval, a že si Ho smieme
         všetci vierou privlastniť. Reč bola krátka, ó, ale aká mohutná a úchvatná. Kým medzitým
         potom spievala cirkev: „Syn Boží se nám narodil a nás hříšných vysvobodil, vítej, Pane,
         vítej“ — zažínali na to určení dubovskí mládenci na strome sviece a hlavne veľkú hviezdu na
         vrchovci. Tá svojím zlatým svetlom polievala báječne vysokú jedľu. My sme schádzali po
         dvoch z chóru do chrámovej rundely, kde nás pod stromom už bez ornátu — zato s husľami v
         ruke — čakal pán kaplán.
   </p>
   <p>
    V tom okamihu zhasli elektrické svetlá, len sviece na oltári a náš osvetlený strom
         žiarili poviestkovo v chráme naplnenom ľudstvom.
   </p>
   <p>
    Tiché akordy organu tvorili prehrávku, keď zanemeli majestátne zajasali čarovné zvuky
         našich huslí a do toho vpadlo viac ako sto detských hlasov, sťa báječná zvonkohra:
   </p>
   <p>
    „Tichá noc, svätá noc!“ Už len anjeli na betlehemských nivách mohli krajšie a
         nadšenejšie spievať. Z očí nejedného poslucháča skanuli slzy. Za ticha, kde aj mušku by si
         bol počul preletieť, recitovali deti proroctvá i dej z Evanjelia podľa Lukáša. Končiac zase
         spevom piesne, ktorej jasanie pero neopíše:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Ó, poďme, poďme do Betlema tam,
        </em>
       </span>
       <span class="emphasis">
        <em>
         anjelske spevy oznamujú nám,
        </em>
       </span>
       <span class="emphasis">
        <em>
         Syn Boží svätý, dávno čakaný,
        </em>
       </span>
       <span class="emphasis">
        <em>
         v jasličkách je zložený!
        </em>
       </span>
       <span class="emphasis">
        <em>
         Ó, poďme si Ho, poďme velebiť,
        </em>
       </span>
       <span class="emphasis">
        <em>
         životy naše Jemu zasvätiť!
        </em>
       </span>
       <span class="emphasis">
        <em>
         Z velikej lásky darovaný nám
        </em>
       </span>
       <span class="emphasis">
        <em>
         obetoval seba sám!
        </em>
       </span>
       <span class="emphasis">
        <em>
         Nosiču spásy, Pane najvyšší,
        </em>
       </span>
       <span class="emphasis">
        <em>
         Tys’ zdrojom svetla, pokoj najhlbší,
        </em>
       </span>
       <span class="emphasis">
        <em>
         s vrelou Ti vďakou srdcia nesieme,
        </em>
       </span>
       <span class="emphasis">
        <em>
         zaujmi ich, prosíme!
        </em>
       </span>
       <span class="emphasis">
        <em>
         Ó, haleluja Bohu večnému,
        </em>
       </span>
       <span class="emphasis">
        <em>
         Otcovi v nebi preláskavému,
        </em>
       </span>
       <span class="emphasis">
        <em>
         za Teba, daru skvostný, veliký,
        </em>
       </span>
       <span class="emphasis">
        <em>
         sláva, sláva na veky!
        </em>
       </span>
      </span>
     </p>
    </div>
   </p>
   <p>
   </p>
   <p>
    Potom pán farár vojdúc znova do oltára dal nám áronovské požehnanie. Za spevu celá
         cirkev opúšťala chrám, kde dve kolegyne rozdeľovali deťom darčeky. No všetko dialo sa i keď
         radostne, ale pri tichosti, nuž ako v kostole.
   </p>
   <p>
    Šťastní usádzali sme potom deti do saní; s tetičkou Dubovskou sme poslední kráčali k
         domovu. Putujúc tým belostným štedrovečerným svetom, kde za nami znelo to slávnostné
         zozváňanie a na nebi svietilo na tisíce hviezd, mal som srdce plné blaha. Mimovoľne
         vzhliadali oči tam, kde moja matka slávila prvé Vianoce. Snáď sa môžu tí, ktorí zaleteli k
         Pánovi Ježišovi, aspoň v takýchto chvíľach podívať na nás. Ak nie, On jej iste povedal, aký
         som šťastný, ako som cítil to spojivo, ktoré viaže hornú i dolnú Cirkev. Či nemôžeme byť
         spojení, keď stredobod našich vzájomných osláv je On, ten darovaný Syn? Oni slávia Ho tam
         hore, my tu dole. Mimovoľne, túžiac tú myšlienku vysloviť, pozrel som sa na tetičku, ktorá
         mlčky kráčala po mojom boku a zarazil sa. Mala oči uplakané a taký zvláštny výraz na
         peknej, vážnej tvári.
   </p>
   <p>
    „Vy ste, tetička, plakali, a dnes?“ žasnem. Pozrela sa na mňa.
   </p>
   <p>
    „Nad čím ste plakali?“
   </p>
   <p>
    „Nad tým, že aj keď som už na zemi prežila temer päťdesiat rokov, a hoci som to, čo sme
         dnes počuli, všetko znala a všeobecne verila, predsa až dnes som slávila svoje prvé
         Vianoce. Až dnes som vošla do betlehemskej stajne, aby som si privlastnila Syna nám daného
         a poďakovala za Neho nebeskému Otcovi. Že sa tak stalo, jedine vám ďakujem, pán učiteľ!“
   </p>
   <p>
    „Mne?“ divím sa. „Snáď tomu Božiemu slovu, ktoré sme spolu čítavali?“
   </p>
   <p>
    „Aj tomu, prirodzene, ale darmo by ste spiacemu Bibliu čítali. Skrze vás mňa Pán Ježiš
         zobudil. A ako sme tu spolu v tej svätej tíšine kráčali, ďakovala som Pánu Bohu, že vás
         medzi nás poslal a prosila Ho, aby ešte mnohých zobudil!“
   </p>
   <p>
    Boli mi tie tetičkine slová vzácne, hoci ešte nikdy som si nepripadal taký sám v sebe
         malý a nehodný. Povedal som tetičke, že i pre mňa sú tieto Vianoce zvláštne, lebo sú prvé,
         ktoré trávim mimo rodičovského domu. Pritom, sám neviem, ako to bolo ako nie, vyrozprával
         som mojej milej poslucháčke, aké boli moje vlaňajšie prázdniny a čo potom za nimi
         nasledovalo. Ale aj to, ako som si v kostole pri hraní Tichej noci… predstavoval svoju
         mamičku tam hore, kde prvé Vianoce trávila u Pána, bez nás, a predsa šťastná. No už dosť o
         tom. Musím sa ponáhľať, veď mám ešte mnoho napísať.
   </p>
   <p>
    Pri večeri som čítal listy i lístky, čo pošta doviezla. Ani jeden z mojich kamarátov a
         kamarátok nezabudol na mňa, všetci sa mi ohlásili. Oznamovali mi ako sa chystajú tráviť
         Vianoce. Netaký vďačný som bol pánu richtárovi, že vzal dubovskú poštu z M. a mne moju
         poslal. Medziiným našiel som si lístok z domu. Otec mi písal, že je síce spokojný, keď ma
         povinnosti v Dubovej cez Vianoce zdržali, ale po sviatkoch že istotne ma čaká a cez
         Silvester chystajú si nahradiť, o čo boli ukrátení.
   </p>
   <p>
    „Pravda, pôjdete, pán učiteľ?“ spytovala sa tetička, keď som jej prečítal list.
   </p>
   <p>
    „Prirodzene! Keby sme neboli na Štefana sľúbili deťom za odmenu tú sanicu, išiel by som
         už zajtra nočným vlakom, takto až, keď dá Pán, dvadsiateho šiesteho, veď naše deti si
         zaslúžia odmenu, krásne splnili svoju úlohu.“
   </p>
   <p>
    Nuž neboli bez odmeny. Pán Ježiš vyslyšal naše modlitby o pekné počasie. Bolo krásne.
         Sanica bola znamenitá, i keď snehu pribývalo, takže nás chvíľami prikrýval ako bunda.
         Všetci gazdovia zapriahli svoje koníčky. Vypomohli nám daktorí i z Lazov. Nezabudneme tak
         ľahko na detskú i svoju vlastnú rozkoš. Môj Krivoš ľutoval, že nemohol zobrať so sebou aj
         svoje deti. Dorazil k nám na svojich sánkach i s pánom organistom neskôr. Metoda zadržal
         pohreb. Potom všetci — celá tá naša výprava, celá šťastná, veľká i malá spoločnosť —
         slávnostne vyprevádzali ma na stanicu. Len čo som sa stačil s nimi rozlúčiť a nastúpiť do
         vlaku, už aj zapískal, a za mnou letel jasavý zbor štedrovečernej piesne: „Halleluja,
         halleluja, halleluja, sláva!“
   </p>
   <p>
    Tak končili moje prvé Vianoce v čase, keď som začínal svoj samostatný život.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1141" name="ftn.d56e1141">
        16
       </a>
       ]
      </sup>
      <span class="emphasis">
       <em>
        zenit
       </em>
      </span>
      — vrcholný bod, vrchol
     </p>
    </div>
    <div class="footnote">
     <p>
      <sup>
       [
       <a class="para" href="#d56e1178" name="ftn.d56e1178">
        17
       </a>
       ]
      </sup>
      <span class="emphasis">
       <em>
        antifóna
       </em>
      </span>
      — striedavý spev kňaza a zboru
     </p>
    </div>
    <div class="footnote">
     <p>
      <sup>
       [
       <a class="para" href="#d56e1207" name="ftn.d56e1207">
        18
       </a>
       ]
      </sup>
      <span class="emphasis">
       <em>
        kanceľ
       </em>
      </span>
      — kazateľnica
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1307">
       </a>
       7
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vo vozni vošiel som si oboma rukami do vlasov, veď ma tu čakalo nebárs príjemné
         prekvapenie. Sedela tam utrápená matka s troma deťmi. Malinké žalostne plakalo na jej
         rukách a dve väčšie štyri a jedenapolročné revali na podlahe. V rohu vozňa pri okne
         zapchával si sediaci starec uši pred tým krikom. Ostatní spolucestujúci prejavovali nad tým
         paviánskym koncertom netakú mrzutosť. Čo teraz? Alebo budem prežívať všeobecnú náladu nad
         bežnou situáciou, alebo ma ona vyženie na chodbu, alebo nad ňou zvíťazím a ja ju vyženiem
         do „tramtárie“.
   </p>
   <p>
    Na veľké prekvapenie malého speváka postavil som si ho vedľa seba na lavicu. Strčil som
         mu do hubičky, ktorú úžasom zabudol zavrieť, cukrík. Malé ručičky mi nimi naplnili vrecká
         na železničnej stanici. „Počuj, kamarát,“ vravím, ako čo by už dávno viazala nás tá
         najužšia páska, „ja tu v kapse mám čosi dobrého.“
   </p>
   <p>
    „Dobré?“ vyzvedá i malý groš na podlahe.
   </p>
   <p>
    „Makové koláče, sladké!“
   </p>
   <p>
    „Koláče?“ opakoval malinký. O chvíľočku obrábali drobné zúbky podelenú pochúťku. Matka
         medzitým stíšila bábätko, takže sme pre náš rozhovor mali pozorné obecenstvo. Deti zvedavo
         nakúkali do mojej kapsy a ja som im pritom rozprával, z akej prichádzam peknej sanice, ako
         koníčky utekali a za nimi bežalo malé žriebä. Na krku malo remienok s hrkálkou a robilo
         „cingilingi“.
   </p>
   <p>
    „Cingilingi“, znela ozvena z makových hubičiek.
   </p>
   <p>
    Ujček, čo nás viezol, mal bič, práskal ním, ale nie na koníčky, len nad nimi.
   </p>
   <p>
    „Takto,“ roztiahol ruku, ukazoval malý groško. Očká mu žiarili rozkošou.
   </p>
   <p>
    „Neudejil petné tonícty,“ potvrdzoval malinký, oprel sa pritom laktíkom o moje plece.
         „Groško„ oprel hlavičku o moje kolená a div mu bystré očká nevyskočili, tak počúvali o
         našej vianočnej slávnosti. O tom veľkom strome, o tých mnohých deťoch, ako pekne spievali,
         no aj o tom malinkom Božom dieťatku, ktoré ležalo v jasličkách a ony ho prišli privítať.
         Pozorujúc, že malá hlavinka klesá na moje plece, posadil som si malinkého na kolená,
         staršieho vyložil vedľa seba na môj pokrovec a než som vyspieval pieseň „Ó, poďme, poďme ku
         Betlemu tam…“ zavreli sa iskriace očká sladkým snom. Vo vozni hodnú chvíľu vládla tíšina.
         Nikto ju nechcel porušiť a malých spáčov prebudiť. Pozdejšie odobrala mi jedna zo susediek
         malinkého, sadla si na moje miesto, a ja som vyšiel na chodbu, kde som z okien pozoroval
         zimnú krajinu.
   </p>
   <p>
    „Vy ste, pane, tým ľuďom tam pomohli,“ ohlásil sa vedľa mňa konduktor.
    <sup>
     [
     <a class="footnote" href="#ftn.d56e1335" name="d56e1335">
      19
     </a>
     ]
    </sup>
    „Či neviete, že sme na svete na to, aby sme premáhali dobrým zlo? Nie som
         natoľko muzikálny, žeby som hodinu počúval podobný koncert. Tí malí boli takí rozbehnutí do
         svojho výkonu, že by to boli vydržali najmenej hodinu. Keď chceme, aby nám na svete bolo
         dobre, nemyslíte, že to najskôr docielime, keď naším blížnym pomôžeme k dobru?“
   </p>
   <p>
    „Myslím, že máte pravdu, no kto vás také niečo naučil?“
   </p>
   <p>
    „Môj Pán, Ježiš Kristus.“ Vlak zastával, on musel odbehnúť, keď sa vrátil za mnou o pol
         hodiny, bol som si už vyniesol môj kufrík i kapsu, ba aj hodnú porciu všeobecnej vďaky,
         pred ktorou dobre bolo utiecť.
   </p>
   <p>
    „Až o pol hodinu prídeme do Z.“, hovorí mi konduktor. Povedal som, že si radšej postojím
         tu, veď sa ešte dosť nasedím v rýchliku.
   </p>
   <p>
    „Boli ste doma na sviatky?“ spytujem sa ho.
   </p>
   <p>
    „Nie, mal som službu, pôjdem až na nový rok!“
   </p>
   <p>
    „Tak ste sa nemohli prejesť vianočných koláčov?“ Prisvedčil so smiechom, že veru nie.
   </p>
   <p>
    „No tak ma vy ratujete!“
   </p>
   <p>
    „Ja vás? A pred čím?“
   </p>
   <p>
    „Pred pokazením žalúdka! Mám tu, hľa, plnú kapsu koláčov, čo mi na cestu nanosili
         dobromyseľné víly. Pojesť z nich cez noc nič nemôžem a idem domov, kde ma iste čaká celá
         hŕba.“
   </p>
   <p>
    Vytiahol som z kapsy plné papierové vrecko. „Pozrite,“ vravím, „dobré sú veľmi, osladené
         nielen cukrom, ale i láskou, netak vám budú chutiť, pomôžete mi?“
   </p>
   <p>
    Prisvedčil veselo, že také ratovanie uskutoční ľahko.
   </p>
   <p>
    „Prosím vás,“ hovorí zaujato, „skadiaľ čerpáte ten humor? Vlastne to nie je humor, ale
         slnečná nálada!“
   </p>
   <p>
    Podal som mu Nový zákon: „Z tejto knihy! Dám vám ju ako vianočný dar. Čítajte v nej,
         verte všetko, o čom hovorí. Poslúchnite môjho Pána a budete mať aj vy v sebe zdroj
         radosti!“ Poďakoval zbežne, bo chodba sa zrazu naplnila, asi o päť minút zastavili sme v K…
         a že môj rýchlik tu už čakal, len čo som stačil prebehnúť, už znel signál akoby volal:
         „Domov, domov!“
   </p>
   <p>
    Moja túžba dostať miesto tak, aby som sa mohol vyspať, keď bez presadania zavezie ma
         rýchlik až domov, sa mi splnila nad očakávanie. Konduktor, ktorého som o také miestečko
         žiadal, zaviedol ma do malého vozňa druhej triedy, kde mal zložené svoje veci. Ach, tam som
         si výtečne pohovel! Len čo ma stačil zamknúť, keď som mu dal daktoré spisky, aby si nimi
         krátil čas, už som spal a spal až do rána.
   </p>
   <p>
    Ako tak ráno upravený, čakám už na z.skej stanici, vojde zrazu revízor. Prezerá moju
         kartu, hľadí pri tom i do mojej veselej tváre temer zadiveno.
   </p>
   <p>
    „Mohol by som zvaliť vinu na pána konduktora, ktorý ma sem zaviedol,“ vravím, „ale
         nechcem sa nijako vyhovárať, keď ste ma, pán revízor, našli ako kocúra pojedať vašu štátnu
         slaninu, doplatím rád, čo príde na druhú triedu, keď už aj len z vďaky za to, že ste
         neprišli prv a nechali ma tak znamenite vyspať sa.“
   </p>
   <p>
    Nevyspatá pribledlá mužova tvár zjasnela. Vrátil mi lístok.
   </p>
   <p>
    „Ste štátnym zamestnancom?“
   </p>
   <p>
    „Áno, prosím, učiteľ na kopanickej škole!“
   </p>
   <p>
    „No, tak ma teší, pán učiteľ, že ste sa pri tej našej štátnej slanine tak dobre
         vyspali!“ Pán revízor si pohodlne sadol.
   </p>
   <p>
    „Mám tiež brata učiteľa. Viem, že sú vaše kapsy temer vždy prázdne!“
   </p>
   <p>
    „Ó, ráčite sa mýliť. Ja mám aj kapsu aj kufrík plný dobrých vecí!“
   </p>
   <p>
    „Aj peňaženku?“
   </p>
   <p>
    „Tú priam nie, veď je pred prvým. No vystačím, obzvlášť, keď idem domov. Až raz budeme
         hodne blízko nebeského domova, vtedy sa už o prvého starať nebudeme.“
   </p>
   <p>
    „No, ak myslíte smrť, od tej ste vy ešte ďaleko a na to mládež nemyslieva!“
   </p>
   <p>
    „Máte pravdu, ani ja na smrť nemyslím, len na život, ktorý za jej bránou nastáva a ktorý
         mi Pán Ježiš vydobyl na Golgote.“ Pozrel zadivene. „Nad čím žasnete?“
   </p>
   <p>
    „Kde sa berie také vážne slovo na vašich perách? Posiaľ som myslel, že hovorím s komikom
         a teraz?“
   </p>
   <p>
    „A teraz vravíte s veľmi šťastným dieťaťom, ktoré si pri betlehemských jasličkách
         nabralo plné srdce Božej lásky a praje aj vám, pán revízor, aby vás osvietila tak, že by
         sme raz obaja obstáli pri tej hlavnej revízii!“ Podal som mu ruku a už nás zapísknutie
         rozdelilo.
   </p>
   <p>
    „Pane môj, daj mu tam obstáť, no aj mne!“ prosil som schádzajúc dolu schodmi.
   </p>
   <p>
    Pohľad dookola a — „Blažej!“ volám a on — starý náš drdloš — sa skutočne hrabe ku mne,
         ktorý ma mal rád od detinstva, hoci som sa ho neraz natrápil hlúposťami.
   </p>
   <p>
    „Štefko, pán učiteľ!“
   </p>
   <p>
    O chvíľočku už sedím teplo poukrývaný v našej rodinnej korbe.
    <sup>
     [
     <a class="footnote" href="#ftn.d56e1408" name="d56e1408">
      20
     </a>
     ]
    </sup>
    Dozvedám sa od Blažeja, ako ma všetci čakajú. Starík mľaskol na kone a už
         letíme. A srdce zajasalo „Domov, domov!“ Nesmie stesk ním zavládnuť, nesmie, veď mojej
         mamičke je u nášho Kráľa tak veľmi dobre a ja sa musím starať, aby sa jej stalo po vôli,
         aby sme boli i bez nej šťastní.
   </p>
   <p>
    To, čoho som sa tak veľmi obával, je už teda za mnou. Videl som tú, ktorá zastala po
         boku otca môjho. Nie je taká nežná, bledučká, pekná ako bola ona, ale má krásnu postavu,
         sviežu, ružovú tvár, veď je mladšia, zdravá. No, má dobré oči, prívetivý úsmev a príjemný
         hlas. Je taká, ako mi ju naši opisovali.
   </p>
   <p>
    „Naša nová mama!“ som rád, že otec ju nenazval mamičkou. To sladké meno by som jej sotva
         mohol dať, takto ju aj ja rád nazvem. Radostne doma vítaný, nemal som ani chvíľu možnosť
         pocítiť stesk. So slávou doviedli si ma do izby, ktorú pre mňa určil otec, čo netak srdce
         blažilo. Keď sa obriadim, aby som vraj prišiel za ním, pozýval ma. No tak sme čochvíľa
         sedeli spolu na pohovke v jeho pracovni. Dával mi otázky a konečne bol spokojný s mojím
         výzorom.
   </p>
   <p>
    „A ako sa ti vedie v tom novom živote, o ktorom si mi bol písal?“ spytoval sa s vážnym
         úsmevom, nad čím som blahom celý zrumenel. „Našiel si porozumenie?“
   </p>
   <p>
    S radosťou, žiariac očami, rozprával som mu o mojom Jožkovi Krivošovi a o krásnej práci
         s Metodom Borinským.
   </p>
   <p>
    „Hľadí ten bohoslovec tak na tie veci ako ty?“
   </p>
   <p>
    „Ešte nie celkom, ale verím, že tak ako som si Jožka vyprosil od Pána Boha, tak si aj
         jeho vyprosím, veď nie sám, už mi pomáhajú aj Jožko aj tetička Dubovská!“
   </p>
   <p>
    „Nemyslím, syn môj, žeby to tak ľahko išlo!“ zakrútil otec hlavou, „on bude musieť mnoho
         obetovať, mnoho stratiť. K takému životu, aký potom pre neho nastane, treba veľa sily, aby
         človek zotrval. Bolo to ešte pred prevratom, keď prišiel k nám do Z. nový kaplán. Práve sa
         bol vrátil z Nemecka, kam vtedy naši bohoslovci chodievali študovať. Často býval u nás.
         Neraz nám rozprával o evanjelických farároch a profesoroch, o ich horlivosti a peknej
         snahe. Sám mal plné srdce veľkých túžob, oživiť, ako vravel, našu evanjelickú cirkev. Ale
         jeho starší i mladší kolegovia mu nerozumeli. Býval nad tým často zarmútený. Napriek tomu
         jedno-druhé začínal. Brojil proti opilstvu, nechcel sa zúčastňovať na svadbách a iných
         príležitostiach, kde sa pilo a tancovalo. Horlivo kázal proti karom
    <sup>
     [
     <a class="footnote" href="#ftn.d56e1428" name="d56e1428">
      21
     </a>
     ]
    </sup>
    po pohreboch. Mnohí sa na neho hnevali, ale mládež šla rada za ním. Pretože
         však po fíliách
    <sup>
     [
     <a class="footnote" href="#ftn.d56e1434" name="d56e1434">
      22
     </a>
     ]
    </sup>
    robieval návštevy, rozšírili neprajníci o ňom, že agituje za seba a chce
         docieliť, aby sa pán farár, človek už starší, často chorý, žiadal do penzie, že vraj chce
         nastúpiť na jeho miesto. Bola to všetko len podlá klebeta, a predsa, keď mu to doniesli,
         trápil sa nad tým a pani farárová kaplánovi dohovárala. Aby dokázal, že mu ubližujú, prijal
         ponúkané miesto v malej, zastrčenej cirkvičke. Tam žil taký zronený, ako bol, začas v
         tichosti. Jeho presvedčenie mu však nedalo, začal i tam pracovať pre blaho ľudí a mal hneď
         okolo seba plno nepriateľstva. Presvedčiac sa, že nič nemôže vykonať, odišiel do Ameriky.
         Preto myslím, že ani pán Borinský nebude mať na ružiach ustlané, keď vstúpi na tú tvoju
         cestu. Ale aby som nezabudol!“
   </p>
   <p>
    Otec vstal, otvoril neďalekú skriňu: „Keď si neprišiel na Vianoce, tvoj štedrovečerný
         darček ťa čaká u mňa. Zdá sa mi, že si prislabo oblečený na také časté prechádzky z Dubovej
         do M.“ Vybral nový krásny, teplo podšitý zimník s kožušinovým golierom a k tomu takú istú
         kožušinovú čiapku. Podal mi ho. Neviem nad čím som viac jasal, či nad nečakaným oblečením,
         ktoré bolo také ľahučké a teplé a či nad otcovou láskou. Oboje zahrievalo. Vrelo som si
         otca vybozkával, čo inokedy nerobievam, tak som sa mu poďakoval a taký pristrojený išiel
         som potom s ním do jedálne ukázať sa rodine.
   </p>
   <p>
    Všetci obdivovali, aký som vraj pekný, ako mi obzvlášť čiapka sluší a ten golier! No,
         videl som medzi oknami ešte neobraný vianočný strom a pod ním ďalšie svoje dary. Mama mi
         kúpila fotografický aparát, Milinka vyšila peknú slovenskú košeľu. Ferko obdaril ma
         husľovou skladbou, po ktorej som dávno túžil. Naši malí v drevenej krabici (ktorú vyrezal
         Milanko) prichystali mi listový papier, snáď aby som dakedy aj im napísal.
   </p>
   <p>
    „A ja som vám nič nepriniesol,“ hovorím zahanbený, „len seba samého!“
   </p>
   <p>
    „A kus vianočnej radosti,“ prisvedčila mama.
   </p>
   <p>
    Prv ako nám naliala kávu, odbehol som do svojej izby.
   </p>
   <p>
    „Predsa dačo mám!“ volám zďaleka. „Moje štedrovečerné vrecko plné dobrých vecí, ktoré
         nám nadelili kolegyne: pánu kaplánovi, učiteľovi Krivošovi a mne, po detskej vianočnej
         slávnosti. A ešte dačo! Chceli vo fare oslavovať Štefana. Keď som im však ušiel, tak mi
         pani farárka dala výslužku na cestu!“
   </p>
   <p>
    Keď sme balík rozbalili, bola v ňom polovica torty. Tak som predsa neprišiel celkom
         naprázdno domov. Moje darčeky s vďakou prijali a mama ich podelila na tanieriky všetkým.
   </p>
   <p>
    Potom som musel rozprávať, ako som trávil Vianoce, ba aj sanicu. Pri tom opise otec
         sľúbil, že nás odpoludnia vysánkuje, nad čím sme my, jeho deti, netak vždy jasávali, veď
         tak sánkovať ako on vie, nevie už snáď nikto druhý, pravda, keď je taká výtečná sanica, ako
         bola toho roku.
   </p>
   <p>
    Mama odišla po raňajkách do kuchyne, otec mal prácu a ja som zobral deti a šli sme sa
         kĺzať na malý rybníček, kde ony prichystali boli dobrú kĺzačku.
   </p>
   <p>
    Pri obede som rozprával, ako si žijem u tetičky Dubovskej a ako si spolu čítavame Slovo
         Božie. Zrazu otec vstal a položiac predo mňa Bibliu, rečie s vážnym úsmevom: „Aby ti dačo
         nechýbalo, čítaj tam, kde ste prestali, aj my radi počujeme!“
   </p>
   <p>
    „Áno, radi,“ zaprosila i mama. Ach, či som sa potešil! Od tej chvíle mi skutočne už nič
         doma nechýbalo, bo ma konečne nič nehatilo vravieť o svojom Pánovi.
   </p>
   <p>
    Po obede som hral i spieval deťom naše krásne piesne. Naučil som ich „Tichú noc!“ no aj
         „Ó, poďme, poďme…“ tak že sme si ju pri sánkovaní veselo spievali.
   </p>
   <p>
    Večer som referoval, ako som vo vlaku skrotil dvoch mladých paviánov. Mama sa nemohla
         prestať smiať, ba i otec sa nahlas rozosmial. Pozrel sa na mňa tak, akoby chcel povedať:
         „Ty si predsa ešte vždy ten starý!“ no zároveň akoby mal z toho radosť.
   </p>
   <p>
    Večer, keď som už chvíľu ležal v posteli, premýšľajúc, čo všetko som už od vlaňajška
         prežil, vošla zrazu mama potichúčky do izby, usporadovala jedno-druhé, no keď zbadala, že
         bdiem, zarazila sa.
   </p>
   <p>
    „Nespíš, Štefanko?“
   </p>
   <p>
    „Nie, mama, aj keď je človek prišťastný, nedá mu blaho spať!“
   </p>
   <p>
    Prosebne ukázal som na stoličku vedľa postele. Sadla si ochotne. Vzala ruku, ktorú som
         jej podával: „Že si veľmi šťastný, vidím, cítim. Len by som rada vedela, v čom spočíva to
         tvoje veľké blaho, nad čím sa tak v srdci raduješ? Je pravda, stojíš v jari mladosti, si
         zdravý, no predsa. Tvoj otec mi povedal, ako veľmi si miloval svoju matku a že sa iste
         bojíš stesku za ňou a preto neprídeš na sviatky!“
   </p>
   <p>
    „Už sa ho nebojím, mama,“ vetím s plným presvedčením. „Mamička moja je u Pána Ježiša v
         sláve, jej je tam dobre, keby mohla, iste by ti poďakovala, že si prišla a zaujala sa jej
         opustených miláčikov.“
   </p>
   <p>
    Slzy vstúpili panej do očí. „Teda ťa už netrápi, že cudzia žena stojí po boku tvojho
         otca na mieste tvojej matky?“
   </p>
   <p>
    „Nie je tu žiadna cudzia žena, zato manželka nášho otca, ktorú chceme milovať a prosiť,
         aby nás aj ona milovala!“
   </p>
   <p>
    „Rada, Štefko! Vašu matku vám nahradiť nemôžem, obzvlášť nie tebe, no chcem sa o vás
         starať tak, aby ona bola raz so mnou spokojná! Ďakujem ti, veľmi si ma potešil, no zároveň
         prosím, kým si tu, povedz aj mne dačo z tých svojich duchovných skúseností, ktoré ťa robia
         takým šťastným!“
   </p>
   <p>
    Ó, kto by mi to bol povedal, že i jej, práve jej, budem smieť tak mnoho rozprávať,
         obzvlášť o tých prvých chvíľach v P., kde zore milosti začali svitať, nielen nado mnou, ale
         aj nad mojimi bratmi a sestrami, že práve jej pričinením budeme si všetci po večeroch čítať
         spoločne Slovo Božie, keď ona poprosí aj sa s nami pomodlí. Ach, boli to krásne prázdniny v
         domove, ktorý bol ako nový. Boli, boli, ale preleteli ako pekný sen, zostávajúc v
         nemiznúcej rozpomienke. Láska ma vítala, láska vyprevádzala, takže som si jej plné srdce
         doniesol do svojej dubovskej domoviny.
   </p>
   <p>
    Na poslednej stanici pred M. prisadol ku mne náš kováč Prachár, vítajúc ma radostne.
         Hovoril mi, že hoci sa mali dobre, všetci veľmi túžia po mne a že sa moje deti nevedia už
         dočkať, kedy zase pôjdu do školy.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1335" name="ftn.d56e1335">
        19
       </a>
       ]
      </sup>
      <span class="emphasis">
       <em>
        konduktor
       </em>
      </span>
      — sprievodca (napr. vo vlaku)
     </p>
    </div>
    <div class="footnote">
     <p>
      <sup>
       [
       <a class="para" href="#d56e1408" name="ftn.d56e1408">
        20
       </a>
       ]
      </sup>
      <span class="emphasis">
       <em>
        korba
       </em>
      </span>
      — sane, ktoré majú podobu koča s košinou, ťahané
               koňmi
     </p>
    </div>
    <div class="footnote">
     <p>
      <sup>
       [
       <a class="para" href="#d56e1428" name="ftn.d56e1428">
        21
       </a>
       ]
      </sup>
      <span class="emphasis">
       <em>
        kar
       </em>
      </span>
      — hostina po pohrebe
     </p>
    </div>
    <div class="footnote">
     <p>
      <sup>
       [
       <a class="para" href="#d56e1434" name="ftn.d56e1434">
        22
       </a>
       ]
      </sup>
      <span class="emphasis">
       <em>
        fília
       </em>
      </span>
      — (z lat.) dcérocirkev
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1490">
       </a>
       8
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bolo tak, ako vravel. S obapolnou radosťou nadviazali sme tam, kde sme boli prestali. Aj
         v dennej aj v nedeľnej škole, všetko sa v tie prvé týždne darilo. Ani nám len na myseľ
         neprišlo, aký nepriateľ číha na nás v úkryte, až keď sa vytiahol zo svojho dúpäťa a nás
         zaskočil.
   </p>
   <p>
    Už vo vianočnom týždni začala v M. zúriť silná chrípka. Metoda som vídaval len v nedeľu
         pri obede, na ktorý ma vo fare boli pár razy zadržali, tak mnoho mal detských pohrebov. Ani
         vo štvrtok nemohol prísť za nami a tak som mu len nakrátko mohol porozprávať, ako sa mi
         doma vodilo. Nuž tá m.-ská nákaza prešla aj k nám. Deti začali vystávať zo školy a aj tie,
         čo ešte chodili, strácali chuť do učenia, bolela ich hlava i hrdlo. Pán Vavra zavolal
         doktora, a ten spraviac krátky proces, zavrel nám školu.
   </p>
   <p>
    Navštevujúc svojich malých pacientov staral som sa, aby boli dobre opatrovaní. Rodičom
         boli moje návštevy milé, deťom nie menej, a matky ma poslúchali. Tie návštevy patrili i
         Metodovým žiakom aj žiačkam, patriacim do triedy pána Vavru.
   </p>
   <p>
    Raz som išiel pánu správcovi oznámiť, ako je to s jeho dvoma chorými žiakmi, ale pani
         učiteľová ustupovala predo mnou a volala: „Nenoste mi tú nákazu sem, chodíte po tých domoch
         zbierať bacily a teraz mi ich idete sem vytriasať!“ Prirodzene, že som nešiel ďalej so
         správami. Tá bezcitnosť voči deťom ma však urazila a zabolela. Napísal som paničke list,
         kde som ju vopred zdvorile žiadal, aby sa ho nebála otvoriť, že je dezinfikovaný,
    <sup>
     [
     <a class="footnote" href="#ftn.d56e1505" name="d56e1505">
      23
     </a>
     ]
    </sup>
    a že si dovoľujem vysvetliť, že veru bacily nezmetám, lebo ony nelezú po
         ľuďoch, ale lietajú v povetrí, takže sa nikto pred nimi neubráni, ani za štvorými dvermi.
         Jediný prostriedok je počas nákazy opustiť miesto, čo aj jej priateľsky odporúčam. Nevedel
         som, či Vavrovci poslúchli moje rady, ale skutočne odišli a dom bol hermeticky
    <sup>
     [
     <a class="footnote" href="#ftn.d56e1511" name="d56e1511">
      24
     </a>
     ]
    </sup>
    zavretý, ledva sme sa do miestnosti združenia dostali, keď v druhom týždni
         prišiel za nami Metod.
   </p>
   <p>
    Dosiaľ, sláva Pánovi, ani jedno z detí nám na chrípku nezomrelo, takže sme od pána
         doktora dostali pochvalu.
   </p>
   <p>
    Po prednáške zadržali sme rodičov, čo mali ťažko choré deti, no i tých, čo im už
         ozdraveli, na spoločnej modlitebnej hodine. Po nej išli sme my dvaja k tetičke občerstviť
         sa kávou. Ako sme sediac pri stole čakali na ňu, podoprel si Metod hlavu do dlaní. Na
         otázku, či ho bolí, vetil, že už týždeň, ale dnes obzvlášť. „Mám veľkú starosť, Štefko!“
   </p>
   <p>
    „Akú, Metod?“
   </p>
   <p>
    „Cítim, že tá choroba sedí už vo mne. V noci ma aj zima triasla, neviem čo spraviť? Ak
         ma premôže, uložiť sa vo fare, na ťarchu pani farárke, ktorá je už taká stará a slabá? To
         nechcem. Dosť bude mať starostí, keď vystanem a všetka práca zostane pánu farárovi a práve
         teraz!“
   </p>
   <p>
    „Nestarajte sa, pán kaplán,“ prehovorila tetička. „Keď je tá choroba už vo vás, zostaňte
         teda u mňa. Mám tu vedľa malú izbu, ktorá sa dá ľahko vykúriť. Keď sa dobre vypotíte,
         predídeme horšiemu!“
   </p>
   <p>
    Bolo mi Metoda ľúto, keď tak vďačne prijímal tetičkinu lásku. Chcel ešte predtým zájsť
         do M., porobiť si poriadky, vysvetliť vec pánu farárovi, ale neprišlo k tomu, bo sotva
         vypil kávu, striasla ho zima a netak sme sa museli ponáhľať uložiť ho do teplo prehriatej
         postele. Snáď keby sa bol do nej pred týždňom dostal, nebola by sa choroba na ňom tak
         vyvŕšila; takto sa vrhla na neho ako dravec. Keď som sa vrátil z M., pán farár i doktor
         doviezli sa so mnou, ležal už v takej horúčosti, že nás ani nepoznal. Ach, či som bol rád,
         že je škola zavretá a tak povinnosť neprekáža vo dne v noci zamieňať sa s tetičkou pri
         našom drahom chorom.
   </p>
   <p>
    Raz, keď zase prišiel rad na mňa, sedel som ponorený do čítania Nového zákona. Môj
         pacient predtým spal. Zrazu sa však ohlásil:
   </p>
   <p>
    „Prosím, Štefko, prečítaj aj mne dačo!“
   </p>
   <p>
    „Nespíš?“ sklonil som sa rýchle k nemu.
   </p>
   <p>
    „Už nie, veď som dosť spal vo dne.“
   </p>
   <p>
    „A ako sa cítiš?“
   </p>
   <p>
    „Nestaraj sa, prosím, radšej čítaj!“
   </p>
   <p>
    „A čo si praješ?“
   </p>
   <p>
    „Udalosť o bohatom mládencovi, podľa Evanjelia Matúšovho.“
   </p>
   <p>
    Spravil som mu po vôli. V tíšine neskorého večera znela tá udalosť tak zvláštne.
   </p>
   <p>
    „Štefko, to je môj obraz,“ vzdychol si, keď som zamĺkol.
   </p>
   <p>
    „Prečo tvoj?“ divím sa.
   </p>
   <p>
    „Ten mládenec, to som ja. Nemám síce bohatstva ako on, no ja som sa to tak namáhal
         bezúhonným životom uspokojiť Boha i ľudí. Aj mňa to raz tak tiahlo k nohám Pánovým a On mi
         privolal: Predaj všetko a poď za mnou vezmúc kríž! Ja som to nemohol, bo som nechcel predať
         a odišiel som od Neho smutný. Divíš sa? Myslíš, že blúznim! Ó, nemám horúčku, cítim sa taký
         slabý, akoby som s tou nocou mal uniknúť. Nechcem odísť bez toho, aby som sa aspoň tebe
         nepriznal. Sadni si bližšie, žeby si ma lepšie počul.“
   </p>
   <p>
    „Podám ti vody,“ vravím hlasom, čo mne samému zaznel cudzo, veď srdce stisol náhly,
         neopísateľný zármutok. Prijal vodu a keď som si sadol, zavrel moju ruku do svojich a začal.
   </p>
   <p>
    „Mal som aj ja raz svoje Peniel, ale nevyšiel som z neho ako Izrael,“ hovorí snivo. „V
         Paríži daroval mi svätý Boh priateľa. Bol to vyše tridsaťročný mladý francúzsky farár.
         Človek obrátený, znovuzrodený a v pravom slova zmysle posvätený. On to, čo veril — kázal a
         čo kázal — žil. Veľmi mu záležalo na mojej duši; jeho pričinením stal sa mi Ježiš Kristus
         veľkým a slávnym. On ma priviedol k Nemu, ale že som Ho neprijal ako Baránka Božieho, za to
         on nemohol. Bol som so svojím životom úplne spokojný ako ten bohatý mládenec. Túžil som,
         pravda, po takej svätosti a istote, ako mal môj priateľ. Preto prišiel aj okamih, keď moja
         duša ležala pred Kristom v prachu a prosila. On aj mne povedal, práve tak ako tomu
         mládencovi, aby som všetko to svoje — na čom si zakladám — predal a vzal na seba Jeho kríž.
         A to som nemohol, bo som nechcel, a tak som odišiel od Neho smutný nielen vtedy, ale aj z
         Paríža.
   </p>
   <p>
    Tento smútok sprevádzal ma aj domov. Prišiel som rozhodnutý vynaložiť všetky sily tela i
         ducha v službe cirkvi a jej rozkvetu a prevzal som kaplánsku stanicu v M.
   </p>
   <p>
    Nechcel som byť mystikom utekajúcim od sveta. Môj národ potreboval všetky moje dary. Ale
         prvé, čo ma v m.-skom obvode postretlo, bol si ty. Odpusť, keď poviem, že nikdy nejestvoval
         väčší rozdiel, ako medzi mojím francúzskym priateľom a mojím mladým krajanom. No napriek
         tomu som dosť skoro spoznal, že v oboch vládne jeden a ten istý duch. A hoci je to
         zvláštne, ale je to pravdivé, mystická hĺbka umného, vzdelaného, veľmi charakterného
         jemného muža, Francúza, (hoci som sa mu hlboko klaňal a túžil ho napodobniť), nepremohla ma
         natoľko, jej som odolal. Sviežej, drsnej, detskej prostote brata v rode odolať som nemohol.
         Tam som videl dokonalosť a myslel som si: to je on, jediný, výnimka! Tuto bol mladík, skoro
         chlapec, ešte plný nezrelej nedokonalosti a pritom v Bohu bohaté Božie dieťa. Raz som ho
         počul spievať:
   </p>
   <p>
    Priateľstvo s Kristom, toto šťastie mám, ó, tá blaženosť bez páru, Jeho svojím nazývam!
         On to, čo spieval, aj mal, bo veril, a preto mal. Len pred chvíľou rozosmial celú svoju
         školu a keď teraz upratujúc zošity spieval:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Majte si šťastie, v ktorom Jeho niet,
        </em>
       </span>
       <span class="emphasis">
        <em>
         chvíľočka na srdci Jeho nahradí mi celý svet!
        </em>
       </span>
      </span>
     </p>
    </div>
   </p>
   <p>
   </p>
   <p>
    Bolo to pre neho pravda. Áno, jemu nebolo možno odolať. Žiť s ním a neuveriť, že ten
         Boh, ktorý mu to všetko dáva, dá sa nájsť i mne, bolo vylúčené. Tak, keď sme spolu hrali:
         Tichá noc, svätá noc, tam pod vianočným stromom, stalo sa dačo i so mnou, čo nemôžem
         zaodiať do slova. Uveril som, prijal darované Dieťa, Syna daného. Bolo to ako chvíľka na
         jeho srdci. Ale že to blaho nemalo pravý základ, trvalo len po prvú príležitosť a srdce,
         ktoré nemohlo všetko predať, odišlo znovu od Pána Ježiša smutné. Ten smútok na zemi už nič
         nevylieči!“
   </p>
   <p>
    Ó, cítil som ho, ten hlboký, užierajúci smútok, keď v izbičke stíchlo. Podal som pohár s
         vodou k tým bledým, smutným perám.
   </p>
   <p>
    „Prestaň, Metod,“ prosím úzkostne, „úplne sa vysilíš!“
   </p>
   <p>
    „Už nemám mnoho čo povedať, Štefko, nechaj ma dokončiť, uľavuje mi to, ver!“ Nuž nechal
         som a on pokračoval:
   </p>
   <p>
    „Novoročný večer i noc strávil som v spoločnosti v m.-skom kasíne. Prišla L.ských
         navštíviť rodina z Bukurešti, s ňou aj istý rumunský, vynikajúci žurnalista. Aj naši
         slovenskí novinári boli pozvaní, keďže však nikto zo spoločnosti nevedel dobre francúzsky,
         prosili ma, aby som prišiel tlmočiť. Pán farár ma napomínal. Veď som včera do polnoci
         strávil s našou evanjelickou mládežou, cez nový rok všetky práce v kostole a odpoludnia dva
         pohreby. Vraj si mám ísť odpočinúť. No, ja som myslel, že som tomu cudzincovi i svojim
         krajanom povinný tú zdvorilosť. Ten večer, tá noc strávená v rozzabávanej spoločnosti, kde
         som musel obapolne prekladať tie nepravdivé chválorečenia a vyzdvihovania, to zveľaďovanie
         jedni druhých, ma natoľko vyčerpali, že som do nového roku vkročil ako náramne nešťastný
         človek. Nevedel som, pravda, že má byť mojím posledným. Viem už, čo cítil publikán, keď
         išiel do chrámu, ale ja by som márne prosil. Po dvakrát odišiel som od Pána. On ma nemôže
         prijať, bo ja sa nemôžem vrátiť práve tak, ako ten mládenec.“
   </p>
   <p>
    „A kde to stojí napísané, že sa ten mládenec nesmel vrátiť?“ stiahol som čelo, „ty si
         ten dej čítal iste len v Evanjeliu podľa Matúša?“
   </p>
   <p>
    „Ó, čítal som ho vo všetkých!“
   </p>
   <p>
    „Aj u Marka? Však tam predsa stojí: „Pozrel na neho Ježiš a zamiloval si ho.“ Keď si Pán
         Ježiš kohosi zamiloval, či On, ktorý prišiel, aby hľadal a spasil, čo bolo zahynulo, či On
         toho mládenca nehľadal i potom, keď odišiel a stratil sa Mu vtedy? Ja verím, že nám Slovo
         Božie o ňom rozpráva ešte na dvoch miestach!“
   </p>
   <p>
    „Kde?“ Metod si sadol.
   </p>
   <p>
    „V Skutkoch apoštolských. Je tam reč o zástupe, čo činil pokánie, veď to boli zväčša
         ľudia, čo raz Pánovi ušli a potom ich tu Duch Svätý skrze Petra znovu našiel. A v tretej
         kapitole: tí bohatí predávali svoje majetky a delili medzi všetkých a boli hotoví Pána
         Ježiša nasledovať až na kríž. Ja verím, že medzi nimi ten mládenec bol, že aj on poslúchol:
         predal všetko, ó, a ako rád! Až prídem pred Pána, spýtam sa daktorých z anjelov, ktorý je
         to, verím, že mi ho ukážu. Veď prečo by tam nebol? Nepovedal Pán Ježiš učeníkom, že bohatí
         do kráľovstva Božieho nevnídu, len že im to ťažko padne dostať sa tam. Ani toho mládenca
         neposielal do zovnútorných temností. On ho len nechal odísť. Veď On nikoho nedrží nasilu,
         ale potom iste urobil všetko, aby Mu ho Duch Svätý priviedol naspäť. „Keď sme my ešte boli
         hriešnici, Kristus zomrel za nás.“ „On si nás zamiloval,“ toho mládenca, teba aj mňa, „umyl
         nás Bohu svojou krvou“ a ty by si dobre urobil, keby si Mu už raz za to z celého srdca
         poďakoval!“
   </p>
   <p>
    „Áno, ja Mu poďakujem! Ó, Štefko, Štefko!“
   </p>
   <p>
    S týmto výkrikom, ktorý pero neopíše, klesol Metod späť do podušiek a upadol do mdloby.
         Tetička ho našla domnele mŕtveho, a mňa pri ňom v horkom plači. Veď mne sa ho nepodarilo
         prebrať, aj jej dlho trvalo, než si tichá hruď konečne oddýchla. Žiť žil, no spal tak tuho,
         že sme do rána úzkostne čakali, kedy posledný raz vydýchne. Modlili sme sa ustavične, aby
         ho Pán Ježiš zachoval, hoci teraz by už mohol ísť. Uveril, vrátil sa a bol prijatý. Na
         svitaní prišiel zrazu doktor. Bol u dvoch ťažko chorých, chcel vedieť, ako to stojí s naším
         pacientom. „Chvála Bohu,“ povedal, keď ho prezrel, „choroba je prelomená, nemal som mnoho
         nádejí, obzvlášť pre tú úplnú ľahostajnosť voči smrti a životu. On nám potrebnou energiou
         nič nepomáhal, musel byť duševne príliš prepracovaný, keby to nebol on — povedal by som —
         že nešťastný!“
   </p>
   <p>
    Ó, aká to bola pravda, kamarát môj drahý! No veď zato si teraz šťastný a netak nám
         pomáhaš chuťou, nádejou a radosťou k životu.
   </p>
   <p>
    Nemôžem ďalej písať, musím sa ponáhľať do práce, veď včera bola naša škola už otvorená a
         sláva Pánovi, ani jedno miestočko nezostane prázdne!
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1505" name="ftn.d56e1505">
        23
       </a>
       ]
      </sup>
      <span class="emphasis">
       <em>
        dezinfekcia
       </em>
      </span>
      — ničenie nákazlivých zárodkov
     </p>
    </div>
    <div class="footnote">
     <p>
      <sup>
       [
       <a class="para" href="#d56e1511" name="ftn.d56e1511">
        24
       </a>
       ]
      </sup>
      <span class="emphasis">
       <em>
        hermeticky
       </em>
      </span>
      — vzduchotesne
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1612">
       </a>
       9
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Zo dňa na deň bolo by čo písať, ale nutnosť káže, obmedziť sa len na tie dôležitejšie
         veci. Veď tie krásne, hlboké rozhovory, ktoré sme s Metodom viedli, tú lásku a radosť,
         ktorú mu naši Dubovčania preukazovali, i tak neopíšem. Tak radšej prejdem hneď k návšteve,
         ktorej mám plné srdce, veď ako bola nečakaná, tak bola drahá.
   </p>
   <p>
    Pustil som deti o desiatej von. Sám som bežal do kabinetu vypiť trochu mlieka, keď mi na
         chodbe hovorí tajuplne Miško Prachár, že ma v kabinete čaká akýsi pán. Kto to môže byť,
         myslím si ponáhľajúc sa. Ach, neopíšem radosť, keď som sa o chvíľu ocitol vo vrelom objatí
         svojho tatíčka.
   </p>
   <p>
    „Otče, ty? Nemožno! Kde sa tu berieš?“ volám užasnuto.
   </p>
   <p>
    „Vari sa nesmiem prísť pozrieť, či mi môj chlapec ešte žije a čo robí?“
   </p>
   <p>
    „Ó, to je krásne! No kde máš nejaký voz?“
   </p>
   <p>
    „Navštívil som najprv faru v M., potom nás pán farár zaviezol do Dubovej, kam bol i tak
         vystrojený, pozrieť vášho pacienta.“
   </p>
   <p>
    „Čože, ty si už spoznal tetičku Dubovskú i môjho Metoda? A vlastne, kto ešte prišiel
         okrem teba?“
   </p>
   <p>
    „Aj mama sa chcela pozrieť, kde bývaš, bo sa veľmi starala, či nakoniec ešte i sám
         neobľahneš. Chorobu ti síce nepoznať, len si bledší!“
   </p>
   <p>
    Otec ma ešte raz objal a skúmavo nazrel mi do očí.
   </p>
   <p>
    „Ó, ja som, sláva Pánovi, zdravý a veľmi šťastný, ako dieťa, ktoré dostalo všetko, o čo
         prosilo. Povedal som ti, otče môj, že si Metoda vyprosíme a hoci muselo prísť mnoho, až
         temer údolie tieňov smrti, prosby naše neodzneli naprázdno. On je už Boží!“
   </p>
   <p>
    „Pán farár má však veľkú starosť o svojho kaplána. Potreboval by vraj aspoň dva týždne
         premenu povetria a úplný oddych a nemá blízku rodinu a tá ďaleká nie je schopná, žeby sa ho
         mohla riadne zaujať. Ponúkli sme teda naše pohostinstvo a mama zostala pri ňom, aby — kým
         sa vrátim od teba — prehovorila pána Borinského, žeby išiel rovno s nami. Po stanicu ho
         dobre opatríme, veď je už vlažné povetrie, vo vlaku kúria a u nás nám pošlú kožuchy
         naproti. Štefko, čo vidím, tuším slza v tvojom oku?“ zadivil sa otec.
   </p>
   <p>
    Nezvykol som nikdy plakať, iba ak dakde skrytý.
   </p>
   <p>
    „Nediv sa,“ vravím, „mal som takú starosť o Metoda, keď je taký osamelý a veľmi som
         prosil, aby sa Pán o neho postaral, veď toto je ešte len tretí deň, čo riadne vstáva a už
         chcel pracovať. Keby prišiel do fary, ani párom koní ho od konania povinností nezadržíš. Že
         by si mi ty, otče môj, prišiel na pomoc, to som veru netušil a to je práve také krásne. U
         nás sa on istotne uzdraví, zosilnie v ovzduší domova, veď niet nič nad teplý domov.“
   </p>
   <p>
    Lomoz detí, navracajúcich sa do školy, pripomenul mi povinnosť. Otec ma povzbudil, aby
         som šiel za svojou bandou, keď sa stíšime, že nás príde navštíviť. Aj prišiel. Deti si
         potom dlho pamätali, ako to bolo, keď prišli tatíčko navštíviť pána učiteľa. Doniesli deťom
         krásne obrázky na obťahovanie, povedali, že ich pri usporadovaní kníh našli v jednej
         zastrčené. Sú ešte spred prevratu, dnes už také v obchodoch nepredávajú. Pán učiteľ ako
         chlapec, že si ich veľmi radi obťahovali, a tak aj nás tomu naučia. Je pravda, deťom k
         radosti toho mnoho netreba. S netakým jasotom sypali sa po škole domov a Dubová bola
         čochvíľa plná tej pre mňa radostnej udalosti, že môj otec prišiel.
   </p>
   <p>
    Cestou k tetičke stihol som sa pospytovať na svojich bratov a sestričky. Metoda našli
         sme vo veľkej izbe sedieť s mamou, ktorá ma veľmi radostne vítala a hneď mi aj oznamovala,
         že sa jej podarilo prehovoriť pána kaplána, aby šiel s nimi, z čoho sa radoval nielen pán
         farár, ale aj tu prítomný pán doktor. Len čo sme sa trochu porozprávali a pán doktor
         odviedol si Metoda do druhej izby, prišla tetička s prosbou, či daktorí rodičia mojich
         žiakov môžu prísť privítať rodičov pána učiteľa. Potešil ma síce tento prejav sympatie, no
         predsa vkĺzol som zatiaľ za Metodom. Keď nás tam pán doktor opustil a my sme chvíľočku
         zostali sami, vraví Metod: „Nemôžem to ani pochopiť, že tvoji rodičia si ma chcú odviezť so
         sebou, ale priznám sa, teším sa, že budem môcť pobudnúť čo aj nakrátko v ovzduší, ktoré
         teba, kamarát môj, odchovalo. Skoro sa tomu divím, že necítim nijakú tieseň pri uvedomení
         si toľkej zaviazanosti voči vám. Môj Boh za mňa raz zaplatí!“
   </p>
   <p>
    „Istotne, Metod! Teší ma, že ideš k nám rád, veď nejdeš už sám. Zaujmi sa, prosím,
         našich malých, snáď tie dušičky tam na teba čakajú.“
   </p>
   <p>
    „Dal by Pán, dlh môj, ktorý tebe dlhujem, sľúbil som platiť hynúcemu svetu, ó, kiež by
         som smel začať s nimi!“ Neviem, čo medzitým naši Dubovčania môjmu otcovi a mame na mňa
         narozprávali. Hľadeli iste cez zväčšujúce okuliare na moje opatrovanie ich detí, no videl
         som, že mi rodičov oblažili, a tešila ma ich vďaka.
   </p>
   <p>
    Nuž tak sme Metoda vystrojili. A čo bolo najzvláštnejšie, keďže mi k obedu m.-ská pošta
         doniesla z referátu pozvanie, aby som ta prišiel, tak sme dakoľko staníc išli spolu.
   </p>
   <p>
    „Čo chcú od teba na referáte?“ starala sa mama pri obede.
   </p>
   <p>
    „Snáď im len nenapadne vás preložiť?“ zamračil sa pán farár, „tomu predídeme!“
   </p>
   <p>
    Keď sme o piatej sadali do vlaku, priniesol mi dubovský pán richtár list so žiadosťou,
         aby som ho na referáte odovzdal v prípade žeby šlo o moje preloženie.
   </p>
   <p>
    „Čokoľvek ťa tam čaká, Štefko,“ vravel Metod pri rozchode, „Pán ti istotne pomôže,
         budeme Ho za to prosiť!“
   </p>
   <p>
    Šťastní, veselí sme sa rozlúčili.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1669">
       </a>
       10
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bol som na referáte ešte len raz. A tak ma okrem jedného pána radcu (s ktorým som sa
         rozprával) nikto nepoznal. Tak isto som nepoznal nikoho ani ja. A zrazu som zastal pred
         nimi.
   </p>
   <p>
    „Tak, to ste teda vy, pán Martinec?“ zdvorile privítal ma pán N.
   </p>
   <p>
    „A je to tuším pravda, že sa do zastrčených kopaníc nehodíte,“ s úsmevom doložil pán K.
   </p>
   <p>
    „Snáď pre tento môj pekný kabát?“ spytujem sa tiež s úsmevom.
   </p>
   <p>
    „No, zdáte sa prinóbl!“
    <sup>
     [
     <a class="footnote" href="#ftn.d56e1686" name="d56e1686">
      25
     </a>
     ]
    </sup>
   </p>
   <p>
    „Nemyslite si, prosím, že som si ho z tých sedemsto korún nadobudol, ktoré ste mi
         láskave určili.“ Páni sa mimovoľne všetci usmiali. „Je to vianočný dar môjho otca.“
   </p>
   <p>
    „Takých šarmantných
    <sup>
     [
     <a class="footnote" href="#ftn.d56e1696" name="d56e1696">
      26
     </a>
     ]
    </sup>
    otcov, čo by synom už v úrade stojacim ešte šaty kupovali, nie je mnoho,“
         dosvedčil pán radca N., „no, aby sme sa nebavili,“ pokračuje vážne, „sú tu ohľadne vás a
         Dubovej dva listy.“
   </p>
   <p>
    „Práve dva, to je trochu mnoho!“
   </p>
   <p>
    „Predovšetkým list pána inšpektora, kde sme čítali, že vás vraj škoda do kopaníc atď.
         Súdiac podľa neho, mali sme už pekné miesto v T. pre vás vyhľadané, no, tu prišiel list
         vášho pána správcu Vavru, a my sme si namiesto vymenovania poslali pre vás, aby ste sa
         zodpovedali z piatich bodov sťažnosti.“
   </p>
   <p>
    Poklonil som sa, prijal ponúkané kreslo. Pán radca roztvoril veľký hárok.
   </p>
   <p>
    „Sťažnosť znie:
   </p>
   <p>
    1. Že nemáte žiadnu disciplínu v škole; deti pri vysvetľovaní vám skáču do reči a
         opravujú vás.
   </p>
   <p>
    2. Keď ich o desiatej pustíte pred školu, dovolíte im indiánsky krik.
   </p>
   <p>
    3. Bez povolenia používate prázdnu učebňu na neškolské výkony.
   </p>
   <p>
    4. Pri svojich ostentatívnych
    <sup>
     [
     <a class="footnote" href="#ftn.d56e1719" name="d56e1719">
      27
     </a>
     ]
    </sup>
    návštevách po domoch používate svoj vplyv, aby si rodičia i deti pána učiteľa
         Vavru nevážili. Kvôli tomu navštevujete i žiakov jeho triedy.
   </p>
   <p>
    5. Že ste urazili pani Vavrovú grobiánskym
    <sup>
     [
     <a class="footnote" href="#ftn.d56e1727" name="d56e1727">
      28
     </a>
     ]
    </sup>
    listom.“
   </p>
   <p>
    Počúvajúc značil som si do noteska poznámky a keď pán N. stíchol, vzhliadol som k nemu:
         „Smiem na tie žaloby odpovedať?“
   </p>
   <p>
    „Na to sme vás pozvali!“
   </p>
   <p>
    „Tak mi prosím dovoľte začať s tou poslednou!“
   </p>
   <p>
    „Všetko jedno!“
   </p>
   <p>
    „List písaný pani Vavrovej mám tu, hľa v origináli, ráčte si ho prečítať.“
   </p>
   <p>
    Podal som notesok a vysvetlil krátko, prečo som list písal. „Prišiel som za pánom
         Vavrom, oznámiť mu, že sú jeho dvaja žiaci ťažko chorí. Zároveň som ho poprosil, aby ich
         tak kvôli deťom, aj obzvlášť kvôli rodičom navštívil. Po takom uvítaní, akého sa mi
         dostalo, už som sa viac o to nepokúsil. Zato v rozhorčení napísal som panej ten, uznávam,
         zbytočný list. Že sa ale Vavrovci skutočne hneď preč pobrali, myslel som, že moju radu
         poslúchli a že sú mi za ňu vďační. A oni, hľa, miesto toho na mňa žalujú. Štvrtý bod, že
         navštevujem školákov pána Vavra úmyselne, je omyl. Rozvážte sami, páni: V jednom dome
         ležali choré dve moje žiačky a dvaja žiaci pána Vavra, mohol som tam len tých svojich
         navštíviť? V druhom bola zase jedna žiačka jeho a dvaja moji žiaci. Či navštíviac len
         svojich, mohol som obísť tých jeho? Okrem toho pán Borinský, učiteľ náboženstva, ma prosil,
         aby som navštívil jeho žiakov, pretože on pre ustavičné pohraby v M. túto svoju povinnosť
         nemôže splniť. Navštevujúc teda žiakov pána kaplána, ničím som sa proti pánu Vavrovi
         neprevinil. Ohľadne bodu, že som prázdnu triedu starej školy upotreboval na mimoškolské
         výkony, podotýkam, že pán Borinský si na inšpektoráte tú sieň vyžiadal. Ba nemusel to ani
         urobiť, lebo štát tú budovu ešte od cirkvi neprevzal, a tak právom patrí evanjelickej
         cirkvi. Združenie mladých ľudí založil on. Jeho je to myšlienka aj dielo, ja som mu len
         pomáhal v práci, a tak sa ten bod obžaloby mňa vôbec netýka.
   </p>
   <p>
    Druhá obžaloba, že moje deti robia priveľký krik, keď ich vypustím pred školu, obstojí.
         Ten hluk bol síce len raz taký veľký, a to keď asi päťdesiat krokov poniže, v školskom
         dvore hrali sa tri triedy pána Vavra. Ľahko si domyslíte, že keď moji žiaci k tomu kriku
         tam dolu pripojili ten svoj, bol to naozajstný indiánsky tábor, ale založený pekne na
         vzájomnosti. Bolo to len ten jediný raz, — veď ani moje nervy nie sú z drôtu. My obyčajne
         chodievame do blízkeho hája. Tam sa deti vyskáču, vykričia, bez toho, aby niekoho
         vyrušovali. Zostáva tu už len ten prvý bod. Tá obžaloba sa môže vztiahnuť na okolnosť, keď
         vstúpil pán Vavra raz do našej školy, vysvetľoval som deťom dačo z prírodopisu a deti mi
         odporovali.“
   </p>
   <p>
    „Pripúšťate teda, že vám deti skákali do reči a vás opravovali?“
   </p>
   <p>
    „Áno.“
   </p>
   <p>
    „No tak ako to bolo?“
   </p>
   <p>
    „Rozprával som deťom medziiným, že pred svojím domom sedel zajac, že mal chvost pekne na
         hlave prirastený a že si ním zaháňal muchy z nosa a očí. Tu Martinko Kríž zavolal: „Ale veď
         zajac nemá chvost na hlave, on ním muchy nezaháňa!“ „A načo je mu ten chvost?“ spytujem sa
         vážne. „On si na ňom sedí.“ „To počul aj pán Vavra a —“ pokračujem, nedbajúc na smiech
         pánov z referátu — „ešte sa pamätám, že som deťom rozprával, ako si žaba robila pekné
         hniezdo na strome a keď bola hotová, sadla si do neho a spievala. Bolo to pri brehu
         močiara. Na brehu sedel stehlík, skákal dolu hlavou do močiara a veselo si pritom kvákal.
         Nato mi asi traja začali volať, že žaby hniezda nerobia, ani nespievajú, a že ten stehlík
         by sa utopil, keby dolu hlavou skočil. Nuž to bola tá porušená disciplína.“
   </p>
   <p>
    „No, ale prosím vás, človeče, prečo také hlúposti rozprávate deťom?“ prinútiac sa k
         vážnosti, mračil čelo pán M.
   </p>
   <p>
    „Chcel som sa len presvedčiť, či predo mnou sedí rad špalíčkov alebo rad mysliacich
         bytostí a či si moje deti dajú každú hlúposť na nos zavesiť, keď im ju povie učiteľ.
         Presvedčil som sa takým spôsobom neraz, že nemám pred sebou kapustné hlavičky, ktoré možno
         potitulovať: „Blbí kopaničiari“, zato živý, umný materiál, z ktorého možno vytvoriť mnoho
         krásneho. Som presvedčený, páni, že po zrelom uvážení mi dáte za pravdu. A keď sme s tou
         žalobou už takto hotoví, dovoľte, aby som vás poprosil: nezažeňte ma preč od mojich detí,
         radšej nám dakoho pošlite, aby sa prišiel podívať, ako sa máme radi. Keď počuli otcovia
         mojej drobotiny, kam idem, v obave že ma dakam presadíte, poslali vám po mne tiež list. Čo
         je v ňom, neviem. Dali mi ho až na m.-skej stanici, no domýšľam si, že vás prosia, aby ste
         ich deťom nedávali po takom krátkom čase zase druhého učiteľa, že im to k múdrosti veru
         nedopomôže.“
   </p>
   <p>
    Dal som list pánom. Čítali, podávali si ho jeden druhému. Konečne obrátil sa pán radca
         N. ku mne, tentokrát s jasným čelom: „Občania skutočne vašu žiadosť podporujú. No tak vás
         pre tento rok necháme v Dubovej, kde ste si, ako vidíme získali veľké sympatie. Rodičia si
         dali svoje dobrozdanie ešte aj doktorovi potvrdiť. Tým, čo doktor píše, prvý bod obžaloby
         padá: „Vplyvu a školskej disciplíne pána učiteľa Martinca možno ďakovať, že hoci bolo tu
         viac ťažkých prípadov chrípky, ani jedno z detí z Dubovej nezomrelo.“ No tak vám
         blahoželáme!“
   </p>
   <p>
    „Ale snáď bude pre budúcnosť dobre, keď nenecháte žaby hniezda stavať a spievať a
         zajacom chvosty na hlave rásť,“ doložil pán K. Páni so smiechom podávali mi ruky.
   </p>
   <p>
    „Teraz máte vy právo podať sťažnosť voči pánu Vavrovi, predneste svoje krivdy, áno i
         svoj úsudok o ňom!“
   </p>
   <p>
    „Ja nemám čo žalovať. Pán správca je človek riadny, učiteľ v škole príkladný, nejedno
         som sa za ten krátky čas od neho naučil. Za každé napomenutie som mu vďačný. Neomylný nie
         je a že sa chrípky bojí, to mu naskrze nezazlievam, veď ja sám tú chorobu nenávidím, keď mi
         vlani vzala moju drahú matku a toho roku už skoro môjho dobrého priateľa. Pán inšpektor vám
         omylom napísal o mne, že som na kopanice pridobrý. Ja to isté tvrdím o kolegovi Vavrovi
         právom. On nie je v Dubovej šťastný, jeho schopnosti sú priveľké pre ten úzky priestor. A
         keď ešte nemiluje sedliacky ľud, nevie, čo s ním začať. Keby ste na prosbu takého
         náhradníčka dačo dali, tak by som vás prosil: ak je to miesto pre mňa určené, súce pre
         človeka ženatého, dajte jeho tam, alebo mu nájdite ešte niečo lepšie!“
   </p>
   <p>
    Pán N. mi potriasol ruku, ostatní pokrútili hlavami a bol som prepustený. Vďačný voči
         svojmu Pánovi vrátil som sa domov.
   </p>
   <p>
    Radosť, s ktorou ma veľkí i malí vítali, ma veľmi zahanbuje, ničím som si toľko lásky
         nezaslúžil. Núti ma k lepšej vernosti voči svojmu Pánovi i svojim blížnym. Obzvlášť ma
         prekvapila radosť pána farára a milé slová, ktoré mi povedal: „Počuj, Štefko, pri pohľade
         na teba mám pocit, akoby si mi bol vnukom. Odkedy som spoznal tvojho otca a on sa v mojej
         ťažkosti, pri chorobe pána kaplána tak synovsky o mňa postaral, nejde mi nejak cez pery to
         „vy“ a „pán učiteľ“. Ak ťa neurazím, budeš ty mne len Štefkom a ja tvojím deduškom, či
         áno?!“ Pritúlil som sa k starému pánovi: „Vďačne, deduško môj zlatý, no, len ak pritom
         dostanem aj babičku. Mám skúsenosti s babičkami, že sa pri nich vnúčikom dobre vodí.“
   </p>
   <p>
    „Hej, furták! Stará moja, počuješ, čo vraví? Chceš si ho adoptovať?“
   </p>
   <p>
    „Prečo nie, ak bude poslúchať,“ zasmiala sa pani farárka.
   </p>
   <p>
    Pred rozchodom napomínal ma nový deduško a hovorí: „Tvoj otec ma žiadal, aby som dal
         trochu pozor na teba, bol si vraj v detinstve slabý, ťažko ťa vychovali a potom si
         prirýchlo narástol. Má starosť, aby si si nebral zbytočne primnoho práce, tak ti hovorím,
         drž sa svojej ferule
    <sup>
     [
     <a class="footnote" href="#ftn.d56e1779" name="d56e1779">
      29
     </a>
     ]
    </sup>
    a dosť. Tvoj otec túžil svojmu prvorodenému dať vyššie vzdelanie. Aby si sa
         stal učiteľom, privolil len preto, že si to žiadala tvoja matka a aby si sa ešte roky
         nemusel po školách namáhať. On ťa tak chránil, zostaň teda len dobrým učiteľom a priateľom
         nášho ľudu.“
   </p>
   <p>
    „Áno, Pane môj, učiň ma dobrým učiteľom a pomôž mi verne siať do tých malých srdiečok
         svetlo Tvojho spasenia a bystriť tie umné hlavinky, čo sa tak rady ku mne vinú!“
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1686" name="ftn.d56e1686">
        25
       </a>
       ]
      </sup>
      <span class="emphasis">
       <em>
        prinóbl (nóbl)
       </em>
      </span>
      — vznešený, prielegantný
     </p>
    </div>
    <div class="footnote">
     <p>
      <sup>
       [
       <a class="para" href="#d56e1696" name="ftn.d56e1696">
        26
       </a>
       ]
      </sup>
      <span class="emphasis">
       <em>
        šarmantný
       </em>
      </span>
      — pôvabný, príťažlivý
     </p>
    </div>
    <div class="footnote">
     <p>
      <sup>
       [
       <a class="para" href="#d56e1719" name="ftn.d56e1719">
        27
       </a>
       ]
      </sup>
      <span class="emphasis">
       <em>
        ostentatívny
       </em>
      </span>
      — vyzývavý, nápadný ortodoxia —
               pravovernosť
     </p>
    </div>
    <div class="footnote">
     <p>
      <sup>
       [
       <a class="para" href="#d56e1727" name="ftn.d56e1727">
        28
       </a>
       ]
      </sup>
      <span class="emphasis">
       <em>
        grobiánsky
       </em>
      </span>
      — hrubý, neúctivý, surový
     </p>
    </div>
    <div class="footnote">
     <p>
      <sup>
       [
       <a class="para" href="#d56e1779" name="ftn.d56e1779">
        29
       </a>
       ]
      </sup>
      <span class="emphasis">
       <em>
        feruľa
       </em>
      </span>
      — palica (učiteľská)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1789">
       </a>
       11
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Jaro, jaro čarokrásne,
        </em>
       </span>
       <span class="emphasis">
        <em>
         ty zo smrti vzkriesenie!
        </em>
       </span>
       <span class="emphasis">
        <em>
         Ktože by ťa nemiloval,
        </em>
       </span>
       <span class="emphasis">
        <em>
         kto by obdiv nevenoval,
        </em>
       </span>
       <span class="emphasis">
        <em>
         tebe, žitia zjavenie?
        </em>
       </span>
      </span>
     </p>
    </div>
   </p>
   <p>
   </p>
   <p>
    Snáď ja, ktorému plníš celé srdce, takže chvíľami temer nevládze odolať sile tvojej
         moci? — Ba, boli tie jari, ktoré som už prežil, vždy také krásne? — Neviem, snáď! — Mal som
         iste pre ne ešte zavreté oči. Vlani zármutok nad stratou tej najdrahšej bytosti prekážal
         jasať s prírodou. Dnes nič neprekáža, nič nevadí obdivovať, ako sa tie masy snehu a ľadu
         strácali, ako plnili potôčiky meniac ich na potoky, ako šibli hore trávniky, zazvonili
         snežienky. Jasavý spev vtáctva začal svoje zbory. Na vrbách vyhnali rozkošné bahniatka a to
         slniečko a tie teplé vetríčky tak dlho celovali mŕtve stromy, až ich zobudili k životu.
         Nie, nič mi neprekážalo — v samote zrána i podvečer, no obzvlášť s mojimi deťmi — užiť
         kúzlo tejto krásy a chváliť môjho Stvoriteľa.
   </p>
   <p>
    Jedno štvrtkové odpoludnie využili sme na výlet do hôr. Išli sme obdivovať, ako slniečko
         a vetrík topiac belostný sneh hnali veľké vodopády do dolín. Našli sme pritom celé pole
         snežienok, ktoré sme si potom nazbierali aj druhýkrát. Druhý štvrtok strávili sme na
         dolných lúkach, kde som deťom ukazoval, ako stromy pučia a korienky v zemi ožívajú. Ony
         samy ešte všeličo našli, čo už ožilo. Ako ľahko im bolo vysvetľovať to veľké tajomstvo
         nového života! Opisoval som deťom zimný spánok v prírode. Účinok slniečka i tepla na zem,
         jej vlaženie snehom a bohatstvom vôd. Opisoval som to všetko čo najdetinskejšie a potom som
         obrátil rozhovor, že aj naše srdcia spia takým spánkom smrti, kým ich Pán Ježiš nezobudí.
         On že hovorí: Dám vám nové srdce. — Je to to isté srdce, ktoré sme mali i predtým, ako sú
         to tie isté stromy, čo v zime spali pohrúžené do sna smrti. A až keď ožili, zakvitnú a sú
         ako nové. Zďaleka vidno na nich aj na tých lúkach, že už žijú. Tak keď nám Pán Ježiš dá
         nové srdce, aj na nás to vidieť. Sme hneď poriadnejší, poslušnejší, čistí, dobrí a raz
         budeme takí krásni ako je On.
   </p>
   <p>
    Mal som veľkú radosť, keď na spiatočnej ceste malý Martinko Kríž — prikradnúc sa ku mne
         — pritúlil ružovú, peknú tváričku k mojej ruke a spytuje sa ticho: „Dá to nové srdce aj
         mne, keď Ho budem prosiť?“
   </p>
   <p>
    „Istotne!“ Pohladil som biele čielko.
   </p>
   <p>
    „Aj vy ste Ho prosili, však?“
   </p>
   <p>
    „Prosil, Martinko. A hoci som bol neposlušný, roztopašný chlapec, On ma nezahnal, On mi
         to nové srdce dal.“
   </p>
   <p>
    „Však preto,“ kývol hlavou. Čo tým myslel, neviem, no znelo to tak dôverčivo a pokojne.
   </p>
   <p>
    „Vidíš, že som už lepší?“ spytujem sa napnuto. Pokývol vážne.
   </p>
   <p>
    Pri našom treťom výlete videli sme už aj fialôčky rozkvitať, ale nedovolil som ich
         trhať.
   </p>
   <p>
    „Ešte len rastú, nechajme ich vykvitnúť, umreli by prv než žili!“
   </p>
   <p>
    „Natrháme si radšej sirôtky,“ radili deti. No keď som ich upozornil: „Pozrite, to sú tu
         celé rodiny: tatíčko, mamička, dievčatká, chlapci, musíte si všetkých vziať, aby tým, čo
         zostanú, nebolo smutno!“ tu deti stiahli ruky preč a — aby ešte kvetinky spolu žili.
   </p>
   <p>
    „Na tamtej sedí včelička,“ poznamenala Judka Prachárová, „ona tým sirôtkam čosi šušká!“
   </p>
   <p>
    „Snáď sa pýta,“ hovorím, „máte medíku? A ony zase jej: „Hľadaj si, včelička!“
   </p>
   <p>
    „A počuje ich, keď my nič nepočujeme?“
   </p>
   <p>
    „Iste, Božie stvorenie sa všetko navzájom rozumie, ako, to vie jedine Pán Boh. Vidíte
         tam toho chrobáčika, deti? Ako uteká! Iste ho z domu poslali, aby niečo doniesol alebo
         vykonal. Hľa, šmyk, už je pod zemou, tam má snáď tajnú chodbu svojho podzemného zámku.“ —
         Tak a podobne rozprávali sme sa o všetkom, čo žilo, hýbalo sa, rástlo, liezlo alebo
         lietalo, ani sa nám z tej prechádzky domov nechcelo. Že potom všetkým chutila večera a v
         noci dobrý, zdravý spánok, kto by pochyboval.
   </p>
   <p>
    No, mal som v tie prvé dva týždne aj zármutok. Vavrovci sa na mňa hnevali. Pán správca
         mi odkazy posielal len po deťoch, nevolal ma ako inokedy k sebe. Vyhýbali sa oba, aby ma
         nemuseli ani stretnúť. Nech nemám dobré svedomie, netak by ma to trápilo. Takto znajúc, že
         som sa ničím proti zákonu lásky neprevinil, vkladal som tú vec do ruky Božej, však: On
         zaiste všetko spraví!
   </p>
   <p>
    Zato listy, čo mi z domova posielali moji drahí, obsahovali samé dobré správy. Metod sa
         pekne zotavoval. Bolo, ako som dúfal; všetci ho mali radi, no aj on ich. Cítil sa u nás ako
         doma. Privolil, že zostane celé štyri týždne, aby úplne svieži mohol sa potom chopiť svojej
         práce. Usiloval som sa po nedeliach zastúpiť ho v združení, v čom mi Jožko horlivo pomáhal.
         A hoci sme ho my nemohli nahradiť, bolo nám spolu dobre.
   </p>
   <p>
    Tetička Dubovská mala tiež už hodne práce, keď sa jar už začínala, predsa sme nikdy
         Slovo Božie nezameškali a nejednu voľnú chvíľu strávili sme tak, že nám obom doniesla
         úžitok. Ona sa o mňa stará materinsky a moja nová babička jej v tom pomáha. Keby som im len
         mohol lepšie dokázať im svoju vďaku.
   </p>
   <p>
    S deťmi sme jej nanosili zeminu spod starých stromov, aby si mohla zasiať kvety i
         zeleninu. Kvetináče sme popísali. Keď človek len chce, príležitosť k malým službičkám sa
         vždy nájde. Nemôžem síce konať nejaké veľké veci, nauč ma, Pane môj, vernosti v malom, nech
         tú radosť, ktorú v mojom srdci zapaľuješ, nesiem ďalej.
   </p>
   <p>
    Po tieto dni dostal som listy drahých kamarátov, kamarátok. Keď sa s nimi a ich konaním
         porovnám, som iste ten najchatrnejší Tvoj sluha, Pane Ježišu, no jedno viem, že ma Ty
         predsa miluješ a k sebe pripodobníš. Hviezda od hviezdy líši sa v sláve, ale aj tá
         najmenšia, keď jasne svieti, kúsok tmavého priestoru prežiari. Niekoľko ráz zmocnila sa ma
         už túžba, zaletieť za daktorým z kamarátov, nuž veď i to mi Pán môj dá, až prídu prázdniny.
         Určíme si miesto schôdze a potom si povieme, ako to bolo s každým z nás, keď sa ten náš
         život v službe ľudstva začínal.
   </p>
   <p>
    Konečne na tretí týždeň po návrate z referátu prekvapil ma pán Vavra svojím príchodom.
         Odložil som husle a išiel som mu v ústrety. Z jeho strany vyznel pozdrav chladno, z mojej
         ako obyčajne. Prijal ponúknuté miesto, že sa ma vraj prišiel dačo spýtať. Temer som mu
         povedal, že na túto jeho návštevu čakám už týždne, ale zostalo len pri zdvorilom: „Prosím!“
   </p>
   <p>
    „Prečo ste sa na referáte prihovárali za mňa, aby som bol z Dubovej preložený?“ vraví
         chladno.
   </p>
   <p>
    „Ten, kto vám túto pravdu napísal, oznámil vám snáď aj podrobnosti,“ vetím pokojne.
   </p>
   <p>
    „Čo vám napadlo mňa tam chváliť; bola to politika a či posmech?“
   </p>
   <p>
    „Politika? V akom ohľade? Ja som tu predsa len náhradník, aký osoh by som mal z vášho
         odchodu? Žiadal som pánov, aby — ak je to mne ponúkané miesto dobré a pre ženatého učiteľa
         primerané — aby ho dali vám. Nesľubujem si z toho nijaký úžitok, obzvlášť ak je to nemecké
         porekadlo pravdivé: „Selten kommt was besseres nach!“
    <sup>
     [
     <a class="footnote" href="#ftn.d56e1869" name="d56e1869">
      30
     </a>
     ]
    </sup>
    Vraviac tam to, srdečne som si žiadal, aby vám bolo lepšie.“
   </p>
   <p>
    „No čo vás bolo vôbec do mojich vecí?“
   </p>
   <p>
    „Keď ste vy mohli na mňa poslať takú epištolu sťažností,“ usmial som sa, „z ktorých ani
         jedna nemala podklad, tak prečo by som ja, keď ma o to požiadali, nepodal o vás svoju
         mienku? Ak som sa mýlil, že sa v Dubovej dobre necítite, a že vás je sem škoda, tak mi
         láskavo odpusťte. Ja vám váš v žalobe proti mne obsiahnutý omyl odpúšťam. Žime zase v
         dobrom. Verím, že vám je priťažko mňa zniesť. Sme príliš rozdielne povahy. Ak nemienite
         prijať zmenu miesta, škoda by nám bolo mesiace chodiť okolo seba ako múmie, veď sme si
         vlastne nič neurobili.“
   </p>
   <p>
    Hľadel som na neho s láskou, uvažujúc, že Pán Ježiš zomrel i za neho a až by ho prijal,
         bude mi bratom. Pomaly mizlo mračno z jeho čela.
   </p>
   <p>
    „A vy sa na mňa nehneváte?“ zadrdlal medzi zubami.
   </p>
   <p>
    „Nie ver, no však ani vy?“
   </p>
   <p>
    „Ja nemám za čo!“
   </p>
   <p>
    „Čo sa týka môjho listu písaného pani Vavrovej, nebol síce grobiansky, ale bol zbytočný.
         Vás urazil, tak mi to prosím odpustite, podajte mi ruku na zmierenie!“ Podal mi ju.
   </p>
   <p>
    „Aj vy mi tú sťažnosť odpustite.“ Srdečne potriasli sme si ruky. Vyprevádzal som ho. A
         keď ma volal, vošiel i k nim. Tam som sa ospravedlnil i pani Vavrovej. Bolo tak dobre. Ľady
         praskli. Už sa pozdravujeme prívetivo. O tri dni ma pani Vavrová zavolala a sama mi ukázala
         mužovo vymenovanie do T. Tešil som sa s ňou úprimne. Keď vošiel kolega a žiadal ma, že musí
         ísť do T. pozrieť, či by som ho v stredu odpoludnia nezastúpil, radil som mu, aby išiel
         radšej na noc, že má lepšie spojenie a že ho zastúpim rád i v piatok dopoludnia. Ej:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Nieto nič nad lásku,
        </em>
       </span>
       <span class="emphasis">
        <em>
         je to moc veliká,
        </em>
       </span>
       <span class="emphasis">
        <em>
         keď už všetko márne,
        </em>
       </span>
       <span class="emphasis">
        <em>
         premôže človeka!
        </em>
       </span>
      </span>
     </p>
    </div>
   </p>
   <p>
   </p>
   <p>
    Som ako z klietky pustený, keď sa už na mňa nemračia.
   </p>
   <p>
    Vcelku si pripadám v mnohých veciach ako vyznačený. Keď začnem porovnávať svoj život,
         minulosť i prítomnosť so životmi svojich blížnych, hlboko ma pokoruje tá nezaslúžená, mne
         chatrnému preukazovaná láska Božia i ľudská. Tak napríklad poberal som sa veselo do M. Ako
         vykročím z hájov, sedí na dubovom pni môj milý druh Jožko. Hlavu má do oboch dlaní
         sklonenú. V celej mladej postave odblesk smútku. Čo mu je? myslím preľaknuto. A keď som si
         ho privítal, hneď sa i spytujem, či ide za mnou, či mi nesie nejakú zlú správu zo svojej
         školy.
   </p>
   <p>
    „Idem za tebou, Štefko!“ odpovedá chvejúcim hlasom. „Bo už neviem, ako ďalej tú ťarchu
         sám niesť. Pomôcť mi síce nemôžeš, ale sa aspoň so mnou pomodli, veľmi potrebujem
         potešenie!“
   </p>
   <p>
    Sadol som si vedľa neho, a tu sa dozvedám! Ba, že je tak mnoho trúchlohier v živote aj
         vo svete! O jednej mi so slzami v očiach rozpráva kamarát. Odostiera, čo dosiaľ starostlivo
         skrýval pred všetkými.
   </p>
   <p>
    Jeho rodičia sa po vyše dvadsaťročnom manželstve chcú rozviesť. Hlavná príčina:
         nehospodárnosť matky. Tá všetko míňa na dve dorastajúce dcéry. Následok: z beznádeje
         pochádzajúce otcovo opilstvo! Matka v minulom roku podedila väčšiu sumu peňazí, a tak sa
         chce s mužom rozviesť, lebo tento svojím opilstvom zapríčiňuje len úpadok. Chce ratovať
         dcéry, a obetuje muža. Ten keď zostane sám, zrúti sa do priepasti hmotnej i mravnej.
         Predovšetkým stratí úrad. Majetok, veľmi zadĺžený, mu predajú. „Ó, Štefko, akýkoľvek je môj
         otec, ja ho mám rád a hrozne tým trpím!“ plakal kamarát.
   </p>
   <p>
    Veril som mu a mimovoľne myslel na toho svojho, ako by mi bolo, nech ho vidím letieť do
         takej priepasti.
   </p>
   <p>
    „A nemáš možnosti vplývať na matku?“ spytujem sa súcitne.
   </p>
   <p>
    „Ona ma nemiluje; všetka jej láska patrí len mojim sestrám. Nemiluje ma hlavne preto, že
         som sa vždy otca zastával, kedykoľvek pred nami deťmi o ňom zle vravela. Ver, Štefko, on
         bol dobrý, keď aj slabý. Hľadel nás svedomite vyživiť. Keď však mame na všetky tie parády
         nikdy nedochodilo, lebo ja som študoval, tak mama zase mne kladie za vinu, že ja som vraj
         všetko pomíňal a že ona s dcérami musela chodiť otrhaná. Otec že len mne drží stranu, len o
         mňa sa stará. Však vraj len za mňa tie dlhy narobil. Ver mi, Štefko, veľmi chudobne som
         školu vychodil, aj podporu som dostával, aj sám dávaním hodín si pomáhal. Celý otrhaný som
         prišiel do Skalníka a z toho malého platu vyrovnávam dlh, čo som si spravil na šaty.
         Bielizeň, keď mi nemal kto opraviť, mám na hanbu. Keď nám boli zavreli školu pre tú
         chorobu, išiel som sa pozrieť domov. Otec bol celý čas opitý, matka zúrivá. Sestry, keď som
         poprosil, aby mi opravili bielizeň a ponožky, sa na mňa vyvadili, že však mám plat, aby som
         si kúpil nové; ony nebudú látať moje handry. Môžem skutočne povedať so žalmistom, že keby
         Hospodin nebol mojím potešením, dávno by som bol zahynul v svojom trápení. Verím, že Pán
         Ježiš je so mnou, verím, že v spoločnej modlitbe leží moc, preto som prišiel za tebou.“
   </p>
   <p>
    Neďaleko bola tu dosť veľká skala, ktorá nás pred ľudmi skryla, tam sme sa potom
         pomodlili. Povedali sme Pánovi všetko, čo nás tlačilo. Ja som prosil, aby Pán Ježiš
         zachránil pána Krivoša pred tým hlbokým pádom. Ach, ako sa Jožko modlil! Ako s plačom
         prosil za svojho úbohého otca! Vinul sa k Pánovi Ježišovi v svojej úzkosti a súžení, v
         svojej smutnej osamelosti. Mne napadli mamine slová vyrieknuté pred rozchodom: „Štefko, ak
         máš bielizeň alebo ponožky zlé, pošli mi to!“ A ako mi Milinka vravela: „Máš už krátke
         rukávy na košeliach. Cez veľkonočné prázdniny budeme s mamou šiť Fedorovi košele, ušijeme
         aj tebe nové.“ Ach, a ja som mal plnú policu bielizne. Tetička Dubovská mi ju pred
         Vianocami všetku opravila. Bola mi trochu malá, ale dobrá. Ale, veď ja môžem Jožkovi
         pomôcť, napadlo mi; je odo mňa menší. Keď Milinke pripomeniem sľub, mamu poprosím, ony mi
         obstarajú. On si chudák nemá ako kúpiť a mňa látka nebude veľa stáť, keď mi košele má kto
         ušiť. Ďakoval som v duchu Pánovi, že môžem takto kamarátovi pomôcť a sľuboval som si, že sa
         odteraz budem o neho lepšie starať. Bol mi bratom v Kristovi a bol sám. Jeho samota, v
         porovnaní s tou Metodovou, bola ešte smutnejšia.
   </p>
   <p>
    Čítali sme si spolu Slovo Božie, samé krásne zasľúbenia: „Neboj sa, lebo ja som s tebou,
         nestrachuj sa, lebo ja som tvoj Boh, ja sám ti budem pomáhať. Neopustím ťa ani nezanechám!“
   </p>
   <p>
    Veľmi som sa radoval, že Pán Ježiš Jožkovi odňal ťarchu beznádeje. Už nehľadel do
         priepasti za otcom. Obrátil zrak k Pánovi Ježišovi a dostal pomoc.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Hľaď len na Ježiša, k Nemu pospieš len,
        </em>
       </span>
       <span class="emphasis">
        <em>
         On za teba trpel, On rozplaší tieň!
        </em>
       </span>
       <span class="emphasis">
        <em>
         Niesol bolesť tvoju, viny tvoje tiež,
        </em>
       </span>
       <span class="emphasis">
        <em>
         hľaď len na Ježiša, veriť Jemu smieš!
        </em>
       </span>
      </span>
     </p>
    </div>
   </p>
   <p>
   </p>
   <p>
    zanôtili sme. Veselo ozývali sa naše mladé hlasy neošatenou dúbravinou. Zložili sme, čo
         nás tlačilo, na silnejšie plecia, šťastne doputovali sme k m.-skej fare. Mňa tam čakala
         práca. Volal som si Jožka na pomoc. Pani farárka mala kopáčky, kopali jej kvetinovú
         záhradu. Sľúbil som prísť spraviť chodníky a vymerať hriadky. Zašli sme rovno do záhrady,
         kde nás ženy a dievčatá prívetivo vítali. Mali už záhony pre kvety pokopané a pohrabané a
         tak sme sa hneď pustili do vymerávania. Veľmi dobrú pomoc som si to so sebou priviedol.
         Jožko mal ujca záhradníka. Keď študoval, býval u neho a na jar pri podobnej práci neraz
         pomáhal. Tak sme navrhli veľmi pekné vzorky. Pani farárka sa netak potešila, keď zrazu
         prišla za nami.
   </p>
   <p>
    „To ste mi usporiadali ani v parku,“ krútila hlavou. A keď som jej Jožka predstavil ako
         záhradníka, radila sa s ním, kde ktorý druh kvetín zasadiť. Prosil, aby mu dovolila, že jej
         — keď bude mať planty — príde hriadky sám povysádzať. Keď odpoludnia po škole zbehne zo
         Skalníka, bude na to práve najlepší čas. Nechal som ich v rozhovore, bo neďaleko chodil pán
         farár okolo svojich včiel. Bežal som za ním spýtať sa, či mu cez zimu nepohynuli. Žaloval
         sa, že sú slabé a prial si teplého slniečka pre ne. Vravel, že má od Metoda list, príde
         vraj už po nedeli. Ak sa on z toho radoval, tým viac my dvaja! Nuž tak sa na tom svete
         žalosť s radosťou zamieňa. Nasledujúci deň bol štvrtok, a tak som Jožka vzal so sebou na
         noc. Nič nezmeškal, a tam som sa potom s ním podelil, pekne po bratsky s bielizňou i
         ponožkami. Vysvetlil som mu, že mi je to i tak všetko malé, krátke. Moja mamička mi toho v
         poslednej dobe bola poslala mnoho. Opatroval som si to nové, nosieval vždy staršie, až som
         naraz z toho vyrástol, musím mať väčšie.
   </p>
   <p>
    „Ale Štefko, ako ja k tomu prídem,“ bránil sa hlboko dojatý kamarát, „veď máš mladšieho
         brata.“
   </p>
   <p>
    „Hja, môj drahý, ten je už dnes silnejší ako ja, tomu budú nové šiť. S tým mojím doma
         nerátajú. A nie tak, kamarát, načo pravdu prekrúcať, prví kresťania mali všetky veci
         spoločné a delili si medzi sebou statky, prečo by sme si my nerozdelili šaty. Až ty dakedy
         budeš mať dačo, čo ja nemám, môžeš sa zase podeliť so mnou!“
   </p>
   <p>
    Nuž premohol som Jožka, a neviem, kto bol šťastnejší, on či ja, myslím obaja. Keď som sa
         ráno posadil na pohovke, bola moja posteľ prázdna. Keď som sa o ôsmej vrátil od tetičky z
         raňajok, našiel som na okne krásnu ružovú azalku — samý kvet. Vedľa kvetináča ležala malá
         ceduľka so slovami: „Tí prví kresťania mali všetky veci spoločné! Prijmi rád od tvojho
         vďačného Jožka!“
   </p>
   <p>
    Ach, kamarát zlatý! V tom svojom neúhľadnom byte mal si len jediný skvost, tento
         stromček. Cez celú zimu si sa ním tešil. Nieraz si mi rozprával, koľko kvietkov už na ňom
         vykvitlo a keď si ho dožil v celej kráse, teraz sa s ním rozlúčiš? Veľmi ma blaží tvoj dar,
         oceňujem ho. Daroval si mi kus jedinej radosti svojho bezradostného života. V tom tebou
         vypestovanom kríčku podávaš mi kus vlastnej bytosti, kus srdca. Ako muselo osmutnieť v
         tvojej izbe, keď tam na okne ten kvet už nejasá farbou a životom! Tá láska mi svojou obeťou
         v mojom srdci vyvolala temer fyzickú bolesť. Čím bol môj dar oproti tvojmu? Ja zaň dostanem
         iný, nový, a tebe nezostalo nič; dal si všetko! Predstavil som si ho, ako skoro na svitaní
         vykradol sa z mojej izby. Od nás do Skalníka, aj keď sa ide krížom chodníčkami, je temer
         hodina. Za svitu zory odnášal svoj jediný poklad. Hoci ja skoro ráno vychádzam do samoty
         hľadať tvár Pánovu, stretnúť sme sa nemohli, bo chodím do východných hájov nad dedinu. On
         si nechal okno otvorené, postavil kríček a ponáhľal sa domov. Chudobný a bohatý! Bo láska
         Božia, rozliata v jeho srdci skrze Ducha Svätého je najvyšším pokladom. On ani netušil,
         kamarát môj zlatý, ako veľmi tým činom spodobal sa Pánovi Ježišovi, ktorý nám tak vždy s
         každým darom dáva kus vlastnej bytosti a života.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1869" name="ftn.d56e1869">
        30
       </a>
       ]
      </sup>
      Po dobrom zriedka nasleduje lepšie.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1968">
       </a>
       12
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Už teda máme nášho Metoda zase medzi sebou. Prišiel konečne a aký svieži, zdravý, o pár
         rokov mladší. Veď to už nie je ten smutný bohatý mládenec, keď dal všetko za všetko.
   </p>
   <p>
    Ani som nevedel, ako po ňom túžim, až keď som smel zase vložiť ruku do jeho vystretej
         pravice a keď ma on vrelo privinul k hrudi, áno, teraz viem, ako nám chýbal. Ba nikdy
         nezabudnem dojem, vyvolaný listom, ktorý mi doniesol! Znel nasledovne:
   </p>
   <p>
    „Tak vám ho už vraciame, vášho Metoda, o ktorom v pravom slova zmysle povedať smieme, že
         sa stal naším Metodom, nosičom spásy. Čo duch Boží pred rokmi začal skrze kaplána Záru v
         mojom srdci, to teraz dokonal skrze Metoda Borinského. Tvoj otec, syn môj milý, smel poznať
         i seba i Krista. Smel poznať pravdu a tá pravda ho vyslobodila. Ďakujem Bohu za svedectvo
         Tvojho života. Ono kyprilo pôdu pre vzácne semeno Slova Božieho. Svieť, syn môj, len i
         ďalej, tak ako podnes. Nech Ti Pán Ježiš Kristus, ktorého miluješ, ktorého si i mne činil
         vzácnym, dá milosť, žeby si ešte nejednu, po ňom roztúženú dušu priviedol k Nemu. Svet, aby
         ožil, musí vidieť v ľuďoch stelesnenú Božiu milosť. Dali ste nám vášho slabého priateľa, no
         o ňom skutočne platilo: Keď som slabý, vtedy som silný. Raduj sa s nami. Mama prijala
         spasenie, skôr ako ja, bo ho prijala pokorným, smädným srdcom, však ona ti to lepšie opíše.
         Vieš si predstaviť, čo to znamená pre náš dom, obzvlášť pre mňa nestáť sám v bojoch, ktoré
         nastanú. Bez prekážky môcť si čítať Slovo Božie. Smieť prežívať moc spoločnej modlitby, v
         jednom duchu predchádzať a viesť naše deti? Veď ony si Pána zamilovali ako pacholiatka. Aká
         hrozná myšlienka, žeby sme ich mohli my pohoršiť! Metod povedal, že ovzdušie domova,
         prežiareného Božou láskou a prežívanou prítomnosťou Pána Ježiša, pritom svätou úctou voči
         Jeho osobe a Jeho slovu, je tá najlepšia pôda, z ktorej kresťanstvu vyrastajú najkrásnejšie
         charaktery. Také, ktoré začali zavčasu a verne pokračovali vedení dobrým príkladom ako
         Timoteus.
   </p>
   <p>
    Pamätáš, syn môj, povedal si mi, že si Metoda vymodlíte. Stalo sa. Ale ani Tebe a ešte
         menej mne neprišlo na um, aký ďalekosiahajúci význam to bude mať pre môj časný i večný
         život, keď on ožije.“
   </p>
   <p>
    Sediac nad tým listom, nevedel som, či plakať či smiať sa radosťou; bola priveľká,
         prisvätá na oboje. Len vzývať a ďakovať som musel znovu, keď som so svojím Pánom zostal
         sám.
   </p>
   <p>
    Metod sa nám vrátil 25. v stredu, ale nemali sme ani chvíľu času pre seba, ani vtedy ani
         v nedeľu. Tak poradil, aby sme sa zišli v hájoch Skalníka, kam za nami môže prísť aj Jožko,
         a síce v pondelok ráno, veď sme mali už prázdniny, nič nezameškáme.
   </p>
   <p>
    Prv než prišiel Jožko, strávili sme naozaj vzácnu chvíľu samoty. A tu mi Metod rozprával
         všetko, čo som túžil zvedieť, no i ako sa o neho starali moji milí. Porozprával mi, ako ho
         ich nezvyklá, rodinná láska a hlboké čaro domova presviedčali, že už nie je sám, že tá
         pieseň má pravdu:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Zaplesaj duša, veď už nie som sám,
        </em>
       </span>
       <span class="emphasis">
        <em>
         v nebeskej vlasti aj ja Otca mám.
        </em>
       </span>
       <span class="emphasis">
        <em>
         Z výšiny slávnej, tam z tých večných krás,
        </em>
       </span>
       <span class="emphasis">
        <em>
         aj ku mne zneje sladký Jeho hlas:
        </em>
       </span>
       <span class="emphasis">
        <em>
         Nič sa neboj, si môj, si môj, a ja Boh Tvoj!
        </em>
       </span>
      </span>
     </p>
    </div>
   </p>
   <p>
   </p>
   <p>
    „Tak sa snáď cítil márnotratný syn prvé dni svojho pobytu v otcovom dome, ako ja tam u
         vás. Či div, že ústa pretekali chválami, že v bohatej našej reči sotva bolo dosť slov na
         vyjadrenie dobroty, milosti Božej a obeti Ježiša Krista?“
   </p>
   <p>
    „Nie div, že oni si zamilovali nášho Pána, že zatúžili po milosti udelenej mne
         nehodnému. Štefko, tvoj otec je vzácny človek. Je to celý muž. On keď poznal pravdu, prijal
         ju bez kompromisu, celú. Oboma nohami stal si na tú skalu. Veľmi ma zahanbovali jeho viera
         a poslušnosť. Tvoja rodina vraví, že mi veľa dlhujú, ver, nie menej dlhujem im ja. Nielen
         silu telesnú, chuť k životu, no i pevnú pôdu pod nohy a skalu, o ktorú by som sa v práci
         mohol opierať, daroval mi môj Pán v tvojom peknom domove!“
   </p>
   <p>
    „Čo si myslíš o mame?“ spytujem sa dychtivo.
   </p>
   <p>
    „Pani Martinička už dávno túžila po svetle. Nebolo však nikoho, kto by jej naň ukázal,
         veď nevedeli po čom, po kom to vlastne túži. Hľadala utíšenie pálčivého nepokoja v určitej
         vážnej povinnosti, ktorú dúfala nájsť u vás. Hľadala pokoj tam, kde mnohí z nás sme ho
         márne hľadali: v konaní dobra! Aké šťastie pre ňu, že smela poznať Jeho, toho
         najkrásnejšieho a zameniť Ho za tú vlastnú, vnútornú prázdnotu! Ale však ti písala?“
   </p>
   <p>
    „Áno, písala, ale ja tomu listu dobre nerozumiem. Podľa neho by som bol ja mal poslúžiť
         k jej záchrane.“
   </p>
   <p>
    „To je pravda! Všetka predpráca Ducha Svätého bola v tej duši vykonaná skôr, ako ju Pán
         vzal za ruku a priviedol k svojmu Otcovi skrze moje svedectvo. Tvoja návšteva doma, tvoje
         listy, ba i ten kratučký rozhovor, ktorý ste mali u tetičky Dubovskej, postačili doviesť ju
         až po hranicu krvi, ja som jej smel pomôcť už len cez tú hranicu.“
   </p>
   <p>
    Len čo sme stačili poďakovať Pánovi za Jeho milosť, vidíme Jožka ponáhľať sa za nami.
         Keď sme sa privítali, zaviedol nás na veľmi pekné miesto. Objala nás krásna jarná samota.
         Sadli sme si na skalné balvany, ktoré pokryl svojím starým pokrovcom, aby sme vraj
         neprechladli. Spoza skaly počuť žblnkanie potôčika, nad ním rozváňali zakvitnuté vŕby a na
         brehu celé bohatstvo fialiek, ktoré ľudská ruka ešte netrhala. Na nebi záplava teplého
         jarného slniečka. Keď Metod chváli krásu ožívajúcej prírody i spev potôčika, prerušil zrazu
         Jožko:
   </p>
   <p>
    „Dovoľte, pán kaplán, nech nám Štefko vyrozpráva, aký veľký dôvod máme my traja na
         vďaku.“
   </p>
   <p>
    „Rád ho o to poprosím,“ prisvedčil Metod, „no najskôr musím požiadať teba, kamarát, aby
         si ten titul nechal stranou. Som síce starší od vás oboch, ale veď v rodine bývajú i starší
         i mladší bratia. Z milosti Pánovej som už i ja vaším bratom, buďme ty a ty!“
   </p>
   <p>
    Čo sa oni medzitým rodinovali, sedel som zahľadený do vody potôčika. Rozprávať o tom, čo
         mi ten pripomínal, nepadlo ľahko.
   </p>
   <p>
    „Rozprávaj, Štefko!“ poprosil Metod. A jemu sa nedá odolať, keď prosí. „Nechceš vzdať
         chválu Pánovi?“ žasol Jožko, pozorujúc moje váhanie.
   </p>
   <p>
    „Radšej by som síce počúval Metoda, ako hovorí o tej udalosti, no vzdať chválu som vždy
         hotový. Presvedčil som sa, Metod, koľko pravdy je v tej piesni:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Smrť ide, čas ustupuje, života môjho bez nazdania
        </em>
       </span>
       <span class="emphasis">
        <em>
         koniec vždy sa približuje.
        </em>
       </span>
       <span class="emphasis">
        <em>
         Pred večerom sa môže udiať ináč ako bolo zrána,
        </em>
       </span>
       <span class="emphasis">
        <em>
         dokiaľ musím v tom svete bývať,
        </em>
       </span>
       <span class="emphasis">
        <em>
         duša je bázni poddaná.
        </em>
       </span>
       <span class="emphasis">
        <em>
         Bože! Pre Krista, smrť Jeho
        </em>
       </span>
       <span class="emphasis">
        <em>
         popraj skonania šťastného.“
        </em>
       </span>
      </span>
     </p>
    </div>
   </p>
   <p>
   </p>
   <p>
    „Štefko!“ zľakol sa Metod, zavierajúc moju ruku vo svojich. „Ako to bolo?“
   </p>
   <p>
    „V smrtnú nedeľu hľadeli sme ťa zastúpiť,“ začal som. „Jožko viedol spev a ja som krátko
         vyložil odsek Slova Božieho. Cítili sme, že náš Pán je medzi nami. Pod dojmom slova:
         „Obráťte zrak ku mne, aby ste boli spasené všetky končiny zeme,“ sme sa rozišli. V pondelok
         dala ma prosiť mlynárka Krížová, aby som ju navštívil po škole. Išiel som rád, bo sa mi
         zdalo, že bola v nedeľu uplakaná, keď mi v škole podávala ruku. Tušenie ma nemýlilo.
         Rozprávala mi, aká je už od choroby svojich detí znepokojená a že sa včera konečne rozhodla
         obrátiť zrak k Pánovi Ježišovi. Verí síce v Neho ako v Spasiteľa hriešnikov, aby som jej
         teda ukázal, ako si Ho má privlastniť. Môžete si predstaviť moje radostné prekvapenie, no i
         moje rozpaky. Pán môj išiel so mnou. On mi dal slovo, On pripomenul primerané citáty zo
         Slova Božieho. Netrvalo dlho, tá Jemu drahá duša, ktorú hľadal a našiel, ocitla sa na Jeho
         láskyplnom srdci. Nemôžem tú chvíľu opisovať, len výsledok, aby ste so mnou ďakovali. Ona
         obrátila zrak k Nemu, ako tí Izraeliti na púšti a On ju spasil. Keď sme už radostne spolu
         Pána chválili, vošiel mlynár Kríž. Musel ženu vyvolať za nutnou povinnosťou, ale nešla prv,
         kým mu neoznámila, že už to, po čom túžila, nad čím celú noc v úzkosti preplakala, už
         dosiahla. Videl som, že je tomu rád a spýtal som sa ho, či aj on už učinil ten rozhodný
         krok. Zakrútil hlavou, že ešte nie. Priznal sa, že má pochybnosti, ktoré mu bránia, ale že
         hľadá a chce hľadať spásu, kým ju nenájde. Jeho tiež volala povinnosť. Vyšiel som teda s
         ním. Mám rád obraz, ktorý tvorí mlyn so svojím vodopádom. Mlynár s učňom zastavili koleso;
         opravovali niečo na ňom. Voda hučala, penila sa tvoriac krútňavu. Potok pri mojich nohách
         spieval ako veľký zbor, no ten mohutný zbor prehlušil výkrik z druhej strany potoka. Tam
         strhla voda veľké koryto rovno do krútňavy a v koryte sedelo troje detí. Kačka Vodová,
         Miško Prachár a môj malý kamarát Martinko Kríž. Vedel som, že mlynár čochvíľa koleso pustí,
         (on preň nemohol deti vidieť) a že koryto udrie čo nevidieť oň, prevrhne sa, vysype deti do
         krútňavy a príval vody strhne ich v okamihu pod koleso. Čo všetko preletí mysľou za
         sekundu. V druhej sekunde boli už topánky, kabát a vesta na zemi. Nevediac ani aká je voda
         hlboká, skočil som do nej; siahala mi temer po ústa, no predsa podarilo sa mi koryto s
         deťmi zachytiť. Mlynárka medzitým dovolala svojím krikom pomoc. Dvaja muži pritiahli koryto
         k brehu, vyzdvihli obe staršie deti. Keď už i po Martinkovi siahli, nahlo sa odľahčené
         koryto, vytrhlo z mojich rúk, udrelo o koleso, ktoré v tom okamihu začalo svoj beh. Chlapča
         stratiac tým rovnováhu, padalo dolu hlavou rovno do krútňavy. Nezabudnem výkrik hrôzy: „Pán
         učiteľ!“ Za tých pár predošlých okamihov dodávala moja blízkosť deťom odvahu. Pustil som
         koryto a napnúc všetky sily, ktoré mi ľak nechal, plával som za dieťaťom. I schytil som ho.
         No cítiac, že ak koleso nezastane, rozbije a potopí nás oboch, oddal som sa celý Pánovi. O
         mňa mi nešlo, len o zúfalo nariekajúcu matku, však mi oba zobudíme sa v Božom náručí.
   </p>
   <p>
    Vtom koleso náhle zastalo a ja následkom úderu, ktorým ma odsotilo, stratil som vedomie,
         nevedel som, čo sa ďalej dialo. Martinka držal som tak kŕčovite za nožičku, že mi ledva
         ruku otvorili, keď nás dostali na breh. V prvej chvíli mysleli, že sme oba mŕtvi, ale ako
         vidíte, ja ešte žijem a Martinko veselo behá, hoci sa chúďa netak vody napilo. Nedostal ani
         len nádchu a ja som tú svoju včera vypotil a vykýchal. Ako sa to na mňa dívaš, Metod, však
         sedím pri vás. Pán ma opäť zachránil.“
   </p>
   <p>
    „A skutočne si si neublížil?“ vydýchol konečne Metod, vinúc ma k sebe.
   </p>
   <p>
    „Sláva Pánovi, nie! Mal som včera dosť veľkú hrču na hlave aj modriny, čo ma to koleso
         pozdravilo, no to bolo všetko. Že ma tetička Dubovská netak opatrovala v noci z pondelka na
         utorok, to uveríš. Aj doktora mi rodičia ratovaných detí doviezli, za čo som im ani veľmi
         nežehnal, lebo ma kapitálne ustískal. Ale že môjmu Martinkovi dobre pomohol, som im predsa
         za neho vďačný.“
   </p>
   <p>
    „A čo povedal doktor?“ staral sa kamarát.
   </p>
   <p>
    „Že mali naši pravdu, keď hovorievali, (bol som totiž tú anekdotu sám vyrozprával): náš
         Štefko, aj keď ako zvysoka skočí, vždy dopadne ako mačka na všetky štyri papučky. Veľmi sa
         divil, že nemám nič zlomené, ani nohu, ani rebrá ani plece od toho kolesa. Ja som sa
         nedivil. Keď ma môj Pán chcel ešte nechať medzi vami, On sa o to postaral, aby som Mu smel
         slúžiť ďalej. Jemu buď česť. Keď len tie deti boli ratované, stálo to za to i život
         žertvovať.“
   </p>
   <p>
    „Ach, Štefko, keby tvoji doma boli vedeli, čo sa deje vtedy, keď takí šťastní robili
         prípravy na môj odchod. No divím sa Ti, že môžeš o takejto veci rozprávať s humorom. Prečo
         ním zakrývaš pred nami celú hĺbku svojho láskyplného srdca? Veď to nie je tvoja láska v
         tebe, ale tá Jeho.“
   </p>
   <p>
    Sklonil som hlavu. Metod mal pravdu. Načo skrývať, že som tie deti miloval, tak až na
         smrť, a že veľmi jasám nad ich záchranou!? „Prepáč Metod!“ vravím vážne, „veď už
         nežartujem, radšej ti poviem, čo ani Jožko ešte nevie. Všetky pochybnosti a ťažkosti
         Krížove pominuli v tých strašných hodinách, keď si uvedomil, že keby kováč Zázvora nebol
         zastavil koleso, bol by si usmrtil vlastné dieťa a mňa s ním. Videl, čo sa mohlo stať. Tá
         hrôza ho temer pripravila o rozum. Dnes na pokračovanie chváli Baránka Božieho za Jeho obeť
         no i za naše zachránenie. A ešte dačo. V utorok ráno prišiel ma navštíviť kolega Vavra, aby
         som vraj bol úplne spokojný, že ma rád zastúpi; a pani Vavrová mi poslala výborný múčnik.
         Poslala ho taký kus, že polovica putovala k Martinkovi!“
   </p>
   <p>
    „A máš ešte nejaké dobré správy?“ narovnal sa Metod.
   </p>
   <p>
    „Už nemám, no nie je to vari dosť?“
   </p>
   <p>
    „Viac než dosť, brat môj zlatý, poďme za ne ďakovať!“ A ďakovali sme všetci traja z
         celého srdca.
   </p>
   <p>
    Keď sme potom doputovali do fary, kde nás moja milá babička s raňajkami čakala,
         dohováral jej Metod, že mu nepovedala, čo sa mi stalo.
   </p>
   <p>
    „On nás prosil, aby sme vás, pán kaplán, hneď s tým nevítali,“ vyhovárala sa, „ale mám o
         neho starosť, keď je len veľmi ľahkomyseľný. Doktor povedal, že mal aspoň včera zostať
         ticho ležať v posteli, ale kde jeho udržať! Dnes namiesto, aby sa dlhšie vyspal, keď nemá
         školu, vymyslel vám túto prechádzku!“
   </p>
   <p>
    „Ach, babičenka zlatá, myslel som, že dostanem vašu výtečnú kávu a že sa pri mne obživí
         aj Jožko!“
   </p>
   <p>
    „A dostal si hubovú polievku, ty výmyselník,“ smial sa pán farár vo dverách kancelárie,
         „a povážte, pán brat, on mi nedovolil písať jeho rodičom!“
   </p>
   <p>
    „To rád verím, nechcel ich poľakať, ale mňa nezaviazal ešte sľubom, ja im to čo
         najmiernejšie napíšem, pravda, musí mi dať prečítať svoj list, aby sme si dajak
         neodporovali.“
   </p>
   <p>
    Medzitým som pokorne vypil dve šálky kávy, a až potom som sľúbil, že už budem poriadny.
         Moje skrúšené sľuby rozosmiali všetkých. Po raňajkách odišiel pán farár s pánom kaplánom za
         povinnosťou do kancelárie, Jožko s pani farárkou do záhrady. Včera jej bol sľúbil
         jedno-druhé posadiť. Mne nadiktovali, že sa musím aspoň na pohovku natiahnuť. Pán farár mi
         dal noviny, aby som čítal, čo sa deje vo svete, babička mi doniesla ešte aj mäkký vankúšik
         pod hlavu; musel som jej sľúbiť, že ju dočkám na pohovke, kým sa vráti zo záhrady. Sľúbil
         som, ak dovolí, aby Azorko mohol prežívať so mnou to dobrodenie. To je jej miláčik, malý,
         biely psíček, hodvábnej srsti so špicatými uškami a velice veselými očkami. Dal som mu meno
         Uzlík. Vedel sa tak skrútiť na pohovke ako malý uzlíček. O chvíľočku boli sme už sami.
         Uzlíček sa skrútil, ja som sa zas natiahol. Filozofoval som, že je to vlastne veľmi dobrá
         vec taká dlhá, mäkučká pohovka a kto asi bol jej vynálezcom. Snáď tiež po nejakom
         Horymírovom skoku cítil sa dakto taký uhnilíčkaný (či chcem povedať, potlačený), ako som sa
         teraz cítil ja. Nedarmo mi doktor H. hrozil: „Nehovorte hop, kým ste ešte nepreskočili. Ak
         tichým ležaním nenecháte krvi čas, aby sa riadne rozbehla, uvidíte, ako vás budú nohy a i
         tie modriny na chrbte bolieť.“ Ony ma naozaj kapitálne boleli. Do hájov Skalníka som ešte
         bežal dobre, stadiaľ do M. to už išlo ako sa nikdy nechodieva. Rád som zbieraval oskoruše
    <sup>
     [
     <a class="footnote" href="#ftn.d56e2106" name="d56e2106">
      31
     </a>
     ]
    </sup>
    doma, pod naším obrovským stromom a ani mi len nenapadlo, aké bývali chuderky
         utlčené, keď tak zvysoka na zem padali, našťastie ich to nebolelo. Z toho filozofovania
         vytrhlo ma Uzlíkovo tenké: „Haf, haf, vrŕ!“ Sníval iste o nejakých veľkých druhoch, ktorí
         si delili to, čo bolo jeho, pomyslel som si, že aj ja radšej budem snívať, čo tam po
         bolesti, prišla, prejde, keď len nebola nadarmo pretrpená.
   </p>
   <p>
    Z dobrého sna vyrušili ma hlasy. Zneli kdesi ďaleko a blížili sa k môjmu kráľovstvu sna.
         To už deduško s Metodom prichádzali za mnou. Keď zbadali, že spím, zastali v chôdzi i v
         reči. Otvoril som rýchlo oči.
   </p>
   <p>
    „Zobudili sme ťa?“ ľutoval Metod, usedajúc mi k nohám na pohovku. Deduško si sadol do
         lenošky k hlave.
   </p>
   <p>
    „No tak, synku, čo nového vo svete?“
   </p>
   <p>
    „Povážte, že sa vraj točí úžasnou rýchlosťou!“
   </p>
   <p>
    „No, to je stará novina, my ti nesieme celkom novú. Radca N. mi píše, že preloží do
         Dubovej učiteľku, ktorá mala veľmi dobrú menšinovú školu, ale ju lekár posiela medzi vrchy.
         Pán radca si pýta informácie ohľadne bytu v dubovskej škole. Píše medziiným, že je rád, keď
         môže takú kolegyňu poslať do Dubovej. Tá vraj sotva pošle na teba sedembodovú sťažnosť. No,
         chlapče, ako si sa to správal na referáte, keď vraj nemôžu bez smiechu na tvoju návštevu
         spomenúť, hoci vraj tvojmu zmýšľaniu a zásadám všetka česť. Ani si mi nepovedal, že ťa
         pozývali pre obžalobu, ani kto na teba podal sťažnosť. Povedal si len, že ťa vraj inšpektor
         chcel preložiť.“
   </p>
   <p>
    Mimovoľne som sa zamračil. Teraz o tej veci vravieť, keď bola tak dobre vyrovnaná a
         Vavrovci už pred odchodom! No pán farár čakal odpoveď, aj Metod hľadel na mňa zadiveno.
   </p>
   <p>
    „Žaloba, ktorú na referát dostali, zakladala sa na nedorozumení,“ vravím mierne.
         „Pretože ju bolo možno vyjasnením odvrátiť, tak padla sama od seba. Potom bolo možné dvoje:
         Alebo nechať horkosť vtiahnuť do srdca a platiť rovné rovným, alebo pochovať všetko do
         hrobu zabudnutia a na ten hrob zasadiť kvet odpustenia. Volil som to druhé, preto nebolo
         možné o veci ďalej vravieť. Veľmi som vďačný Pánovi Ježišovi, že mi pomohol láskou
         zvíťaziť!“
   </p>
   <p>
    „Štefko, žaloval Vavra na teba?“
   </p>
   <p>
    „Už by to dnes neurobil, deduško, prosím, nespomínaj na to. V mnohom zaiste všetci
         klesáme.“
   </p>
   <p>
    „Dobre, ale ako to potom prišlo, že za takých okolností na referáte prijali Vavrovu
         žiadosť o preloženie a že práve jeho dali potom na miesto určené pre teba?“
   </p>
   <p>
    „To práve je moje zadosťučinenie,“ zažiarili mi oči. „Prajné svedectvo z mojich úst malo
         platnosť.“
   </p>
   <p>
    „Tak si za neho prosil?“ Z Metodovho hlasu vyznelo zajasanie.
   </p>
   <p>
    „To teda myslí radca N. že tvojim zásadám všetka česť? Tým však práve nemám vysvetlené,
         prečo sa na referáte smejú, keď si na teba zmyslia; to predsa nebolo nič na smiech,“ krútil
         hlavou pán farár.
   </p>
   <p>
    Aby príliš nepremýšľal, opísal som im radšej tú epizódu
    <sup>
     [
     <a class="footnote" href="#ftn.d56e2141" name="d56e2141">
      32
     </a>
     ]
    </sup>
    s prírodopisom a rozosmial deduška tak, že sa až rozkašľal.
   </p>
   <p>
    „Počujte, pán brat, videli ste dakedy takého zázraka, ako u nás vravievajú,“ volá, keď
         sa trochu utíšil. „Človek by čochvíľa uveril, že je to svätec a vykľuje sa zase ten starý
         tlčhuba!“
   </p>
   <p>
    „Prosím vás pekne, čo sa tak smejete?“ žasla pani farárka, vstupujúca spolu s Jožkom do
         izby. Bežal som jej lepšie otvoriť dvere, niesla nám desiatu. To pravda, spôsobilo veľké
         prekvapenie Uzlíkovi, ktorý sa mojím zoskočením ocitol uprostred izby, otvárajúc zadivene
         svoje veselé očká, čo sa to robí.
   </p>
   <p>
    Po druhých raňajkách odprevadili ma Metod s Jožkom len za záhradu, lebo pán Vavra,
         prichádzajúci od stanice, pozval ma na vozík, takže som sa skôr dostal domov, t. j. k
         tetičke Dubovskej. Vavrovci sa už v pondelok strojili sťahovať. V nedeľu chceli prísť do
         združenia a odobrať sa. Povedal som kolegovi, že na jeho miesto je už vymenovaná učiteľka.
         Bol rád, že tým deti dlho zo školy nevystanú.
   </p>
   <p>
    V noci sa mi sníval krásny sen. Zaspal som dosť neskoro, bo nemohol som si dosť dlho
         nájsť miesta vo svojej tvrdej posteli. Snívalo sa mi, že boli tu už prázdniny, začiatok
         júla a že sme sedeli v akejsi utešenej doline, medzi skalami a hájmi. Všetci moji kamaráti
         a kamarátky. Hľadeli sme do priesmyku, ktorý tvorili krami porastené skaly. Zrazu zabelela
         sa v ňom šata. „Už ide!“ oznamoval dakto. Skutočne to bola naša Marienka Lomnická. Ba akoby
         si ju to slniečko nieslo. Bola to jej štíhla, neveľká postava, jej nežná, bielučká tvár,
         jej tmavogaštanové, ako veniec okolo hlavy nad čistým čelom ovinuté vlasy, i jej ľahký
         krok. Áno, bol to zase ten nežný úsmev, s ktorým nám vtedy v P. po prvý raz oznámila:
         „Kamaráti, našla som konečne to pravé Svetlo, ten pravý Ideál, našla som spásu pre všetkých
         nás. Z prameňa vody živej napila sa moja duša. Tma pochybnosti navždy pominula, Svetlo, to
         večné, mi už svieti. Všetko toto dobro spočíva v mene Ježiš Kristus!“ Áno, tak sa
         usmievala, tak vyzerala vtedy. Snívalo sa mi, že sme jej pobehli oproti, že mi podala ruky
         so slovami: „Idem za tebou, Štefko!“ Zrazu ale začali nad nami zapadať tône a hmly a všetko
         sa rozplynulo. Nuž ako vo sne.
   </p>
   <p>
    Zobudiac sa, rozmýšľal som dlho o tej krásnej predstave a pritom o nej, ktorá skutočne
         prvá našla spomedzi nás Svetlo a niesla Ho i nám. Ó, ako sa verne snažila poslúžiť jednému
         po druhom! A keď nad nami začala svietiť milosť Božia, ako nás len tešievala v rozličných
         bojoch, ťažkostiach a protivenstvách, ktoré všetkým nastali. A pritom sama kráčala tak
         ticho, krotko po tŕní, ani čo by ju nepichalo.
   </p>
   <p>
    Nešťastným pádom pomiatla sa jej matka. Zúfalý otec hľadal pomoc všade a vo všetkom, len
         nie tam, kde jedine ju ešte bolo možno nájsť. Ale ona neustala, kým tú pomoc nevyprosila na
         najvyššom mieste, bo ľudia ju nemali. Dnes mala už oboch rodičov v bezpečnej skrýši, tam,
         kde niet ani sĺz, ani bolesti. Oboch smela si nielen doopatrovať, ale predovšetkým priviesť
         k svojmu milovanému Pánovi. Boli Doma a čakali na ňu v ríši večného svetla.
   </p>
   <p>
    Za skorého rána, keď duša sa vnorila do hĺbky Slova Božieho, smel som zažiť zase jednu z
         tých krásnych chvíľ. (Sú ako prechádzka jarnými luhmi, plnými tepla, života a vône.) No keď
         som sa potom poberal na raňajky, bolo mi, ako snáď mladému sokolovi, keď mu dakto krídla
         poviazal a on letiac zvysoka k nížinám, cíti, že sa veru nemôže k slnku vzniesť. Nohy ma
         tak začali bolieť, že som ledva prišiel k tetičke a s vďakou prijal jej dobrú radu, hoc mi
         ťažko padla. Veď ako možno neísť počúvať Metodovu kázeň — prvú na druhom brehu života?!
         Jedno bolo dobre: tetička pôjde. Ona ma svojím miernym spôsobom vo fare ospravedlní, aby sa
         zbytočne nestarali. A ja si tu u nej napíšem listy.
   </p>
   <p>
    Sláva Pánovi, že On so mnou zostal a moje prosby vyslyšal, takže som v nedeľnej škole a
         v združení — hoci to išlo s biedou — nemusel chýbať. Pán Vavra skutočne do združenia
         prišiel a srdečne sa s Dubovskými rozlúčil. I pani Vavrová podávala ruky všetkým ženám.
         Nezostane v srdciach koreň obapolnej horkosti. Tomu som rád. A až príde tá nová
         spolupracovníčka, ó, by som mohol začať lepšie svietiť, ako som posvietil Vavrovcom.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2106" name="ftn.d56e2106">
        31
       </a>
       ]
      </sup>
      <span class="emphasis">
       <em>
        oskoruša
       </em>
      </span>
      — druh jarabiny (oskoruša domáca — Sorbus
               domestica)
     </p>
    </div>
    <div class="footnote">
     <p>
      <sup>
       [
       <a class="para" href="#d56e2141" name="ftn.d56e2141">
        32
       </a>
       ]
      </sup>
      <span class="emphasis">
       <em>
        epizóda
       </em>
      </span>
      — udalosť, príbeh
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2166">
       </a>
       13
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Je pondelok. Vavrovci už odišli. Dom je prázdny a plný žien, čo čistia byt i školu
         zvonku i zvnútra. Poprosil som v združení naše ženičky, hoci majú pred sviatkami mnoho
         práce po domoch, aby sa tej veci zaujali. Ochotne sľúbili, len ja im nesmiem, nemôžem
         pomáhať, bo deduško mi v pondelok ráno poslal pána doktora. A on ma zavrel do väzenia, a to
         u tetičky (na jej príhovor). Viac písať nemôžem, som celý obviazaný, len priam čo píšem na
         dlani.
   </p>
   <p>
    Že by som bol mal od nedele večera do štvrtka rána na ružiach ustlané, netvrdím. Boli to
         dni a noci, v akých nemáme zaľúbenie. Hoci od detinstva slabý, nikdy som vlastne pravú
         chorobu nepoznal, ani pravý zmysel slova bolesť. Zato sa teraz na mne vyvŕšila.
   </p>
   <p>
    Dnes, keď to zlo pominulo, zdá sa mi to ako ťažký sen. Nech boli akékoľvek, predsa by mi
         tie dni a noci chýbali. Veľmi si cením, že som ich žil vo veľkopiatkovom týždni. Na Kvetnú
         nedeľu bolo mi v noci pravým dobrodením, keď som sa zobudil nie vo svojom studenom
         kabinete, ale v teplej tetičkinej izbičke. Bola mi taká vzácna preto, že Metod v nej ožil
         duchovne i telesne. Zobudila ma prudká bolesť, ktorá sa tak stupňovala, že som celý stuhol.
         Povedomie, že tetička je vo vedľajšej izbe, bolo mi potechou. Namáhal som sa bolesť ticho
         niesť. Prebdel som dakoľko neopísateľných hodín. Prežil som, že i tá najväčšia bolesť,
         ticho nesená, tratí na moci. No aj, že sa ju človek musí naučiť tak, ako iné ťažké umenie a
         že je dobre mať nejaký veľký predobraz. Ó, a ja som ho mal slávny! Veď bol veľkopiatkový
         týždeň. Uvedomil som si, že Pán trpel pre mňa na tele. Aj Jeho tak boleli ruky, nohy, áno,
         všetky údy a vystupoval studený pot na čelo. Aj Jemu tak chvíľami silne bilo srdce a
         zastavoval dych pri tom ako mne. Musel som si uľaviť hlasitým zastonaním, bo sa mi zdalo,
         že sa zadusím. Nechtiac privolal som tým tetičku, ktorá nespala. Ó, aké to bolo dobrodenie,
         že už do rána neodišla odo mňa. Všeličo skúšala, čím by mi mohla uľaviť, ale najviac
         uľavovala jej prítomnosť. Ona má taký pokojný spôsob chodenia, konania, taký dobrý
         materinský hlas. Pritom tá krotká, jednoduchá dôvera v Božiu pomoc! Pán jej odplatí
         dobrodenie, ktoré mi činila, že mi tú noc pomohla prežiť, no ráno sa netak potešila
         príchodu pána doktora. Ten ma ale vzal do pácu! Nariadil, že musíme podniknúť všetko, aby
         ma riadne dostali do potu.
   </p>
   <p>
    Prešiel pondelok, deň i noc, utorok podobne a suchá horúčosť nijako nechcela ustúpiť.
         Bolesti, ktoré chvíľami ustali, vrátili sa zas. Ach, mnoho zármutku a starostí spôsobil som
         nielen Metodovi, deduškovi i babičke, tetičke, pánu doktorovi, ale obzvlášť rodinám mojich
         milých zachránených detí. Nech tá bieda na mňa nepríde, nikdy by som nezvedel, ako ma majú
         radi, obzvlášť deduško. V stredu odpoludnia sedel pri mne taký ustaraný.
   </p>
   <p>
    „Ach, chlapec môj,“ hovorí smutno, „keby si len do tej studenej vody nebol skočil!“
   </p>
   <p>
    „Ó, deduško, nech ty v mojom veku stojíš na mojom mieste, aj ty by si to isté bol
         urobil.“
   </p>
   <p>
    „Sotva, nikdy som nevedel plávať. A nie tak! Bol by som musel mať to, čo ty máš, a to
         mne chýba!“
   </p>
   <p>
    „Akokoľvek je to teraz so mnou,“ vravím ticho, „a mrzí ma, že vám pôsobím toľkú prácu a
         starosť, predsa by som nechcel byť bez týchto dní.“
   </p>
   <p>
    „Žeby si nechcel byť bez tých bolestí?“
   </p>
   <p>
    „Práve tých; a toho, že prišli na mňa vo veľkopiatkovom týždni! Viem si konečne
         sprítomniť a trochu pochopiť, čo stála Syna Božieho moja záchrana. Do akého mora bolestí,
         ktoré sa nad Ním zavrelo a usmrtilo Ho, skočil dobrovoľne kvôli mne. Až tak sme boli
         milovaní, ty a ja, deduško, a tak vykúpení. Moje bolesti, keď sú i veľké, neznesú
         porovnania s tými Jeho už i preto, že vaša láska hľadí mi všetko osladiť. Mne každú chvíľu
         premieňate obklady na hlave a podušky pod nohu. Jemu prekážala tŕňová koruna, aby si ju
         mohol čo len oprieť o tvrdé drevo. Ale v jednom Ho už rozumiem. Nie klince, ale láska ku
         mne Ho držala na kríži, keď ináč nebolo pre nás pomoci, len v Jeho smrti. Ver, deduško,
         keby som v tejto chorobe i zomrel, neľutujem život, ba vďačne trpím, keď som len tie deti
         mohol ratovať. Mnoho som sa v tieto dni naučil pre časnosť i večnosť.“
   </p>
   <p>
    „Ja snáď ešte viac,“ sklonil hlavu deduško, a v izbe stíchlo. Cítil som, že v tomto
         svätom okamihu ja nemám čo ďalej hovoriť. A tak, keď po chvíli podával mi deduško pohár s
         vodou, poprosil som ho, aby zbytok vody vylial na moju azalku (stála na stoličke pri hlave
         v celej kráse obsypaná kvetom). Začal som deduškovi rozprávať, prečo mi je ten kríček tak
         veľmi drahý, aby sa už toľko nado mnou netrápil. Vyrozprával som mu smutné osudy môjho
         Jožka; chudák, mal zlé prázdniny. Dostal oznam, že jeho otca zrazilo auto a šiel si ho do
         nemocnice navštíviť.
   </p>
   <p>
    „Chudák chlapec,“ vzdychol si deduško, „dobre, že si mi to povedal, snáď mu budem môcť
         trochu pomôcť! No, čo to s tým kvetom?“
   </p>
   <p>
    Povedal som, ako sa mi Jožko odmenil, že tá azalka bola jeho jediným potešením, vkladal
         do nej kus života; tak mi s ňou daroval seba. Keď som tú Jožkovu lásku rozoberal, vošli
         deduškovi slzy do očí. Hľadel chvíľu na mňa zvláštnym pohľadom, potom mi položil ruku na
         čelo, ako by mi žehnal. Na mňa išla zrazu zvláštna slabosť, kdesi som sa strácal.
   </p>
   <p>
    „Aj ty si taký azalkový stromček, ty jarné dieťa,“ počul som kdesi zhlboka. Pomedzi to
         hučala mi v ušiach voda; nebola studená, ó nie, teplá, čochvíľa som sa v nej ponáral celý.
         Bolo mi pritom divno, ale dobre. Na druhom brehu kdesi stáli ľudia, no to až po dlhšom čase
         a volali jeden na druhého: „Topí sa!“ a jeden hlas dodával veľmi radostne: „Chvála Bohu!“
         Bol to tuhý, tvrdý sen, čo sa po tých bezsenných nociach zniesol nado mnou. Aj som už
         vedel, že sa ruky lásky so mnou zaoberajú, že ma príjemne ochladzujú a umývajú, že mi sňali
         tie tlačiace putá, hruď si už mohla vydýchnuť, mám čistú, suchú bielizeň, plachtu i periny.
         Ba i že ma ruky lásky preniesli na iné chladné miesto, ale zobudiť sa a prebrať — nemožno.
         Aj mi dali vodu, a tá bola dobrá, aj silnú polievku a ja som sa im ani nepoďakoval, len
         spať a spať. To bolo dobrodenie, keď ma nechali na pokoji a už som nič necítil, len jarné
         povetrie ako mi čelo i líce polieva balzamom. Zrazu akoby sa moja myseľ vracala z nejakej
         cudzej krajiny. „Kde som?“ hútam, „čo je so mnou, a čo mi to chýba? Je mi tak dobre. Kde sa
         podela moja bolesť?“ Dakto mi práve podložil rameno pod chrbát, oprel moju hlavu o svoju
         hruď a mňa to ani nezabolelo. Bol to dakto, kto ma má rád. Cítim, že mi poceloval vlasy nad
         čelom.
   </p>
   <p>
    Násilne prinútil som ťažké viečka, aby sa už raz zdvihli. Ach, áno, je to naozaj on.
         „Otče môj, otče drahý, už si prišiel?“ jasám.
   </p>
   <p>
    „Už miláčik? Dosť neskoro.“
   </p>
   <p>
    Ten hlas plný sebaobžaloby láskou diktovanej ma celkom prebral. Ach, to bolo ráno! To
         bola radosť, obapolná radosť! Vysvetlenie krátke.
   </p>
   <p>
    Na môj list prišiel Metodovi telegram, on odpovedal pravdu a otec prišiel. Sláva Pánovi,
         práve vhod, aby z úst lekára počul radostnú zvesť, že nebezpečenstvo pominulo. Otec sa ma
         nič nepýtal, vedel od druhých všetko, snáď i viac, ako bolo treba. Zato smel som sa ja
         spytovať a všetko, čo mi o sebe i z domu rozprával, plnilo srdce blahom a hlbokou vďakou
         voči Pánovi. Dosť skoro zmýlila nás tetička. Priniesla mi výborné raňajky a tuším aj chuť k
         nim. Metod kľačiac potom pri pohovke, držal mi tácku, oči žiarili mu radosťou, ba vôbec
         celý žiaril.
   </p>
   <p>
    „Či som rád, pán Martinec, že ste nemohli prísť prv,“ vravel môjmu otcovi so synovskou
         láskou.
   </p>
   <p>
    „Prišiel som už len do radosti,“ prisviedčal otec, „zato nemám ani najmenšiu zásluhu, že
         by som svojmu synovi čo ako málo uľavil.“
   </p>
   <p>
    „Neboli by ste mohli, pán Martinec, stáli sme všetci okolo neho — obzvlášť včera — bez
         rady a moci. Nič nám nezostalo len žalm: Pozdvihujem oči svoje k horám, odkiaľ by mi prišla
         pomoc!“
   </p>
   <p>
    „Ten som si aj ja opakoval celou cestou. Ale syn môj, necítiš naozaj žiadnu bolesť?“
   </p>
   <p>
    „Nie, otče, zdá sa mi to ako ťažký sen, z ktorého ma zobudil Pán Ježiš. Ach, to bolo
         zobudenie! Podobné zažijeme už len tam, keď uletí sen smrti a my sa ocitneme v náručí nášho
         nebeského Otca.“
   </p>
   <p>
    Prosili sme Metoda, aby nám z toho žalmu vyložil daktoré slová, aj sa s nami pomodlil.
         Potom musel odísť. Čakala ho veľká práca, veď bol Zelený štvrtok — konfirmácia. Môj otec
         šiel s ním ohlásiť sa do fary. Tetička pustila mi sem už len pána doktora. Prosil som ho,
         aby mi teraz povedal, čoho sa vlastne obával.
   </p>
   <p>
    „Hja, môj drahý pán Martinec, nech sa nám nepodarí dostať vás do potu,“ vraví s mračnom
         na čele, „tak vás čakal alebo dlho trvajúci, veľmi bolestný kĺbový reumatizmus, alebo by sa
         vám reuma vrhla na srdce, ktoré i tak nemáte pevné, bo ste vôbec „slamka husár“, a odbaví
         vás.“
   </p>
   <p>
    „Tak?“ krútil som hlavou. „To teda mala pani smrť úmysel, alebo ten môj strieborný
         provázok roztrhnúť po kúsku, alebo tú zlatú čašu rozbiť naraz. Našťastie, je tu ešte ktosi,
         kto má kľúče pekla i smrti, On dal nado mnou poviať južnému vetríku, až som sa z toho tak
         kapitálne upotil.“
   </p>
   <p>
    „Vy nám doktorom prenechávate veľmi málo moci a práva nad človekom a jeho chorobou. Pre
         vás jestvuje, ako vidím, len jeden lekár?“
   </p>
   <p>
    „To máte pravdu, pán doktor. Veď povážte, keby Toho nebolo, kto by vám lekárom pomohol,
         keby tak na doktorov prišla nejaká epidémia?“
   </p>
   <p>
    „S vami niet reči,“ rozosmial sa.
   </p>
   <p>
    „Len v tejto jednej veci, ináč vás mám rád, pán doktor, a veľmi pekne vám ďakujem za
         všetko, čo ste pre mňa urobili. Pravda, to vám nikdy nezabudnem, ako ste ma postískali.“
   </p>
   <p>
    „Teraz priznávate, že ste to moje stískanie cítili, vtedy ste ani len nezastonali.“
   </p>
   <p>
    „Načo, však by to aj tak nebolo pomohlo. Najtiaž ma vám vydali, už som bol stratený.“
   </p>
   <p>
    „Dovoľte otázku, kto vás mne vydal, či nie pán farár, ktorý vás otcovsky miluje? A pán
         kaplán, váš verný, osobný priateľ?“
   </p>
   <p>
    Skryl som zrak pod riasy. A keď po chvíľke oči prosebne utkveli na doktorovi, vravím
         pokorne: „Ešte jeden, ktorý ma veľmi miluje, ma vám vydal. On vedel, že ma vkladá do tých
         najlepších rúk. Prepáčte nemiestny žart! Deduško mi najradšej vraví: chlapče. A má pravdu.
         Pred vami leží taký veľký chlapec, ktorý sa od radosti nevie vmestiť do kože, že je z
         choroby vyliečený.“
   </p>
   <p>
    „Nevyhovárajte sa, veď ja vám rád uverím, radšej dovoľte, aby som vás upozornil, čo
         teraz predbežne smiete a čo ešte nie. Čerstvý vzduch a slnce potrebujete pre posilnenie.
         Vlhčiny sa chráňte. Behať, ako ste zvykli, pre slabosť hneď nebudete môcť. Lezeniu na strom
         musíte tohto roku dať vale.
    <sup>
     [
     <a class="footnote" href="#ftn.d56e2246" name="d56e2246">
      33
     </a>
     ]
    </sup>
    Hodne jesť, obzvlášť mlieko, ovocie — až bude, dobrý tetičkin chlieb a pánov
         farárov med k nemu, on vás ním zásobí!“
   </p>
   <p>
    „Ďakujem, pán doktor, poslušne sa dobrej rade podrobím. No, smiem zajtra do kostola?“
   </p>
   <p>
    „Nie, pán Martinec, tam je zima, obzvlášť od nôh!“
   </p>
   <p>
    „Snáď ani na sviatky?“
   </p>
   <p>
    „Podľa toho, aké bude počasie. V najlepšom prípade jeden raz. Viem, že nám nechcete
         pôsobiť starosť. S bezpríkladnou trpezlivosťou zniesli ste ťarchu choroby, tak neste i jej
         prirodzené následky, aby ste sa čím skôr mohli vrátiť medzi vaše deti, ktoré sa vás už
         nevedia ani len dočkať. Keby som vám všetko rozprával, čo počúvam, spyšneli by ste, a to by
         bolo škoda.“
   </p>
   <p>
    „Verte, pán doktor, všetko spravím i prenesiem, len aby som mohol svojim deťom slúžiť.
         No vidíte, ony po mne túžia a ja som príčinou, že v Pondelok veľkonočný nebudú mať výlet,
         ktorý sme plánovali a na ktorý sme sa tak tešili, veď ma nemá kto ani zastúpiť.“
   </p>
   <p>
    „Ony by bez vás ani neišli. Mám návrh! Ak bude pekne slniečko svietiť, dajte si vyniesť
         pohovku pred školu, položte sa na ňu dobre prikrytý, trávnik je tam už pekný. Nech sa
         rodičia postarajú, aby deti mali na čom sedieť, bo zem je ešte vlhká. Uvidíte, vďačne
         oželejú výlet, keď im vy budete rozprávať a keď sa vôbec s vami budú môcť potešiť. No, však
         vy už to dajak zariadite.“
   </p>
   <p>
    Ó, to bola dobrá rada. Musel som o nej rozmýšľať, keď pán doktor odišiel. Ale nie dlho
         sám, bo dvere sa zrazu otvorili a v nich zastal môj Jožko. Čiže som sa mu potešil!
   </p>
   <p>
    Za chvíľku kľačal už pri mne. Dozvedel som sa, že jeho otec síce utrpel pomliaždeniny,
         ale zlomené nemá nič.
   </p>
   <p>
    „S plačom sa mi zaviazal, že prestane piť a fajčiť,“ rozprával Jožko so slzami v očiach.
         „Rád počúval moje svedectvo a bol za moju lásku vďačný. Keď vyjde z nemocnice po sviatkoch,
         príde sa sem ku mne zotaviť. Svoje zamestnanie stratí, penziu dostane malú, ale veď Pán
         Ježiš nám pomôže.“
   </p>
   <p>
    Vrelo ubezpečoval som kamaráta, že aj v tej nehode vidím zakročenie nášho Kráľa. On jeho
         otca milostivo ochránil pred časnou smrťou, aby mu umožnil hľadať večný život. Keď sme
         Pánovi spoločne poďakovali, oznámil som kamarátovi plán pána doktora. Uistil ma, že sa to
         všetko dá krásne uskutočniť. „Pán nám iste dá i pekné počasie.“ Prosil ma, aby som ho
         nechal cez veľkonočné prázdniny pri sebe, žeby mi aspoň trochu smel poslúžiť. Keď som sa mu
         žaloval, že sa na bohoslužbách budem môcť zúčastniť len raz, i to len ak bude teplejšie,
         poznamenal, že na fare dá radu, aby ma nechali sedieť v zákristii,
    <sup>
     [
     <a class="footnote" href="#ftn.d56e2273" name="d56e2273">
      34
     </a>
     ]
    </sup>
    tam je drevená dlážka. Tam vraj môžem sedieť v svojom kabáte a pán farár mi
         požičia kožušinové vrece, ktoré si bráva do voza na nohy. Ach, kus jari, podnikavej
         mladosti mi priniesol môj kamarát. I kus voľnosti. Veľmi rád som si ho ponechal pri sebe.
         Pred ním som sa nemusel hanbiť: jeho som sa nehanbil, že si mu dám slúžiť. Poobliekal,
         poobúval ma, lebo pán doktor mi radil asi na dve hodiny vstať. Doniesol mi stolík k oknu,
         prichystal papier i pero, aby som mohol písať svoj denník. Tetičku sme potom veľmi milo
         prekvapili našou návštevou. Dala nám narýchlo obed. Potom rýchlo upratala izbu. A odkedy ma
         Jožko späť doprevadil a odišiel s heslom: „Do videnia, večer!“ sedím a píšem. No, už som,
         sláva Pánovi, hotový a dobre, bo počujem hlasy: otcov, deduškov i Metodov, potešíme sa
         navzájom.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2246" name="ftn.d56e2246">
        33
       </a>
       ]
      </sup>
      <span class="emphasis">
       <em>
        vale
       </em>
      </span>
      — (z lat.) buď zdravý; dobre sa maj! (dávať vale —
               úslovie rozlučovať sa; „lezeniu tohto roku dajte vale“ = tohto roku sa s lezením
               rozlúčte)
     </p>
    </div>
    <div class="footnote">
     <p>
      <sup>
       [
       <a class="para" href="#d56e2273" name="ftn.d56e2273">
        34
       </a>
       ]
      </sup>
      <span class="emphasis">
       <em>
        zákristia (ž.)
       </em>
      </span>
      — osobitná miestnosť (miesto) v kostole pre
               farára
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2281">
       </a>
       14
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Už tie krásne veľkonočné dni sú za nami. Mnoho by sa dalo o nich písať; vyzdvihnem len
         to najkrajšie. Veľký piatok strávil som v blahodarnej tíšine a samote, bo som si vyprosil,
         aby kvôli mne nikto nevystal zo služieb Božích. Prežil som vzácne chvíle obecenstva so
         svojím Pánom. Mojžišovi bolo povedané: „Zobuj svoju obuv, lebo miesto, na ktorom stojíš, je
         svätá zem.“ Svätou bola pre prítomnosť v kre prebývajúceho. Aj ja som stál na svätej pôde,
         keď On mi bol tak blízko; otváral moje oči a viedol ma do hĺbky svojho slova. Odpoludnia,
         keď prišiel môj drahý otec, zašli sme spolu do môjho kabinetu a strávili sme tam nemýlené
         chvíle vzájomného oblaženia. On mal úmysel zajtra zájsť na referát, osobne vymôcť mi
         dovolenie, kým vraj zosilniem a po sviatkoch ma vziať domov. No ja som ho prosil, aby to
         nerobil. Veď nová učiteľka hneď z príchodu — keby tu nikoho nebolo — ťažko sa vpraví do
         svojich úloh, nie to, aby ma mohla ešte zastúpiť. Škola tým utrpí. Keď mi Pán Ježiš vrátil
         zdravie, On sa postará, žeby mi učenie nezaškodilo. Ťažko bolo premôcť z otcovskej lásky
         pochádzajúcu starosť, ale zvíťazil som. A ako to bolo dobré, vidím dnes.
   </p>
   <p>
    V kabinete vítala nás skutočná jar. Bola plná fialiek, čerstvej zelene a skorého jarného
         kvietia. Všetko akoby volalo: „Máme ťa radi!“ a blažilo srdce. Po skončení povinností
         prišiel môj Metod aj s Jožkom a mali sme sa až do večera kráľovsky. Hrali sme, spievali
         piesne na počesť Baránka. Ale po večeri — ešte nebolo ani sedem hodín — musel som prosbám
         povoliť a ísť si odpočinúť.
   </p>
   <p>
    Zobudil som sa skoro ráno náležite občerstvený dlhým spánkom. Potichu som sa umyl,
         upravil a vykradol z izbičky. Nie pre Jožka, ktorý tvrdo spal na pohovke, ale aby ma
         nezbadala tetička, ktorá iste skoro vstávala, veď mala na Bielu sobotu mnoho práce. Tiahlo
         ma to mocne von, do jarnej prírody. Keď som zastal na návrší pred záhradou a domom, bol
         svet okolo mňa neopísateľne krásny. Nebo modré ako čisté oko dieťaťa, velebne klenulo sa
         ponad vŕšky, háje, dolinku. Domy boli zahalené závojom hmly. Každý dych akoby tajuplne
         volal: „Dobré ráno! Noc pominula, vstávam, ožívam! Chválený buď Knieža života!“ Nedávno
         zobudené slnce hnalo pred sebou ružolícu zoru. Uletujúc, polievala svet ružovou záplavou.
   </p>
   <p>
    A v tých prúdoch svetla, akoby zorami nesený, vznášal sa On, Knieža života a kriesil.
         Pod vplyvom Jeho dychu otvárali sirôtky svoje hlavinky. No On práve tak vznášal sa i nad
         záhradou môjho srdca. I tu všetko ožívalo. „Ja som živý, aj vy živí budete!“ Ako tak hľadím
         po tom peknom svete, zviezli sa moje oči na starú školu a vrátili myseľ na zem. Veď tam
         dakto otváral okná. Kto môže byť v tom prázdnom dome? Je pravda, včera spomínali, že moja
         kolegyňa má prísť už dnes. Jej nábytok je už vraj na stanici. To iste je tam dakto od
         richtárov, tí majú kľúč a išli vetrať. Musím sa presvedčiť, spýtať, veď to by bolo dobre.
         Hneď po prázdninách mohlo by sa začať vyučovanie.
   </p>
   <p>
    O chvíľu vchádzam už do školskej záhrady — dvere boli len privreté. Ležala predo mnou,
         ako tajomná jarná pohádka. Ak kde-tu bolo cítiť to kriesenie. Vavrovci boli priatelia
         kvetín; vlani všeličo nadobudli, no keď odišli do mesta, všetko nechali nástupcovi. Tak sa
         tu beleli a žltli narcisky, červeneli sa aurikle, rozkvital biely tŕň a na trávniku modral
         sa celý koberec fialiek. Stromy pučali, jablone začínali ružovieť. Dve neveľké marhule
         vyzerali ako z ružových púčikov uvité kytky.
   </p>
   <p>
    Ku dverám domu vedú tri schody. Ony, i cesta k nim boli, vďaka Jožkovi, čisté zametené.
         Švitorenie sýkoriek, červienok a iných speváčikov rušilo báječnú včasnú rannú tíšinu. A tu
         zrazu otvorili sa dvere nad schodmi a v nich: bolo to možné? Áno, bolo! Tam v tmavom ráme
         stála naša Marienka Lomnická. Tak ako som ju videl v tom sne.
   </p>
   <p>
    „Štefko!“ priletelo ku mne užasnuté, radostné zavolanie.
   </p>
   <p>
    Vidina zbehla dolu schodkami.
   </p>
   <p>
    „Marienka, si to naozaj ty?“ jasám, zavierajúc oproti vystreté malé ruky do svojich.
   </p>
   <p>
    „Áno, Štefko, som to skutočne ja. Prišla som za tebou, prišla som ti pomáhať, Pán Ježiš
         mi to dal!“
   </p>
   <p>
    „Ale ako to, že si už tu tak skoro v tom prázdnom dome? Kedy si prišla?“
   </p>
   <p>
    „Včera večer, Štefko. Prenocovala som u pána richtára, on mi bol oproti na stanici. A
         teraz som sa išla podívať, kde mi to náš Kráľ pripravil prístrešie. Nábytok mám už na
         stanici, tak dúfam, do večera budem tu doma. Ale poď, prosím, dovnútra, Štefko. Podľa toho,
         čo som sa o tebe dozvedela, je to len veľká milosť Božia, že ťa už takto vidím. Nesmieš tak
         dlho stáť na tom chladnom chodníku!“
   </p>
   <p>
    O chvíľočku sedeli sme už v škole, zamieňali otázky, odpovede a tešili sa, že budeme
         spolu pracovať. Kto by to bol povedal? Ba, čo si pomyslia naši kamaráti, keď im to
         oznámime?! Marienka ma potešila zvesťou, že nie je chorá. Bola vraj len veľmi vysilená, keď
         všetko prekonávala razom, aj skúšku aj opateru svojich milých rodičov. Okrem toho ako dieťa
         hôr neznášala rovinu, tamojší vzduch a vodu. Po smrti rodičov taká ustatá pociťovala veľmi
         ťarchu osamelosti. Veď sotva začala so svojimi drahými žiť pre Krista, predišli ju Domov a
         ona tu zrazu stála sama. Zatúžila po horách a obzvlášť bližšie k dakomu z nás. Prosila
         Pána, aby jej umožnil preloženie; a On ju presadil tam, kde nečakala, kde je tak krásne, čo
         sa týka prírody a také ovzdušie, nuž také, ako býva, keď sa život začína.
   </p>
   <p>
    V krátkosti som jej aj ja porozprával všetko, čo mňa blažilo. O Jožkovi, Metodovi, o
         svojich milých doma, svojich, no budúcne i jej deťoch a o našich, Pánom zobúdzaných
         susedoch. Keď sme hovorili o jej budúcom domove, ľútal som si, že jej nebudem môcť pomáhať
         pri zariaďovaní. Pozrela tak krásne na mňa a svojím milým hlasom vraví: „To nech ťa
         netrápi, kamarát! Musíme prosiť Pána Ježiša, aby ťa do konca veľkonočných prázdnin tak
         posilnil, žeby si ma do mojej budúcej práce mohol uviesť, veď pri začiatku mi nik druhý
         nebude môcť pomôcť len ty sám!“ Potešilo ma to, veď mala pravdu; všetkého sa chcem a musím
         chrániť, čím by som si v tom prekazil. No tak sme sa spolu odovzdali Pánovi Ježišovi.
         Ďakovali sme Mu, že nás predivne dovedna zviedol, aby sme jeden druhému pomáhali. V
         rozhovore opúšťali sme školu. Marienke išla už naproti pani richtárka, ja som sa ponáhľal k
         tetičke, aby ma nehľadali a nemali o mňa strach. Jožko, celý naľakaný, bežal mi už oproti.
         Môj drahý otec sa už vrátil z kabinetu a pred domom stál koč pána doktora. Ten bol u svojej
         pacientky, stavil sa pre mňa a pre môjho otca, bo mu babička prikázala, žeby nás priviezol
         do M., že len tak sa vyhnem pokušeniu, pomáhať novej pani učiteľke pri jej presťahovaní.
         Babička akoby tušila, nakoľko mi to bolo pokušením. A že rád odídem z blízkosti starej
         školy, keď nemôžem byť užitočný. Čo vraj človek nevidí, nad tým ho srdce nebolí. Nuž mňa v
         M. srdce veru nebolelo. Bol som prišťastný. Netak sa deduško i babička tešili, že tak
         oddane vo všetkom poslúcham.
   </p>
   <p>
    Pri obede som im rozprával, čím mi je Marienka Lomnická. Predovšetkým nosičkou svetla a
         potom tou najlepšou sestrou. Vyrozprávaním jej osudov netak som všetkých zaujal. Boli veľmi
         radi, že som požiadal Jožka, aby ma pri tom sťahovaní zastúpil. Babičku dojímalo, že si
         Marienka oboch rodičov tak verne doopatrovala. Deduško chválil jej rozumnosť, že sa brala
         do hôr, keď jej hrozila choroba, ale mi predpovedal, že ju ako pani správkyňu iste budem
         lepšie poslúchať, ako som poslúchal pána Vavru. No tak som priznal, že ju už teraz
         poslúcham. Veď nebyť okolnosti, že jej chcem vo štvrtok pri zriaďovaní školy a v prvých
         hodinách pomôcť, sotva by som bol tak krotko preležal celé dopoludnie.
   </p>
   <p>
    „To som si teda márne namýšľal,“ vľúdne usmial sa môj otec, „že ťa moja prítomnosť a
         láska ku mne viazali na tú pohovku.“
   </p>
   <p>
    „Tvoja prítomnosť, môj otče,“ vravím vrelo, „nútila ma, aby som sa ti posadil k nohám,
         kde mi je vždy najlepšie, tak ako i teraz!“
   </p>
   <p>
    Pohladil ma po čele. Metod nespravil nijakú poznámku na moje rozprávanie. Stál pri okne,
         zamyslene zahľadený do diaľky. Pozdejšie mi povedal, že osamelosť mojej drahej sestry sa ho
         dotkla ako už dávno nič, musel si až pripomenúť, že majúc Pána Ježiša, má ona s Ním všetko.
         Potom odišiel odobrať poštu, dovolal za sebou do kancelárie aj deduška. Keď sa vrátili,
         vraví pán farár veselo: „Budete musieť s tvojou pani správcovou urobiť iný program ako si
         ty myslel. Dvakrát opakovanú žiadosť pána Vavra o tretiu pracovnú silu na referáte konečne
         riešili a napodiv prajne. No ani by si netušil, Štefko, kto ťa pripraví o jednu triedu
         tvojich detí.“
   </p>
   <p>
    „Mojich detí?“ žasnem.
   </p>
   <p>
    „Prirodzene, budete mať odteraz každý po dve triedy.“
   </p>
   <p>
    Metod uvidiac moje smutné rozpaky, cítil so mnou. Ach, veď to nebola maličkosť! Moji
         milí treťoročiaci akoby naraz mašírovali cez izbu. Kto mi ich vezme, pýtalo sa srdce?
   </p>
   <p>
    „Neboj sa, Štefko,“ hovorí Metod, „tomu, koho Pán sám tam určil, rád prepustíš svoju
         triedu!“
   </p>
   <p>
    „Verím, že rád,“ prisvedčil aj deduško.
   </p>
   <p>
    „Do Skalníka vymenovali druhého učiteľa; Krivoš ocitne sa medzi vami.“
   </p>
   <p>
    „Jožko, môj Jožko? Ach, to je krásne!“ vyskočil som objímajúc Metoda.
   </p>
   <p>
    „V škole je aj byt, to on si bude môcť k sebe vziať aj otca!“
   </p>
   <p>
    Keďže sa všetci zadivili, vyrozprával som, čo mi povedal vo štvrtok Jožko. Kvôli babičke
         a otcovi musel som v krátkosti objasniť i smutné osudy svojho kamaráta.
   </p>
   <p>
    „Chudák,“ ľutovala babička, „to on preto bol vždy taký stlačený a je to poriadny
         chlapec!“
   </p>
   <p>
    „Máš pravdu, skutočne poriadny,“ dodal pán farár vážne. Vyrozprával zase onu našu
         obapolnú históriu, obzvlášť o tom azalkovom stromčeku. Bol som rád, že deduško tak hlboko
         pochopil obeť Jožkovej lásky. Že môj otec a Metod ju tiež ocenili, videl som na oboch
         tvárach. Babička, ako pravá pestovateľka kvetín, sa až rozplakala, obzvlášť pri mojom
         opise, ako sa asi Jožko s tým stromčekom ponáhľal a ako potom zostalo pusto v jeho
         neúhľadnej izbe. Robili sme všelijaké plány, ktoré povedú — ak dá Pán uskutočniť pre dobro
         nielen Jožkovo, ale i jeho otca.
   </p>
   <p>
    Keď neskôr Metod odišiel, prezradil nám zrazu pán farár, čo ešte pán kaplán nevie. Ach,
         čo som sa to dozvedel! Deduško sa strojí do penzie. A má to už s presbytermi
    <sup>
     [
     <a class="footnote" href="#ftn.d56e2350" name="d56e2350">
      35
     </a>
     ]
    </sup>
    a staršími cirkevníkmi dohodnuté, že na jeho miesto zvolia si Metoda.
   </p>
   <p>
    „Prečo chcete už prestať byť kňazom, pán farár?“ užasol môj otec, „Metod je vám takou
         dobrou pomocou a tak rád je pri vás kaplánom, synovsky si vás váži a vinie sa k vám!“
   </p>
   <p>
    „Ó, veď mu potom ja môžem pomôcť, nestrojím preč z M. Máme tu už dávno zahovorený, dnes
         vlastne už kúpený dom. Ta sa potom presťahujeme. Hlavná príčina popri inej, dôležitejšej,
         je tá: Už roky ide o to, že musíme stavať novú faru. Dom je starý, vždy som to odťahoval a
         bolo dobre, máme aspoň kapitál — aj zložený aj upísaný — na novú budovu, cirkev sa nemusí
         zadĺžiť. Moja žena bola zvyknutá na tieto staré izby. Prežili sme v nich spolu vyše tridsať
         rokov, dobrých i zlých. Ktovie, či by sa môjmu nástupcovi ľúbil dom, ktorý by som ja
         postavil. Fara sa stavia na dlhé roky. Neraz som videl i počul, koľko si moji kolegovia
         dali práce, ako sa tešili, keď s mnohým trápením nejaký dom postavili. Mysleli, že majú to
         najlepšie, čo len môže byť. A keď po ich smrti vtiahol nástupca, ten nevedel, kedy prestať
         s kritikou. Toto a tamto malo ešte byť pristavené, hento nemalo tak byť atď. Dnes, keď sú
         ľudia veľmi moderní, nikomu z tých mladých (snáď okrem Borinského), nepáčil by sa môj dom,
         aký som ho vystavil podľa svojich predstáv. A do tých moderných — tam som ja zas príliš
         nemoderný. Verte, cítil by som sa, ako v dajakej galérii, alebo v staničnej budove. V zime
         praskli nám dve steny, znak, že so stavbou neslobodno ďalej odkladať. Peniaze nie sú isté,
         treba ich použiť, aby sa nestratili. Náš vlastný dom je stredne starý, ešte z tých pevno,
         no pritom nemoderne stavaných. Tam si my dvaja ľahko zvykneme, veď v svojom môže si človek
         jedno-druhé prispôsobiť, čo sa v cudzom nedá. Deti máme ďaleko, sme len dvaja. Môžeme
         Borinskému izbu prepustiť, aby mal kde bývať, kým mu hniezdočko postavia. Aj pre kanceláriu
         sa miesto nájde. Bude, pravda, všetko, ako Pán Boh dá. Toto je len naša myšlienka, ktorou
         by sme chceli pomôcť m.-ským no i Borinskému.“
   </p>
   <p>
    Deduškove dôvody boli vecné. Ten najhlavnejší nám neprezradil, a ja som nemal smelosti
         vypytovať sa naň. Išiel nám potom ukázať tie prasknuté steny. Jedna bola v kancelárii,
         druhá v spálni. Môj otec radil, že skutočne nie je radno odkladať so stavbou. Z kuchynského
         okna ukazovala nám babička ich budúci dom. Bol tiež blízko pri kostole, len z druhej strany
         a mal dosť veľkú záhradu. Deduško s mojím otcom išli sa ta po olovrante podívať. Mňa
         nevzali. No ja som mal tak mnoho čo povedať Pánovi, že mi chvíľa nemýlenej samoty padla
         veľmi vhod. Veď naozaj všetko záležalo na tom, aby On bol uzrozumený, aby sa Jeho dobrá,
         svätá vôľa stala a diala, tak na zemi ako na nebi.
   </p>
   <p>
    Predsa som teda mohol byť na Veľkonočnú nedeľu na službách Božích. Sedel som v zákristii
         dobre opatrený, takže na mňa nemohol ani vetierok fúknuť a Pán môj mi veľmi požehnal. Počul
         som už neraz pána farára kázať; tak ako kázal dnes, nekázal azda ešte nikdy. Obzvlášť jedna
         veta sa mi navždy vtlačila do srdca a blaží znovu a znovu: „Veril som od detinstva, že
         Spasiteľ Ježiš Kristus vstal z mŕtvych. No tá udalosť, ktorá sa stala pred temer dvetisíc
         rokmi, bola mi veľmi vzdialená. Dnes viem, že vstal z mŕtvych, ale aj že žije a že žije s
         nami. On vyšiel z hrobu, aby sme mali život a hojne mali!“
   </p>
   <p>
    Ponorený do tejto základnej pravdy ani som nezbadal, že sa i modlitba i pieseň skončili.
         Až starostlivá deduškova otázka, ktorý už prišiel a skláňal sa ku mne, vytrhla ma z dumy.
         Pritisol som vetchú starcovu ruku na pery. A keď som sa na neho podíval, už sa ma nič
         nepýtal. Vedel, pocítil, že som ho rozumel, že s ním chválim Knieža života a že naše duše
         sú zajedno v tom, ktorý nám obom privolal: „Ja som vzkriesenie a život, každý, kto žije a
         verí vo mňa, nezomrie na veky!“
   </p>
   <p>
    Nevedel som, že všetko bude spoluúčinkovať, aby naša detská pondelková slávnosť bola
         taká ľúbezná, ako bola.
   </p>
   <p>
    Ponajprv, mali sme krásne, teplé počasie. Potom tu bola pomoc Marienkina, Jožkova ba i
         Metodova a konečne a nie najmenej krásy dodávala vďaka a radosť rodičov, ktorí sa tešili z
         môjho uzdravenia. Aj pán doktor sa prišiel na nás podívať. Napokon prišiel rad na moje
         rozprávanie. Deti ako kuriatka zhŕkli sa okolo mojej pohovky. Sedeli na porozprestieraných
         plachtách. Pán doktor víťazoslávne hľadel i na mňa i po nich: „Vidíš,“ vravel jeho pohľad,
         „mal som pravdu!“ Mne sa netak dobre rozprávalo takým pozorným poslucháčom. Sprevádzali sme
         dvanásťročného Pána Ježiša na Jeho prvej veľkonočnej púti do Jeruzalema. Kvetinky Mu
         voňali, vetierok i slniečko akoby Ho prenášali, vtáčky Mu spievali na cestu. Chrobáčiky
         vychádzali zo zeme, mušky, slnkom osvietené, tvorili Mu svätožiaru okolo hlavy. Ale
         opisoval som aj ako by to bolo, keby tak hľa, hen od Modrovky Pán Ježiš prichádzal, už nie
         ako chlapec, ale taký, ako chodieval s učeníkmi. Tak živo som si Ho sám predstavil, že sme
         Ho všetci videli kráčať najskôr sečou, potom schádzať medzi mohutnými dubmi a jedľami na
         lúky a popri hučiacom potôčiku prichádzať k nám.
   </p>
   <p>
    „Ach, čo by sme spravili, keby tak prišiel?“ spytujem sa konečne.
   </p>
   <p>
    „Bežali by sme Mu naproti,“ hlásili sa deti.
   </p>
   <p>
    „Nuž veď On skutočne príde, snáď už dosť skoro, anjeli nám to sľúbili.“
   </p>
   <p>
    V nastalej tíšine položila Marienka ruky na struny svojej mandolíny. Zahrala a
         zaspievala nám pieseň, ktorú potom Jožko naučil všetkých a ktorá sa slávnostne niesla po
         horách, po dolách, obzvlášť posledný verš:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Jaro ide, jaro, doba vzkriesenia,
        </em>
       </span>
       <span class="emphasis">
        <em>
         uniká smrť, matka žiaľov, desenia.
        </em>
       </span>
       <span class="emphasis">
        <em>
         Za Golgotou otvorená hrobu skrýš volá:
        </em>
       </span>
       <span class="emphasis">
        <em>
         Vstal On, Knieža žitia, Pán Ježiš!
        </em>
       </span>
      </span>
     </p>
    </div>
   </p>
   <p>
   </p>
   <p>
    Metod zakončil našu slávnosť modlitbou a potom prišli dobré tetičky s plnými košmi
         koláčikov a maľovaných vajíčok. Delili, rozdávali bohato. Mne moje tri zachránené vtáčatká
         doniesli fialkami ovenčený tanier plný dobrých syrových zavinákov a krásnych vajec. No tu
         prikročil pán doktor, že len on smie dovoliť alebo zakázať. Aby vraj radšej doniesli pánu
         učiteľovi dobrého, ale naozaj dobrého mlieka, že smie s ním zjesť len kúsok zavináka.
         Dostal som teda mlieko, a bolo naozaj výborné; také v obchodoch nepredávajú. A hostina bola
         vraj na privítanie pani učiteľke. Ako dobre, že sa pri takej peknej chvíli mohli s ňou
         zoznámiť aj deti aj rodičia.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2350" name="ftn.d56e2350">
        35
       </a>
       ]
      </sup>
      <span class="emphasis">
       <em>
        presbyter
       </em>
      </span>
      — starší (postavenie v cirkevnom zbore)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2404">
       </a>
       14
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Tri týždne nového života, tri týždne krásnej, spoločnej práce s Marienkou a Jožkom! Kde
         vziať slová na opísanie! Mal pán farár pravdu, museli sme zostaviť nový program. Podelili
         sme si deti i prácu. Privykli moji milí treťoročiaci ľahko na zámenu. Jožka poznali z
         nedeľnej školy, nebol im cudzí. A hodiny — na ktorých sme si najlepšie rozumeli — naše
         vychádzky a práce, trávievame i tak spolu. Aj v tom mal deduško pravdu, že budem našu
         správkyňu poslúchať. My ju naozaj oba vďačne poslúchame. Jožko vraví, že až teraz, keď
         pozoruje Marienkinu snahu — so všetkými ľuďmi vyjsť v pokoji — poznáva, koľko zlých chvíľ
         si v Skalníku zavinil sám a že svojmu správcovi v Skalníku veľmi zle svietil.
   </p>
   <p>
    Marienka, keď sa zmýli, alebo prenáhli, ochotne chybu prizná a odprosí. Vo svojich
         triedach má práve ona veľmi ťažké charaktery medzi deťmi a obzvlášť medzi rodičmi. Keď sa
         Jožko spýtal, ako tak pokojne môže všetko zniesť, pekne sa usmiala: „Viete, brat, škola nie
         je hračka, je to bojisko. Deti aj dospelí majú svoje pokušenia. Medzi tými dospelými je tu
         už snáď tretia generácia, čo sa o ich charaktery nikto nestaral, aby sa v nich pestovalo
         dobro. Viem, že som prislabá víťaziť nad zlom v sebe i v blížnych; čo vlastne jedine
         víťazí, je pokoj a láska, oboje dáva On, náš Pán, ktorý chce žiť s nami a v nás!“
   </p>
   <p>
    Aký je teraz ten starý školský dom pekný zvonku i zvnútra! Vavrovci mali krásny moderný
         nábytok, no do tých starých, nízkych izieb nijako nepristal. Marienka zdedila po rodičoch
         samé staré veci, a tak sa to tam všetko dalo tak pekne usporiadať. Ona má malú spálňu a
         dosť veľkú obývaciu izbu. Okrasou je pekné harmónium a veľká knihovňa po otcovi. Hoci tam
         nieto nič zvláštne, predsa každý kúsok nábytku je tam, kde najlepšie pristane. Na stenách
         pár pekných obrazov, kde-tu košíček či vázička… Hotová rozprávka. Izby, kuchyňa, chodba,
         všetko ako dobre zrýmovaná slovenská piesenka. Ale čo je najzvláštnejšie, aj Jožkov terajší
         domov Marienkiným pričinením vyzerá úhľadne a prívetivo. Veď pani Krivošová, keď sa
         sťahovala od muža, nechala mu len to, čo mal ešte ako mládenec. Nech to tak zariaďujeme my
         dvaja s Jožkom, bude z toho sklad dopoly naplnený starým haraburdím. A teraz! Masívna
         posteľ, rodinný, čiernou kožou potiahnutý diván, pred ním okrúhly stôl a stoličky,
         starodávne skrine na šatstvo a bielizeň, ešte starší písací stôl, presklená knihovnička a
         daktoré maličkosti. Pridali ešte niekoľko obrazov. Stolár vynovil nábytok novým náterom, a
         tak ani nepoznať, že červotoč tu urobil svoje. Teraz môže majiteľovi slúžiť ešte roky. Keď
         ta Jožko po prvýkrát svojho otca doviedol, neznal sa vraj dosť naobzerať, ani veriť
         nemohli, že tu nič nové nemajú, pravda, obyvatelia boli noví. Jožko cele a jeho otec na
         ceste k Tomu, ktorý jedine smie povedať: „Hľa, činím všetko nové!“
   </p>
   <p>
    V telesnom ohľade máme to teraz všetci výborné: Tetička Dubovská vzala si nás na stravu,
         má na pomoc dcéru i syna po bratancovi, Evičku a Paľka. Dievča je už šestnásťročné, chlapec
         štrnásť, oba zdraví, silní, pekní, ako také horské kvety. Rodičia im zomreli, majetok
         spravuje tútor, majú svoju chalúpku, kde bývajú, t. j. spávajú, bo skoro ráno pribehnú k
         tetičke. Dievča nám všetkým štyrom posluhuje, upratuje a má na starosti i našu bielizeň pod
         tetičkiným dohľadom. Raňajky nám nosí do starej školy. Marienkina kuchyňa je ako z cukru,
         má v nej pekný biely nábytok, čo si sama zadovážila; tam raňajkujeme. Ja to mám bližšie ako
         k tetičke a oni traja sú doma. Jožko sa stará, aby dve kvetinové vázy, čo stoja na bielych
         stojanoch, boli vždy plné čerstvej zelene a kvetín. Aj okná u Marienky (aj u mňa) sú plné
         pripravených štiepkov.
   </p>
   <p>
    Bol u ujca, dostal aj kúpil. A pán Krivoš sa záhradníctvu tiež dobre rozumie, ten si
         vzal na starosť nielen tieto kvety, ale aj školskú záhradu. Pobyt na vzduchu a to zdravé
         zamestnanie bude mu veľmi osožné. Obedovať chodievame k tetičke. Začala nám stravu rátať
         lacnejšie, keď sme vraj štyria; tak sme sa zjednali že Evičke budeme platiť osobitne za
         obsluhu a bielizeň. Dievčina je celá šťastná a my napriek tomu máme ešte veľkú výhodu.
         Mlieko na olovrant nám nosieva hneď ráno a večer sme zase u tetičky.
   </p>
   <p>
    Naši každý týždeň posielajú všeličo na prilepšenie do kuchyne, vraj pre mňa. Babička
         tiež pošle, netak sa pán Krivoš zoberá a Marienka okrieva. Len ja som vždy ten istý „slamka
         husár“, hoci, sláva Pánovi, už zdravý. Ani po dlhšej prechádzke ma nohy nebolia. Ruky mi už
         zase spevneli. Kolesá som ešte nelámal, ani po stromoch neliezol. Ináč to, čo bolo,
         pominulo ako ťažký sen, zanechajúc duši večný úžitok. Toľko predbežne o nás, veď sú tu
         druhé, dôležitejšie osoby.
   </p>
   <p>
    Počas tých troch týždňov poďakoval pán farár z úradu a Metod prijal kandidatúru. Na to,
         aby ho cirkev jednohlasne volila, nepristal. Povedal mi, že by istotne bol zlým pastierom,
         keby všetci v M. rovnako boli s ním spokojní. Nuž tak dal pán senior
    <sup>
     [
     <a class="footnote" href="#ftn.d56e2425" name="d56e2425">
      36
     </a>
     ]
    </sup>
    do kandidácie ešte dvoch. Vystriedali sa po nedeliach na próbe. M.-skí s voľbou
         náhlia. Radi by dohľad nad stavaním novej fary vložili už do rúk svojmu novému farárovi.
   </p>
   <p>
    Deduškov dom je už vyčistený, pripravený na presťahovanie.
   </p>
   <p>
    Zase prešli týždne. Je to príslovečné, veď mne už akosi nezostáva čas na písanie.
         Voľných chvíľ nezbýva a mojich drahých pribýva. Za každým si rád trochu zabehnem pohovoriť.
         Čo dôležitejšie píšem do noteska už len na ranných vychádzkach. Raz si to tam stadiaľ
         prepíšem.
   </p>
   <p>
    Pán inšpektor nás bol zase navštíviť. Naše spoločné gazdovstvo, i práca, ho tešili.
         Prichádzal od Vavrovcov a rozprával, že je pán Vavra pre to miesto ako stvorený a vraj
         značne ožil.
   </p>
   <p>
    Poznať, ryba prišla do vody, do svojho elementu.
    <sup>
     [
     <a class="footnote" href="#ftn.d56e2440" name="d56e2440">
      37
     </a>
     ]
    </sup>
    Aj lístok mi od neho priniesol a od pani Vavrovej, ktorá rada a dobre
         fotografuje snímky ich tried a školy. Radovali sme sa z toho všetci. Už dva týždne chodí
         Metod ku mne spávať. Mohol by aj u tetičky, ale máme sa príliš radi a sú to posledné
         týždne, ktoré takto spolu trávime, veď voľba dopadla v jeho prospech. Vo Svätodušnú nedeľu
         má mať prvú kázeň ako m.-ský farár.
   </p>
   <p>
    „Teraz si medzi nami ešte ako mládenec,“ povedal som mu, „máš pred sobášom. Až sa so
         svojou cirkvou zosobášite, už nebude tak ako bývalo; bude po tvojej slobode!“
   </p>
   <p>
    „Máš pravdu, Štefko, preto túžim nejak obzvlášť zasvätiť sviatok Vstúpenia. Rád by som s
         vami na hory, stráviť tam poslednú chvíľu slobody v spoločnom dejstve.“ A potom nám
         rozvinul plán, ku ktorému mal už sľúbenú pomoc od deduška. Usporiadame výlet so školami na
         Hrabovú. Túži nám tam povedať kázeň na hore a my máme k tomu spievať hymny chvál. To bude
         jeho rozhranie medzi ružovou jarou, keď sa začínal i jeho duchovný život a ďalšou letnou
         životnou borbou. Deduško sľúbil zastúpiť ho v M. pri službách Božích. Metod teraz už nie je
         kaplánom, ale ešte ani farárom; zato patrí medzi kráľovské kňazstvo.
   </p>
   <p>
    Pri voľbách boli všelijaké nepekné, nepríjemné veci, ktoré rmútili aj deduška aj nás.
         Metodovi ukázali, že je na úzkej ceste, ba že na ňu opravdivo vkročil, keď voľbu prijal.
         Nechcem teraz na to myslieť, veď ak mám druhých blažiť, musím sám byť nepokalene blažený.
   </p>
   <p>
    Do tých týždňov spadajú mi zvláštne zážitky. Tesne pred deduškovým sťahovaním mal môj
         otec narodeniny. Vyprosil som si bol od pána inšpektora, keď ma už mal kto zastať,
         dvojdňové voľno. Z ohľadu na predošlú chorobu mi ich ochotne povolil. Metod sa vypýtal od
         pána farára, a tak sme hoci pozvaní, predsa nečakaní, veľmi radostne doma prekvapili. Len
         mama spraskla rukami: „Štefko, Štefko, veď si ty už zase od Vianoc narástol, už tatíčka
         doháňaš, len na šírku ťa nič nepribýva!“
   </p>
   <p>
    „Vieš, mama, to odrazu nejde, alebo do výšky, alebo do šírky. Až raz otca dostihnem, ani
         centimeter viac neporastiem, potom už začnem spevnievať, veď aj s ním to bolo tak podľa
         podobizne, pravda, otče?“
   </p>
   <p>
    „Áno, Štefko! Keď som dorastal, začalo spevnievanie a trvalo temer desať rokov, kým bol
         zo mňa muž.“
   </p>
   <p>
    „No tak som už spokojná,“ prisvedčila mama.
   </p>
   <p>
    Tentoraz sme nešli nocou do Z. Od prvého mája ide z M. rýchlik; má také dobré spojenie,
         že za šesť hodín boli sme už na mieste. Tu nás pri olovrante mohli naši hostiť dobrými
         vecami, hoci narodeniny boli až zajtra. Aj Milinka s Ferkom prišli zároveň s nami; podarilo
         sa im do zajtra odpoludnia dostať voľno. Po olovrante ukazovala mi Milinka moju novú
         bielizeň. Žasol som nad jej množstvom a peknotou. Pritom mi napadol môj azalkový kríček.
         Okrem toho, že som Jožkovi dal poslednú prácu mojej mamičky — a tak niečo, čo som veľmi
         chránil a miloval — nedal som mu vlastne nič, a on mi vrátil tak mnoho a také krásne.
   </p>
   <p>
    Pred večerou, keď môj otec mal povinnosti medzi svojimi ľuďmi, bavili sa moji milí v
         hosťovskej izbe. Mamin klavír, ktorý pri poslednej mojej návšteve tu ešte nebol (mala ho v
         oprave), umožnil im krásnu chvíľu. Metod priniesol so sebou noty, mama hrala a on nás učil
         pieseň, ktorou sme ráno chceli otca ešte v posteli prekvapiť. Keď som ja svoj tenor už
         vedel, pobral som sa, zatiaľ než sa doučia, spraviť svoju obvyklú obchôdzku.
   </p>
   <p>
    Zvykol som vždy celý dom poprezerať, kedykoľvek som prišiel na prázdniny. Bolo to preto,
         že môj otec rád prestavoval a pristavoval a krášlil a praktické novoty vykonával a ja som
         bol na ne vždy zvedavý. I teraz ich bolo dosť, hoci len malé a hlavne v záhrade. „Novôt
         málo,“ myslel som radostne, „a predsa nové všetko. Obzvlášť nový domáci pán.“ Kam sa podel
         ten uzavrený, mlčanlivý, v daktorých chvíľach chladno neprístupný muž — otec — pán? Ako rád
         by som sa bol dakedy k nemu privinul, veď som ho veľmi miloval, práve preto, že bol taký
         neprístupný. Možno som ho miloval viac, ako ho milujú naši malí, ktorí sú teraz každú
         chvíľu v jeho náručí. Ale nešlo to. Mamička moja to isté cítievala, hoci mi to nikdy
         nepovedala, no ja viem. Ba, keby prišla dnes, keby ho videla, počula! Keby smela stopovať
         jeho netajenú lásku ku mne! Zrazu sa ma zmocnil taký stesk po nej, drahej, že som nechal
         záhradnú prehliadku. Zadnými dvierkami vyšiel som na topoľmi vysadenú cestu. Viedla do
         ohradenej záhrady mŕtvych, kde už odpočívajú od svojich prác a žiaľov. Dobre, že je
         cintorín tak blízko nášho domu. Aj na Nový rok som bol navštíviť svoju mamičku; vtedy na
         jej mohyločke ležalo mnoho snehu; tlačilo i chladilo to moje srdce. Teraz ho už nebude, aj
         mŕtvi majú vôkol seba jar. Pri hrobe stála nová biela lavička s operadlom a na hrobe kvitlo
         plno jarného kvietia. Cyprus a smutná vŕba rozváňali jarou. Všetko mi rozprávalo, že moja
         mamička nie je zabudnutá, že je milovaná.
   </p>
   <p>
    Sedím na lavičke — hlavu o mramorový kríž opretú — hľadím nielen na ten zakvitnutý hrob,
         i pod príkrov, vidím ju, ako si odpočíva v tom úzkom domčeku; drahú hlavu má položenú na
         krajkovanom vankúši. Malé ruky, čo ma tak nežne hladievali, má zložené. Už dopracovali,
         domilovali. Nezdvihnú sa dlhé riasy, aby odclonili moje milované oči, v ktorých čítaval som
         sto pohádok a jednu povesť lásky. Nie, už sa neotvoria. Ale zvláštne! Keby sa tak tie vlny
         potoka boli nado mnou zavreli, to by sa ony tam ďaleko, vysoko, boli už na mňa podívali…
         Veď či nehovorí Pán Ježiš: „Ja žijem, aj vy žiť budete. Kto verí vo mňa, keby aj zomrel,
         žiť bude.“? A tak nielen Jeho, ale aj ju by som už bol uvidel. Snáď by jej boli dovolili
         ísť mi v ústrety? Aká slávna to myšlienka!
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         My vstaneme, žiť budeme
        </em>
       </span>
       <span class="emphasis">
        <em>
         v sláve Božej a to večne
        </em>
       </span>
       <span class="emphasis">
        <em>
         Hallelujah!
        </em>
       </span>
      </span>
     </p>
    </div>
   </p>
   <p>
   </p>
   <p>
    Ako už častejšie, i teraz blížila sa ku mne z tých vzdušných svetov poézie krásna
         piesenka. Čochvíľa bola už v notesku zaznačená. Vynára sa i melódia i tú značím, veď
         linkovaný papier mám vždy poruke, aby som nestratil nič z toho, čo mi Pán môj dá. Prekvapím
         ňou Metoda na Vstúpenie. Odkladám notes a ticho vravím: „Ta si ty išla, mamička moja, ta,
         no veď aj ja prídem!“
   </p>
   <p>
    „Ešte nie, syn môj!“ zaznie nado mnou, a mužné rameno ma objalo. „Vari túžiš preč od
         nás, či by si chcel od nás odísť?“
   </p>
   <p>
    „Nie, otče môj!“ ovinujem ruky vôkol jeho šije, opieram si hlavu o jeho hruď. „No veď
         sme všetci na tej ceste za ňou.“
   </p>
   <p>
    „Sme, Štefko, až Pán Boh zavolá. Jestvujú chvíle, keď i ja túžim čím skôr za ňou
         zaletieť.“
   </p>
   <p>
    „Už? Veď si ešte ako kresťan nepracoval?“ žasnem.
   </p>
   <p>
    „Máš pravdu, no ja mám k tej túžbe dôležitú príčinu. Mnoho som zostal dlžný. Na zemi
         nemožno už ani objasniť, ani odprosiť. Boh vševedúci vie, že a ako som ju miloval, a že len
         moja tvrdá povaha bola na príčine, že som jej tú lásku neukázal. A nielen jej, i tebe, syn
         môj.“
   </p>
   <p>
    „Ó, otče, mňa si už veľmi oblažil, mne si už všetko nahradil!“ túlim sa k nemu, „veľmi
         ma teší, že sa smiem k tebe takto privinúť. Ťažko padalo neraz skrývať lásku a túžbu proti
         láske.“
   </p>
   <p>
    „Viem, syn môj, ó, viem! Nie raz som to videl. Aby však aspoň medzi nami navždy bolo
         jasno, tu pri tomto hrobe ti poviem pravdu. Miloval som tvoju matku veľmi. Ona sa však
         nevedela vžiť do mojej povahy, a tak bojazlivo sa ma stránila. Snáď sa jej zdalo, že by mi
         bola na ťarchu. Prestávala pomaly i s tými, mne tak drahými dôkazmi jej peknej, čistej
         lásky. Nie div, veď som jej nikdy nezradil, aké sú mi vzácne. Keď si sa ty narodil,
         preniesla potom všetko bohatstvo v osamelosti a v neporozumení žijúceho srdca na svoje
         slnečné dieťa. Pripútala si, prirodzene, celé jeho malé srdiečko k sebe. Žiarlivo hľadieval
         som na to bohatstvo lásky, ktorým sa oni dvaja vzájomne blažili, medzitým čo ja zostával
         som vytvorený von z toho raja. Pri ostatných deťoch to už tak nebolo. Tie sa i ku mne
         blížili alebo ja k nim, ale pritom môj prvodený všetkých v mojom srdci zatieňoval. Často
         som videl, že môj chlapec i výchovne i charakterove tým trpí, že i má i nemá otca. A predsa
         nechal som matke úplne jej poklad, obzvlášť keď začala chradnúť. A ja som si správne robil
         výčitky, že vädne ako kvet bez slnka, nedostatkom mojej vrelosti. Áno, nechával som tých
         dvoch srdcu najdrahších len spolu. S veľkým sebazaprením privolil som chorľavej žene, aby
         jej prvorodený stal sa učiteľom, hoci pre svoje slnečné dieťa túžil som po inej životnej
         postati. Tento ústupok nás dvoch zbližoval, bo ona v učiteľstve videla vysokú záruku blaha
         pre svoj ľud. Tak sme si aspoň tie posledné roky neboli natoľko cudzími a ja som mal
         možnosť lepšie sa starať o jej telesné dobro. Dúfal som, veril som, že mi ešte ozdravie a
         chcel som potom začať iný spôsob života, ale bolo neskoro. Prišla krátka choroba a smrť
         rozdelila nás prv, než som ju aj len mohol odprosiť a všetko vysvetliť. Do mojich
         najťažších bojov padli tie tvoje duchovné, syn môj. Cítil som neraz, že ak nepríde pomoc,
         musím zhynúť. Ty, v inom slova zmysle, cítil si to isté, no ty si tú pravú pomoc pre seba
         hľadal i našiel. Nebyť toho, že tvoje srdce naplnil On, darca spasenia, aká ťažká osamelosť
         by ťa bola čakala! Bo ja po smrti tvojej matky — na povrch chladný, vnútri rozorvaný —
         cítil som sa vinný na jej odchode i na jej celoživotnom strádaní. Vinný som i na tvojej
         terajšej osirelosti. Približovanie sa k tebe mi bolo nemožné, veď bolo by ho muselo
         predchádzať z mojej strany odprosenie, a na to som bol prihrdý. No ty svojimi listami
         staval si medzi nami most. A potom prišlo to, čo Boh v svojej rade uložil. Stala sa milosť
         aj mne, a tak ja dnes smiem i môžem slovo, ktoré dávno malo byť vyrieknuté i vyriecť:
         Odpusti, syn môj drahý, za seba i za tvoju matku svojmu nehodnému otcovi.“
   </p>
   <p>
    Ďalej som mu nedal vravieť, zavierajúc jeho ústa bozkom. Zaplakali sme oba horko. Slzy
         obmyli z duší i zo srdca horkosť nad tým, že sme tak boli okradnutí hriechom o roky
         slnečného blaha, ktoré sa už nevrátia. Veď tá, ktorá tým najviac trpela, nevstane z tej
         čiernej zeme, aby smela vidieť, ako sa jeden k druhému vinieme v netajenej láske. No môj
         Pán, keď som sa nad tým rozžalostil, mi zrazu pripomenul, že veď ona je už u Neho v blahu a
         v sláve, u Neho, kde jej zotrel každú slzu, vnoriac ju do mora večnej lásky. My nie, On,
         áno, On jej v tejto chvíli mohol povedať, čo sme tu spolu hovorili a odmeniť ju tak za
         celoživotné strádanie.
   </p>
   <p>
    Vyriekol som tú myšlienku nahlas; ňou i modlitbou utíšení vracali sme sa domov.
   </p>
   <p>
    Keď som sa v bráne cintorína obzrel na kvietím obsypaný hrob, padala naň ružová zora ako
         pozdrav nebeskej radosti.
   </p>
   <p>
    Mnohé krásne chvíle prežili sme na druhý deň, obzvlášť za rána. Svojím spevom sme otca
         veľmi oblažili. No so mnou do Dubovej priletela predovšetkým táto rozpomienka, ktorá ma
         bude sprevádzať životom. Veď aká to blaženosť, že mňa s tým, ktorý mi dal život, nič viac
         nedelí. Stojíme spolu na vrchu Garizim, berieme celé požehnanie ležiace v slovách: „Ja som
         prišiel, aby život mali a hojne mali!“
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2425" name="ftn.d56e2425">
        36
       </a>
       ]
      </sup>
      <span class="emphasis">
       <em>
        seniorát
       </em>
      </span>
      — správna jednotka v evanjelickej cirkvi (seniorátny
               — seniorálny)
     </p>
    </div>
    <div class="footnote">
     <p>
      <sup>
       [
       <a class="para" href="#d56e2440" name="ftn.d56e2440">
        37
       </a>
       ]
      </sup>
      <span class="emphasis">
       <em>
        element
       </em>
      </span>
      — živel
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2513">
       </a>
       16
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pricestovali sme do M., ani sme do Dubovej neišli; veď bol štvrtok ráno a my sme sľúbili
         pomáhať babičke pri sťahovaní. Ukázalo sa aj to, ako mnoho zdolá spoločná láska, no ale nás
         aj bol pekný počet. S Marienkou prišli Krížovci, stolár Prachár, pán richtár, naša tetička,
         štyri väčšie dievčatá a šesť chlapcov a oba Krivošovci. Metoda čakalo dakoľko šuhajov
         m.-ského združenia. Úlohy sme podelili. Marienka s pánom Krivošom a so mnou prevzala
         odoberanie vecí v novom dome. Metod s Jožkom bdeli vo fare nad vynášaním a nakladaním do
         nákladného auta. Pani farárka s tetičkou odovzdávali dievčatám riady a iné veci zabalené v
         košoch. Ja som však z toho všetkého hurhaja len to videl, keď zariaďovali pracovňu pánu
         farárovi.
   </p>
   <p>
    Potom sme s pánom Krivošom usporiadovali bohatú deduškovu knižnicu. Mládenci prinášali
         debny, priateľ Prachár ich roztváral a Marienkini chlapci nosili nám knihy do rúk. Ešte
         nebol ani podvečer, keď už všetko stálo a ležalo na mieste a keď slávnostne, cez ovenčené
         dvere, uviedli m.-skí svojho pána farára do jeho domu a tam sa s ním polo s plačom, polo s
         radosťou lúčili šťastní, že neodchádza od nich, že i naďalej zostáva im otcovsky stáť po
         boku i keď už budú mať mladého vodcu. Tu vložil on ruku svojej plačúcej ženy do svojho
         ramena a tak sa potom tým novým domovom vodili, ako také dve šťastné staré deti.
   </p>
   <p>
    „To tu ale budeme mať pekne, starká moja, práve tak, ako by som si vždy bol žiadal pre
         teba, no i pre seba,“ volal pán farár.
   </p>
   <p>
    Ani babička nelenila s pochvalami a nesporila vďakou.
   </p>
   <p>
    „Ak niečo nemáte tak, ako by ste si priali,“ hovorí Marienka, „len nám, prosím povedzte,
         vďačne premeníme!“
   </p>
   <p>
    „Nie, milé dieťa, nič nemeňte,“ bozkávala ju babička, „na vás poznať, že ste mali
         svojich rodičov radi a preto viete, čo starým ľuďom treba. Všetko je pekne a dobre tak, ako
         je.“
   </p>
   <p>
    „A kto dal toto čestné miesto mojim fajkám?“
   </p>
   <p>
    „Ja, deduško!“
   </p>
   <p>
    „Ty, Štefko? A nemyslíš, že by im lepšie pristalo v komore za policou?“
   </p>
   <p>
    „Snáď sa dakedy aj tam ocitnú, až Pán Ježiš to bude od vás žiadať, teraz ešte môžu byť
         aj tu.“
   </p>
   <p>
    „Máš pravdu, môj chlapec. Taký celoživotný zvyk odložiť, k tomu musí svätý Boh slabému
         človeku udeliť silu a ja ju ešte nemám!“
   </p>
   <p>
    Nuž tak sú už naši milí v svojom peknom domove a fara stojí prázdna, pustá, len
         kancelária je ešte zariadená. Dom vyzerá — i keď má strechu — ako po vyhorení. Až teraz
         vidno, koľko nebezpečných puklín hrozilo, že spadne. Išli sme sa tam ešte raz podívať, či
         sme niečo nezabudli. Stál som chvíľu a porozhliadal sa po izbách. Tône súmraku nazerali
         oknami bez záclon.
   </p>
   <p>
    „Ako je tu strašne,“ vravím pod tlakom neopísateľnej tesknoty. „Ten predtým nami
         milovaný dom vyzerá ako mŕtvola v rozklade, volajúca doďaleka: Uložte ma do hrobu!“
   </p>
   <p>
    „Aké slová, Štefko, poď čím skôr preč!“ volal ma Metod.
   </p>
   <p>
    „Nediv sa,“ hovorím už vonku, „smrť je predsa len strašná. Keď sme spolu s Martinkom
         bleskovou rýchlosťou kärovali k nej v tom potoku, vtedy som sa jej nebál, a teraz! Neviem,
         čo to bol za pocit strachu, neviem to ani pochopiť ani opísať. Akoby tej strašnej bytosti
         bola bývala plná izba a vystierala po mne svoje kostnaté ruky.“
   </p>
   <p>
    „Po tebe?“ objal ma. „Či nevieš: Oslávením skončil boj, ó, smrť, kde je osteň tvoj?!“
   </p>
   <p>
    „Viem, Metod drahý, sláva Pánovi!“
   </p>
   <p>
    Bežali sme odobrať sa od babičky i deduška, bo na dvore stál pán richtár so svojím
         rebriňákom, opatreným troma sedadlami ako na výlet. Jeho sivé koníčky netrpezlivo hrabali.
         Rozlúčili sme sa a už nás odvážajú domov: Marienku, tetičku, oboch Krivošovcov a nás dvoch.
         Metod zostúpil u tetičky, musel ešte daktoré nutné listy napísať a ja som zas písal potom
         svoje skúsenosti. No už som hotový, ale nepôjdem ešte spať. Okno mám otvorené. Dolu v
         starom dome v Marienkinej pracovni je tiež otvorené, bo tichým večerom melodicky nesie sa
         strunová hudba a čistý zvonný Jožkov hlas. Tam sa učia akúsi krásnu novú pieseň, musím ich
         počúvať.
   </p>
   <p>
    Nuž počúval som sediac na okennej rímse. Tá slasť, tíšina, vôňa májového večera,
         snúbiaca sa s ľúbeznou prelesťou hudby a poézie, preniesli dušu i srdce cez temnoty a
         tesknotu smútku, ktorý ma predtým nezvykle mučil. Ó, veď pieseň nesúca sa dolinkou i hájmi,
         vysoko k nebesiam plným hviezd, bola taká pravdivá a blažiaca:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Až ponad zem ja zaletím,
        </em>
       </span>
       <span class="emphasis">
        <em>
         v rajských sa nivách posadím,
        </em>
       </span>
       <span class="emphasis">
        <em>
         hárf zlatých kde, hľa, sladký tón
        </em>
       </span>
       <span class="emphasis">
        <em>
         obtáča Baránkov svätý trón.
        </em>
       </span>
       <span class="emphasis">
        <em>
         Mne harfu dá tiež anjel tam,
        </em>
       </span>
       <span class="emphasis">
        <em>
         naučí, ako zahrať mám
        </em>
       </span>
       <span class="emphasis">
        <em>
         tú novú pieseň večných krás,
        </em>
       </span>
       <span class="emphasis">
        <em>
         ten hymnus — samá len sláva, jas!
        </em>
       </span>
       <span class="emphasis">
        <em>
         V ňom niet žalosti, plakania,
        </em>
       </span>
       <span class="emphasis">
        <em>
         bôľneho z hriechov kajania,
        </em>
       </span>
       <span class="emphasis">
        <em>
         ni prosby smutnej lkavý hlas:
        </em>
       </span>
       <span class="emphasis">
        <em>
         „Odpusť, ach, odpusť ešte raz!“
        </em>
       </span>
       <span class="emphasis">
        <em>
         Ó, pieseň slávy, plná krás,
        </em>
       </span>
       <span class="emphasis">
        <em>
         víťazov pieseň, samý jas,
        </em>
       </span>
       <span class="emphasis">
        <em>
         túžim čím skôr ťa zanôtiť
        </em>
       </span>
       <span class="emphasis">
        <em>
         tam, kde bez hriechu smiem sväte žiť!
        </em>
       </span>
      </span>
     </p>
    </div>
   </p>
   <p>
   </p>
   <p>
    Taká mocná túžba mnou zachvela, že mimovoľne zviezol som sa na kolená v oddanej, vrúcnej
         modlitbe. Hudba už neznela, spev stíchol. Keď som vstal, bolo tam dolu okno tmavé, no tak i
         ja zhasnem. „Dobrú noc, drahí moji, spite sladko!“
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e2622">
       </a>
       17
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Musím si zaznačiť tri zvláštne chvíle, prežité od toho štvrtka, keď sme sťahovali našich
         milých.
   </p>
   <p>
    V nedeľu obedovali sme u babičky, veď si nás bola pozvala ešte vo štvrtok. Po obede
         vodila nás po dome. Ukazovala, ako má už všetko zariadené, pekne poruke, najmä v kuchyni a
         komôrke no i vo veľkej komore. Oveľa menej sa nachodí ako vo fare. Všetci sme sa s ňou
         tešili. Ešte viac nás tešilo, že deduško i babička sľúbili odpoludnie stráviť u nás. Najali
         si lekárnikovo auto. Šofér, Janko Dúbrava, člen m.-ského združenia, sa veľmi radoval, že
         pri tej príležitosti dostane sa do nášho kruhu v Dubovej. Mládenci i dievčatá strojili sa k
         nám spraviť výlet; prídu s Metodom po odpoludňajších službách Božích. Deduško mal úmysel
         poďakovať sa Dubovčanom, že mu tak ochotne pomáhali pri sťahovaní. Nuž všetko sa to krásne
         uskutočnilo. My sme sa po obede poponáhľali domov, oni prišli až za nami, vybavili si
         najskôr svoje návštevy a ocitli sa v našej nedeľnej škole. Na našu veľkú radosť Slovo
         Božie, Duchom Svätým oživené, pracovalo tak mocne na deťoch, že sme konečne mohli poznať,
         koľko má Pán Ježiš nájdených ovečiek medzi našimi školákmi. Keď sa skončila nedeľná škola,
         doputovala mládež, privedená Metodom a pokračovalo krásne dielo Božie, v živom zhromaždení.
         Spevy zneli nadšene, Slovo Božie vážne s porozumením. K tomu družili sa síce jednoduché,
         ale pravdivé svedectvá, jedno najdôležitejšie. Pán Krivoš svedčil spočiatku so zármutkom,
         ku koncu s viditeľnou radosťou, ako mu Syn Boží — v ktorého zložil svoju nádeju — pomohol
         von z neresti opilstva, no i každodenne pomáhal zvíťaziť nad pokušením a túžbou po opojných
         nápojoch. Rozprával, aký sa od Veľkej noci cíti čerstvý a zdravý. Prosil susedov, aby si z
         neho vzali príklad, veď vraj svojím opilstvom doviedol celý svoj dom do biedy a nešťastia.
         Metodovi bola tým daná príležitosť rozprávať o rozličných abstinentných zväzoch za
         hranicami no i doma a predložiť otázku, či by nebolo dobre utvoriť takýto zväz. Skutočne
         sme ho i utvorili. Patríme teraz do neho: oba Krivošovci, Metod i ja. Mlynár Kríž i jeho
         žena, oba Prachárovci, tetička Dubovská, Marienka a pani richtárka. Traja m.-skí mladíci,
         medzi nimi i šofér Janko. Ó, dobre, že ten zväz utvoril Metod ešte za slobodna, aspoň môže
         (až bude so svojou cirkvou zosobášený) na tomto základe krásne pokračovať.
   </p>
   <p>
    Kým sme my, Jožko a ja, ešte v nedeľnej škole deťom rozdávali veršíky a precvičovali na
         slávnosť Vstúpenia naučené básničky, boli babička s deduškom u Marienky. Tá im musela
         rozprávať osudy svojich rodičov i svoje a mala príležitosť opísať, ako to bolo, keď sa
         medzi nami budúcimi učiteľmi začínal duchovný život. Deduško mi vravel, že sa mali u
         Marienky veľmi dobre. Prial by si vraj, aby tento nový život, žitý v škole Kristovej,
         zachvátil všetkých učiteľov, že by to znamenalo pre náš národ veľkú záchranu. „Pravda,“
         dodával, „nesmel by sa ten život obmedziť len na učiteľov, musel by prejsť i na nás
         farárov. Vy by ste pre Krista a Jeho kráľovstvo vychovávali deti a mládež, my by sme
         zachraňovali dospelých, otcov a matky. Jedine tak zdvihla by sa naša evanjelická cirkev.
         Povstali by pravé kresťanské, evanjelické rodiny, do domov by vtiahli zase domáce
         pobožnosti. Namiesto svárov, súdov, zavládla by láska, no to hriešne hýrenie po krčmách by
         prestalo, a tak by sa pozdvihol blahobyt!“
   </p>
   <p>
    Ó, aké pravdivé boli tvoje slová, deduško môj! Bola to krásna nedeľa, tá posledná pred
         Vstúpením, všeličo by sa dalo o nej písať, no ja musím ďalej.
   </p>
   <p>
    V pondelok, skoro za rána, bol som už vysoko v hájoch. Duša sýtila sa bohatstvom Slova
         Božieho, srdce blúdilo v krajinách poézie. Keď som sa vracal naspäť, zdalo sa mi, že už
         chýbajú len krídla, taký som mal pocit voľnosti. Túžiac spevom chváliť Pána, nemal som
         akosi smelosť porušiť tíšinu čarovného rána. Zrazu, medzi čerstvou zeleňou, zabeleli sa
         šaty. Rozhrnúť húštie — čin momentu. Ach, aké prekvapenie! Uprostred krás rozkvitajúcich
         borín sedela Marienka. Zľakol som sa, veď tá nežná tvár, belostná, sťa kvet sladkej
         jablone, bola akási tichá. Na očiach ležal flór
    <sup>
     [
     <a class="footnote" href="#ftn.d56e2639" name="d56e2639">
      38
     </a>
     ]
    </sup>
    smútku. Nad čím smútila?! A po včerajšom dni? S akým úsmevom podávala mi ruky
         na dobrú noc: „Štefko, sláva Pánovi za ten krásny deň!“ vravela s tým milým zažiarením očí
         — a dnes! Bez rozmyslenia premeral som vzdialenosť a sedím už pri jej nohách: „Marienka, čo
         ti je?“ spytujem sa teskno.
   </p>
   <p>
    „Tu si, Štefko?“ potešila sa, „Ideš z prechádzky?“
   </p>
   <p>
    „Idem. Či si aj ty bola?“
   </p>
   <p>
    „Len potiaľto.“
   </p>
   <p>
    „Nedala si mi odpoveď, nad čím smútiš.“
   </p>
   <p>
    Na moment oprela si čielko do dlaní, potom sa narovnala.
   </p>
   <p>
    „Poviem ti to na výstrahu, Štefko! Mne, zvyknutej na skaly a na tŕnie, tento raj v
         duchovnom ohľade neslúži. Čo mňa tak veľmi blaží, ani vlastne nerozumiem. Jedno viem:
         nebola som ešte nikdy taká šťastná na zemi.“
   </p>
   <p>
    „A nad tým želieš?“ zľakol som sa.
   </p>
   <p>
    „Áno, nad tým, veď sa mi zdá, že nemilujem Pána Ježiša tak, ako som Ho milovala, keď bol
         so mnou v tej samote a opustenosti. Vtedy som mala len Jeho a On mi úplne postačil. Tu vás
         mám tak mnoho drahých, počnúc od detí, všetci prinášate mi v ústrety čistú rodnú lásku.
         Ešte som uprostred mojich milých slovenských hôr len týždne, a všetky moje telesné slabosti
         uleteli. Má už kto so mnou blúdiť nivami poézie a hudby. Rozumejú mi, a tak smiem hovoriť
         od srdca k srdcu. Novota tohto dobra stavia sa akosi medzi mňa a môjho tŕním korunovaného
         Kráľa.“
   </p>
   <p>
    „To mi je divné, Marienka,“ vravím starostlivo. „Keď teba, ktorá si — čo je prirodzené —
         duchovne pokročilejšia, trápi takáto obava, ako to môže byť potom so mnou! Veď ja každý
         nový slnečný lúč, ktorý mi zasvieti na cestu žitia, prijímam ako vzácny dar Boží. Jasám nad
         každým novým dôkazom lásky, hoci viem, že si ju nezaslúžim. A veď prečo by som neprijímal
         lásku ľudí, keď som dosť smelý slniť sa v lúčoch milosti svojho Pána? Mňa tento krásny svet
         a život nesie k Nemu bližšie. A tebe by to malo poslúžiť na zlé, že ťa všetci milujeme? Veď
         to sa len tvoja láska — ako v zrkadle — odráža v našej láske! Každá chvíľočka v tvojej
         blízkosti nesie nás bližšie k Pánovi. Dovoľ, prosím, aby som ti povedal, že veru tie tvoje
         trúchlivé myšlienky nie sú od Pána. Hovorí sa, že táto zem je údolím sĺz a plaču, no keď v
         jednej čiastke zeme slnko zapadá, v druhej svitá; všetko v svojom poriadku. Cez celý rok
         neprší, ani súmrak nevládne. Keď dnes svieti nad nami májové ráno, či máme možnosť cítiť
         stesk októbrovej noci? Žiada Boh také neprirodzenosti? Neverím! Ja si myslím, keď sme
         pekne, vďačne prežili máj, keď sme spievali vo dňoch spevu, až príde november, i ten nám On
         pomôže prežiť na svoju slávu. V telesnom ohľade slnievajú sa v lete ľudia, aby vraj mali
         dosť sily prežiť zimu, či ten istý zákon neplatí i v duchovnom ohľade? Hľa, usmiala si sa!
         Vidíš, že mám pravdu! Slňme sa, keď svieti nad nami slnko Božej i ľudskej lásky, aby sme
         mali dosť svetla v sebe, keď zapadnú tône podvečera. Ó, Marienka, buď šťastná a blaž
         ochotne všetkých nás, nikto z nás nevie, kedy príde čas, keď budeš zase slzy stierať a keď
         jediným zdrojom tvojej potechy bude Pán Ježiš. Keď mám Jeho považovať za zdroj svojho
         potešenia, prečo by som Ho nepovažoval i za zdroj svojej radosti a šťastia? Ak ma blaží
         každá kvetinka, ktorú On stvoril na svoju slávu a radosť, prečo neoblažil by ma každý Boží,
         Ním znovuzrodený človek?“
   </p>
   <p>
    Pod zakvitnutými bormi stíchlo. Marienka vstala, i ja som vyskočil. Až raz stretávať sa
         budeme pod palmami pokoja, tam uzrieme také tváre svetlom blaha prežiarené, ako ňou bola tá
         jej.
   </p>
   <p>
    „Vďaka, Štefko, chcem milovať, blažiť, chcem prijímať radosť — chcem si brať vďačne lúče
         slnka, keď svietia, aby — až príde súmrak — postačilo mi nazhromaždené teplo a umožnilo
         verne zotierať slzy, mierniť bolesti!“
   </p>
   <p>
    Ako dve šťastné deti, takí šťastní kráčali sme potom do doliny. Keď sme uvideli jej
         školu, postála Marienka, ukázala na okno, kde Jožko zalieval kvetiny, a s jasným úsmevom
         vraví: „Nikdy som nemala brata a teraz hľa, mám dvoch. Jeden zavlažil moje smutné srdce a
         druhý pred suchom chráni moje kvetinky!“
   </p>
   <p>
    „Máš troch bratov, Marienka!“
   </p>
   <p>
    „Troch?“
   </p>
   <p>
    „Vari Metoda nepovažuješ za brata?“
   </p>
   <p>
    „V Kristovi a v národe áno, ale tak, ako vás dvoch, nie. Vy ste odo mňa mladší, on
         starší, on si ma za sestru nepraje.“
   </p>
   <p>
    „Metod? Veď on práve tak nikoho nemá ako ty, Marienka!“
   </p>
   <p>
    „To áno, no jeho osamelosť nepredpokladá, žeby musel túžiť mňa mať za sestru!“ Vravela
         tak milo, presvedčene, no mňa to neuspokojilo.
   </p>
   <p>
    Až budem s Metodom, spýtam sa ho na to, veď nechcieť mať jej sesterskú lásku, je
         nemožnosť.
   </p>
   <p>
    Doma čakali nás už raňajky a doniesli sme si k nim dobrý apetít.
    <sup>
     [
     <a class="footnote" href="#ftn.d56e2687" name="d56e2687">
      39
     </a>
     ]
    </sup>
    Niet nič nad takú rannú prechádzku.
   </p>
   <p>
    Podvečer zbehol som do M., nie kvôli nejakej práci, ale zatúžil som po babičke a ona sa
         mi netak potešila. Bola sama, deduško odišiel ráno k seniorovi a ešte sa nebol vrátil. Keď
         som babičke povedal, prečo vlastne prichádzam, veľmi ju to dojalo.
   </p>
   <p>
    „Priznám sa, Štefko, že som aj ja po tebe túžila. Včera, keď tie deti tam u vás tak
         svoje srdiečka Synovi Božiemu oddávali, veru som sa hanbila, že ja, stará osoba, ktorá od
         detinstva Sväté Písmo znám, ešte nikdy som nezakúsila to, čo vy nazývate novým životom.
         Cítila som, že tie milé jahniatka to už zakúšajú. Keby som tam u Marienky bola bývala sama,
         bola by som ju poprosila, aby sa aj so mnou tak pomodlila, ako s tými deťmi. Ale bol tam aj
         deduško, to mi zavieralo ústa aj vtedy, aj potom v tej spoločnej hodine. Keď som potom už
         ležala v posteli a ako obyčajne z prvého sna asi o jedenástej sa zobudila, počujem, že môj
         muž, kľačiac pri posteli, sa polohlasne modlí. O chvíľu kľačala som už pri ňom a prosila,
         aby sa aj so mnou pomodlil, že chcem tiež patriť medzi tých, ktorí prijali Pána Ježiša.
         Ach, Štefko môj, ako sa ti on potom modlil! Nebolo možno ináč, sám Pán Boh otvoril aj mne
         ústa. Povedala som Mu, čo cítim, po čom túžim a prijala som Ho, viem iste, že som Ho
         prijala, ale aj, že On prijal mňa. Potom sme s deduškom dlho hovorili a jeden druhému
         vyznávali, čo sme sa kedysi v srdci či skutkom proti sebe previnili a ver mi, synáčik môj,
         nikdy sme sa nemali tak radi ako v tú noc, hoci sme si vždy boli dobrými a vernými
         manželmi. Za všetko sme Pánu Bohu ďakovali. Obzvlášť za to, že teba do Dubovej poslal, že
         skrze teba nielen Metod, ale aj my starí boli sme z toho duchovného spánku prebudení. Len
         zostaň, synáčik môj, Synovi Božiemu taký verný ako podnes, aby si On skrze teba mohol ešte
         mnohých prebudiť.
   </p>
   <p>
    Čo som cítil pri tých babičkiných slovách, nemôžem opísať, len že ma to veľmi pokorovalo
         až do prachu. Babička ma objímala, bozkávala: „Ty naše slnečné dieťa, nech ťa Pán Boh
         zachová až do smrti takým slnečným lúčom, aby si svietiac vošiel raz do krajiny večného
         svetla!“
   </p>
   <p>
    „Ó, Pane Ježišu, vyslyš, prosím, žiadosť mojej starej babičky a keď si dal, že v čas
         večera prišlo u nej ráno, postav si ju na požehnanie, dokiaľ ju zachováš medzi nami!“
   </p>
   <p>
    Musím prestať s písaním, sľúbil som ísť naproti Metodovi. Nemohol prísť prv z M.; bude u
         mňa nocovať ešte raz naposledy.
   </p>
   <p>
    Je streda večer. Zajtra skoro ráno ideme na výlet. Bárs by sa nám Hrabová stala
         Olivetskou horou, žeby sme ten deň Pánovho nanebovstúpenia mohli pri nohách Pána Ježiša
         stráviť tak ako Jeho učeníci!
   </p>
   <p>
    Je už síce hodne neskoro, ale ja by som i tak nemohol zaspať, kým si posledné dojmy
         dnešného dňa nepoložím na papier; tak radšej píšem. Metod zostal spať u tetičky. Keď sme
         išli okolo, stála pred záhradkou a pozvala ho k sebe, bo vraj nám obom treba si odpočinúť,
         keď musíme zajtra skoro vstávať. Metod uznal, a ja som už len sám bežal domov. Snáď by sme
         neboli spolu veľa hovorili, veď bolo nám milšie nezostať vôbec spolu.
   </p>
   <p>
    Či kedy zabudnem na tú čarokrásnu noc, ako sme tak kráčali hájmi a dolinkou k Dubovej?
         Snáď všetky dubovské sláviky zišli sa spolu a spievali pred i za nami svoje prekrásne spevy
         lásky. Po prvýkrát som myslel, že spievajú hymnus ľúbosti. Chvíľami boli háje tiché ako
         tajomná povesť, z toho ozývalo sa nimi: Kukuk, kukuk! a šuchot veveričiek skákajúcich zo
         stromu na strom. Tam kdesi od M. letela nočná sova a znelo úzkostné zapišťanie naháňanej
         obete. Z kríkov zašveholili zo sna zbudené vtáčiky, len slávičí koncert nikým a ničím nedal
         sa pomýliť letiac tichou vonnou nocou. Na nebi svietili miriady hviezd, mesiac v splne
         polieval zem tekutým striebrom.
   </p>
   <p>
    „Čo nič nevravíš, Štefko?“ ozval sa zrazu Metod, striasajúc zo seba akési začarovanie.
   </p>
   <p>
    „Myslím na dnešné ráno,“ odvetil som nechtiac a keď sa spytoval bližšie, opísal som mu
         verne chvíľu strávenú s Marienkou.
   </p>
   <p>
    „Všakver, Metod, že domnienka mojej drahej kamarátky — akoby si si ty neprial jej
         sesterskú lásku, nie je pravá?“ nalieham vrúcne.
   </p>
   <p>
    Stáli sme na čistine, mesiac objímajúc krásny kamarátov zjav svietil mu jasne do tváre,
         ktorú zrazu pokryla nerozluštiteľná tôňa. Obočie na hladkom čele sa stiahlo, rečnícke pery
         sa zovreli ako v boji a oči sa nám stretli.
   </p>
   <p>
    „Metod, ona sa mýli, však?“
   </p>
   <p>
    „Nie, Štefko! Domnienka slečny Lomnickej je pravá. Ona mi nemôže byť tým, čím je vám, bo
         ja jej nemôžem byť bratom!“
   </p>
   <p>
    „Ty že jej nemôžeš byť bratom?“ žasnem temer bolestne, „jej, Marienke?“
   </p>
   <p>
    „Nemôžem!“ zakrútil hlavou, „namáhal som sa, ver, ale to všetko je márne!“
   </p>
   <p>
    „Prečo, Metod?“
   </p>
   <p>
    „Počuješ toho slávika, Štefko?“
   </p>
   <p>
    „Počujem, no, prosím, nevyhýbaj sa mojej otázke!“
   </p>
   <p>
    „Veď sa nevyhýbam!“
   </p>
   <p>
    Metodov hlas znel ako ten najkrásnejší akord A moll.
   </p>
   <p>
    „Tá istá pieseň zvučí v mojom srdci, ja ju ľúbim!“
   </p>
   <p>
    V háji stíchlo. I sláviky spravili pomlčku, akoby načúvali piesni, čo rozzvučala sa v
         srdci človeka. A tá krásna, májová noc okolo nás bola pre mňa plná toho slova „Ja ju
         ľúbim!“ Už nič viac som sa nepýtal. Bez slova došli sme až po tetičku a tam sme sa rozišli.
         Metod snáď ľutoval, že mi dal nazrieť za oponu svojho srdca a ja som bol ako omráčený
         nezvyklým citom: i hlboký bol i sladký, krásny, ako tá májová noc, no pre mňa i taký
         tajomný. Ako som tak sám kráčal k svojej škole vkrádala sa mi do srdca istota, že aj
         Marienka Metoda miluje. „Čo ma vlastne tak veľmi blaží, ani nerozumiem,“ znelo mi tam z
         hájov oproti v rozpomienke, „len to jedno viem, že som ešte nikdy na zemi nebola taká
         šťastná!“
   </p>
   <p>
    Už som si napísal to veľké, krásne tajomstvo dvoch mne najdrahších ľudí. A ako som tak
         chvíľu sedel, ruky na stole vyložené, hlavu na nich, tiahol popri mysli krásny obraz. Nový
         pekný dom v M. V otvorených dverách Metod podáva obe ruky, uvádza dovnútra nežnú, svetlú
         bytosť, ktorej nemohol byť bratom, pretože mu sesterská láska nestačila. Tam teda pominie
         ich obapolná osamelosť, áno, tam! Prestal som na chvíľu písať zronený veľkosťou
         spolucíteného blaha. „Dobrú noc, Marienka, dobrú noc, Metod! Spite sladko, Pán Ježiš daj
         vám všetko to, čo moje srdce predvída a čo som vám od Neho vyprosil. My však preto na veky
         zostaneme svoji — vy a ja!“
   </p>
   <p>
    *
   </p>
   <p>
    Ešte nikdy som nesedel na krásnejšom mieste ako teraz. Skala mi je stolíčkom, na ktorej
         leží môj notes. Modrá nebeská kupola veličenského
    <sup>
     [
     <a class="footnote" href="#ftn.d56e2747" name="d56e2747">
      40
     </a>
     ]
    </sup>
    chrámu prírody klenie sa nado mnou. „Ej hory, hory! Ej hory, hory, zelené hory,
         zelené hory!“ môžem si zaspievať. Keď sa obrátim naspäť, hľadím do nimi objatého údolíčka,
         kde na lúčinke horí vatra a zôkol-vôkol pobehujú, sťa pestré motýle, naše deti. Starší
         výletníci tvoria skupiny, jedna nad druhú malebnejšie. Splnili sa Metodove túžby, splnili
         tak krásne, ako sme ani nesnívali. Sme na Hrabovej. Keď pozriem pred seba, leží predo mnou
         druhé údolíčko delené od tamtoho na kopcoch rozloženými skalami; tvoria skalný priesmyk. A
         ja túžiac zvedieť, čo sa za ním skrýva, vyšiel som až sem hore. Využil som prestávku v
         programe, aby som napísal všetko, čo sme dnes už prežili. Viem, že len tu sa mi podarí
         nezotrieť v opise peľ májovej poézie. Tam v tých zelených horách, čo sa ako vlny dvíhajú
         jedna nad druhú, tam kdesi zo skál vyvrel prameň. Už ho vidím ako lesklý potok tečie do
         dolinky a mizne za skalnou okruhlinou. Je ako strieborná stužka, vinúca sa jasno zeleným
         zamatom. Okolo neho čerstvo zakvitnuté kríčky. A stadiaľ stúpa k nebesiam nedostižná
         slávičia pieseň. V mojom srdci odpovedá ozvena:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Ľúbim Ťa, ó, Pane Svätý, ľúbim,
        </em>
       </span>
       <span class="emphasis">
        <em>
         na veky sa len Tebe zasnúbim.
        </em>
       </span>
       <span class="emphasis">
        <em>
         Mimo Teba nieto blaženosti
        </em>
       </span>
       <span class="emphasis">
        <em>
         pre mňa v svete ani vo večnosti!
        </em>
       </span>
      </span>
     </p>
    </div>
   </p>
   <p>
   </p>
   <p>
    No teraz k opisom! Za skorého rána vystrájali sme sa z Dubovej. Dva omájené rebrináky,
         opatrené zástavami, viezli to, čo dobre alebo vôbec nemohlo putovať — mojich prvákov a našu
         kuchyňu. Ochotne som vyhovel prosbe matiek a sadol si medzi ten rozradostnený malý drobizg.
         Pod mojím dozorom budú vraj deti skôr poslúchať. Ušla mi tým však krása a poézia spolupúti
         horami. Museli sme kus hradskou obísť a až potom horskými cestami. Pešo sa išlo bližšími
         chodníkmi; oboje nemožno mať. No aj my sme zažili sväté kúzlo spievajúc piesne ku cti nášho
         Kráľa a ja som mohol deťom rozprávať, ako to bolo, keď ešte raz naposledy viedol si Pán
         Ježiš svojich učeníkov na Olivetskú horu. Ako tam od nich odišiel nesený oblakmi. No aj ako
         Ho prekrásnym hlaholom trúb vítalo dvanásť regimentov vojska Božieho doprevádzajúc Ho k
         trónu Božiemu. A keď sa naň posadil, ako Mu ako Kráľovi neba a zeme holdovalo celé šírošíre
         nebo, nespočítateľné zástupy jeho blahoslavených obyvateľov. Deťom ani nenapadlo nahýnať sa
         cez rebriny, ako sa matky báli. Kŕdeľ kuriatok nemohol tichšie sedieť, ako ony sedeli. Len
         Martinko stál celý čas vedľa mňa, rúčku o moje plece opretú. Ani oka zo mňa nespustil,
         odčitoval mi slová prv, než ich pery vyslovili. Tak šťastne doputovali sme do údolíčka pod
         Hrabovú, kde už horela vatra a čakali nás ideálne pripravené raňajky.
   </p>
   <p>
    Po odznetí modlitby, keď sme sa všetci nasýtili a ranným chorálom
    <sup>
     [
     <a class="footnote" href="#ftn.d56e2778" name="d56e2778">
      41
     </a>
     ]
    </sup>
    stolovanie zakončili, išiel som s Metodom hľadať primerané miesto pre služby
         Božie. Našli sme dosť skoro. Na vyvýšenej skale, ktorá mala Metodovi slúžiť za kanceľ a jej
         nižšia vrstva nám spevákom za pódium, zadržal moju ruku a prosebne vraví: „To priznanie,
         ktoré si si včera vynútil, zostane len medzi nami!“
   </p>
   <p>
    „Prirodzene, Metod, ďakujem ti, že si ma uznal hodného svojej dôvery!“
   </p>
   <p>
    Tým padlo akési napätie; boli sme už zase tí starí. Marienkina prítomnosť nám
         neprekážala, veď ona naše spoločné tajomstvo netušila. Preto ničím nehatená znela Metodova
         kázeň tak, ako znela, že sme ani oči nemohli spustiť z jeho výrečných pier. Hlásal o Pánovi
         Ježišovi ako o tom, ktorý mu je drahší nad nebo a zem. Cítil som, že nielen v mojom, ale aj
         v jeho srdci znie posledná sloka piesne:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Milujem Ťa, láska večná, čistá,
        </em>
       </span>
       <span class="emphasis">
        <em>
         milujem Ťa, spása moja istá.
        </em>
       </span>
       <span class="emphasis">
        <em>
         V Teba samú s plesom norím seba,
        </em>
       </span>
       <span class="emphasis">
        <em>
         tak sa vznesiem v slávne ríše neba!
        </em>
       </span>
      </span>
     </p>
    </div>
   </p>
   <p>
   </p>
   <p>
    Ó, moc slova, čiže si ty veľká! Pod jej vplyvom niesli sa naše nacvičené spevy akoby nám
         na pomoc boli prišli neviditeľné zbory. Obzvlášť pieseň mojich malých miláčikov akoby bola
         spievaná anjelskými hlasmi. Skala skale, hora hore si ju podávali:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Ide Pán Ježiš pre svoju nevestu,
        </em>
       </span>
       <span class="emphasis">
        <em>
         anjeli kvietím dláždia Mu cestu.
        </em>
       </span>
       <span class="emphasis">
        <em>
         Večera schystaná, stôl skvostne prikrytý,
        </em>
       </span>
       <span class="emphasis">
        <em>
         ó, duša moja, budeš tam i ty?
        </em>
       </span>
      </span>
     </p>
    </div>
   </p>
   <p>
   </p>
   <p>
    Recitácie Slova Božieho zneli s veľkou nábožnosťou, primerané básne plynuli s hlbokým
         citom. Marienkino rozprávanie, ako to bude, až Pán Ježiš príde pre svoju nevestu, možno
         prirovnať všetko zavlažujúcej jarnej bystrine. S každou vetou rástla v srdciach túžba a
         prosba: „Prídi teda, Pane Ježišu!“ Po modlitbe, ktorou sa slávnosť končila, nasledoval
         posledný bod programu, moja pieseň. Stál som na skalách opretý o balvan, ktorý predtým
         Metodovi slúžil za kanceľ. Rozhliadajúc sa dovôkola po malebno rozloženom obecenstve,
         hovorím: „Chcem vám dať to, čo bolo dané mne, oblažiť vás tým, čím som sám bol oblažený.
         Zavrite si túto pieseň do srdca ako rozpomienku na tento náš krásne spolu prežitý okamih.
         Podobný už iste nebudeme tráviť, bo daktorí z vás stoja na rozhraní života. Spievať budem
         nielen vám, ale i týmto našim milovaným horám.“
   </p>
   <p>
    Okamih napnutia zavládol nad nami a potom letela ozvenou roznášaná pieseň:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Ideme domov, hore do raja,
        </em>
       </span>
       <span class="emphasis">
        <em>
         nevädnúce kde voňajú kvety,
        </em>
       </span>
       <span class="emphasis">
        <em>
         ej, do zdravého letíme kraja,
        </em>
       </span>
       <span class="emphasis">
        <em>
         smrti kde osteň viacej nevletí.
        </em>
       </span>
       <span class="emphasis">
        <em>
         Čujte! Hľa, blízko šum žitia stromov.
        </em>
       </span>
       <span class="emphasis">
        <em>
         Ideme domov! Ideme domov!
        </em>
       </span>
       <span class="emphasis">
        <em>
         Ideme domov, hor nad oblaky,
        </em>
       </span>
       <span class="emphasis">
        <em>
         Otec náš v sláve večnej kde tróni,
        </em>
       </span>
       <span class="emphasis">
        <em>
         nám za podnože zostanú mraky,
        </em>
       </span>
       <span class="emphasis">
        <em>
         hriechu a zeme bolestné stony.
        </em>
       </span>
       <span class="emphasis">
        <em>
         Čujte! Hľa, blízko šum žitia stromov:
        </em>
       </span>
       <span class="emphasis">
        <em>
         Ideme domov! Ideme domov!
        </em>
       </span>
       <span class="emphasis">
        <em>
         Ideme domov do ríše krásy,
        </em>
       </span>
       <span class="emphasis">
        <em>
         Ježiša Kráľa kde náruč čaká.
        </em>
       </span>
       <span class="emphasis">
        <em>
         Tam láska s mierom ruky podá si
        </em>
       </span>
       <span class="emphasis">
        <em>
         i večnej slasti prelesť storaká.
        </em>
       </span>
       <span class="emphasis">
        <em>
         Čujte! Hľa, blízko šum žitia stromov:
        </em>
       </span>
       <span class="emphasis">
        <em>
         Ideme domov! Ideme domov!
        </em>
       </span>
       <span class="emphasis">
        <em>
         Ideme domov do slávy mesta,
        </em>
       </span>
       <span class="emphasis">
        <em>
         otvorené nám v ňom nebies brány,
        </em>
       </span>
       <span class="emphasis">
        <em>
         vystlaná kvietím neviny cesta,
        </em>
       </span>
       <span class="emphasis">
        <em>
         vnútri schystané blaženstva stany.
        </em>
       </span>
       <span class="emphasis">
        <em>
         Ach, čujte, čujte, šum žitia stromov:
        </em>
       </span>
       <span class="emphasis">
        <em>
         Ideme domov! Ideme domov!
        </em>
       </span>
      </span>
     </p>
    </div>
   </p>
   <p>
   </p>
   <p>
    Ideme domov — spievala ozvena a tam kdesi za priesmykom ešte raz: Ideme domov — domov!
   </p>
   <p>
    Ani som netušil, aký dojem vyvolám tou piesňou. Bola pre toto okolie, túto chvíľu a toto
         poslucháčstvo, akoby stvorená. Zbehol som zo skaly, išiel som z objatia do objatia. Muži,
         ženy tisli mi pravicu. Marienka so slzami v očiach podávala mi obe ruky a Jožko vraví:
         „Postaral si sa, Štefko, aby sme tieto chvíle nikdy nezabudli!“ Poslední objímali ma
         deduško a babička, ktorých Janko Dúbrava doviezol práve pred tým, keď som vystupoval na
         skaly. Zostali s autom ukrytí za stromami, stadiaľ počúvali pieseň a pán doktor s nimi. Náš
         program pretiahol sa do jednej hodiny. Oni v M. skončili služby Božie o dvanástej, tak
         mohli už byť medzi nami. Po obede, na ktorom napriek jasnej nálade zostali hlboké, vážne
         dojmy slávnosti, žiadal si pán farár, aby mu deti predniesli svoje básne a piesne, čo
         sľúbili veľmi rady. Ja som však prosil, aby ma uvoľnili, že túžim opísať tento náš pobyt s
         Pánom na hore Olivetskej do svojich zápiskov. Aj moju prosbu mi ochotne splnili. Metod s
         Jožkom ma kúsok odprevadili, aby som sa vraj s písaním nenáhlil, že ma pri mojich deťoch
         radi zastanú, aby som len verne všetko opísal, oni si potom pre mňa prídu. Nuž urobil som a
         teraz poslúchnem pána doktora. Keď sme sa vítali, zadržal moju ruku a káravo vraví: „Vy
         iste ani kvapku krvi nemáte na mieste, priveľa si dovoľujete. Tá vaša pieseň i prednes boli
         majstrovské a nezabudnuteľné, ale vás stáli primnoho. Presiľujete sa! Pamätajte, ten kto
         rýchle žije, aj dožije!“ „Po obede si pôjdem odpočinúť do tíšiny!“ sľuboval som. „Aby bolo
         skutočne tak, v noci ste iste mnoho nespali a skoro vstávali, ste unavený!“
   </p>
   <p>
    Mal pán doktor pravdu, netak sa mi žiada odpočinku. Prestriem si plášť na tie machové
         podušky a iste zaspím, ako keby ma do vody hodil. — Zaspal som skutočne, ó, a ako dobre, no
         len asi na štvrťhodinu. Mal by som už ísť dolu, hlasy mojich detí ako zvončeky letia z
         doliny ku mne, vábia. No ešte sa mi žiada nahľadieť sa na vás, vy moje milované slovenské
         hory. Až keď si tieto moje zápisky dajak pekne zaokrúhlim, až potom, veď kamaráti sľúbili
         prísť pre mňa. Neviem, či už kedy ocitnem sa na tomto krásnom mieste, je to od Dubovej
         ďaleko. Ako bolo dobre, že ma s tými najmenšími sem priviezli. Ani som tu mnoho ešte
         nechodil, len čo som sem hore vyšiel a cítim ustatosť. Nech idem po Hrabovú pešo, tuším by
         som to ani nezvládol. Má pán doktor predsa pravdu, že som taký slamka husár. Dnes snáď aj
         preto, že v noci akási ťažoba na mne ležala. O pol jednej som sa zobudil, celý tým tlakom
         spotený, a trvalo mi to až do druhej. Od choroby toto už po štvrté sa mi zopakoval ten zlý
         pocit, pravda, ani raz nebol taký silný a dlhý; ako dobre, že je už máj. Ani nie celé dva
         mesiace, prídu prázdniny a s nimi naša spoločná schôdzka, drahí moji kamaráti. Ach, čo mi
         napadlo: veď by sme ju mohli mať v mojom rodisku u nás. Môj drahý otec i mama, keď ich
         pekne poprosím, vďačne nás na ten čas prijmú. Požiadam Metoda, aby sme mohli mať biblický
         týždeň. Pán mu to iste umožní za pomoci môjho deduška, ó, to bude krásne! A keď sme si
         dobre odpočinuli v teplom rodinnom ovzduší, nastúpime púť za krásami Slovenska. Nejeden z
         kolegov podnikol už od prevratu cesty do cudziny. Je to iste dobrá vec, objem myšlienok sa
         tým obohatí, ale my chceme najprv poznať krásy našej otčiny. Ako tak pred seba hľadím, zdá
         sa mi, že väčšiu krásu aká je aj tu naokolo, nenájdu ani v cudzine. A ak aj, ja už len tebe
         verný zostanem, Slovensko moje! Tá pieseň má pravdu:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Krásna si, moja otčina, domov môj, vlasť ty jediná,
        </em>
       </span>
       <span class="emphasis">
        <em>
         vy šíre naše hory, kde básnik piesne tvorí
        </em>
       </span>
       <span class="emphasis">
        <em>
         a snov sa rodí vidina!
        </em>
       </span>
      </span>
     </p>
    </div>
   </p>
   <p>
   </p>
   <p>
    Veľmi ťa milujem, Slovensko moje, no napriek tomu rád prisvedčím, že má pieseň i ďalej
         pravdu:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Bárs kol mňa rajsky krásny svet,
        </em>
       </span>
       <span class="emphasis">
        <em>
         predsa tu pre mňa blaha niet.
        </em>
       </span>
       <span class="emphasis">
        <em>
         Kvet vonia, vtáctvo peje a mne sa srdce chveje
        </em>
       </span>
       <span class="emphasis">
        <em>
         túžbou ta hore zaletieť!
        </em>
       </span>
      </span>
     </p>
    </div>
   </p>
   <p>
   </p>
   <p>
    No či smiem také dačo povedať ja, ktorému z Božej milosti tak veľmi mnoho dobrého bolo
         dané na zemi? Dobrí rodičia, milí súrodenci, vzácni kamaráti a kamarátky, krásna životná
         úloha, v nej zahrnutí moji malí miláčikovia a možnosť byť v Božej práci pri nich; nad to
         nadovšetko svetlo duši. Nechcem, nesmiem byť nevďačný a tak Ti, Pane môj, ďakujem za časný
         život so všetkými krásami, ktoré posiaľ priniesol, ale nadovšetko vďaka za večnosť, ktorej
         more svetla cítim vôkol seba i v sebe. Môj Bože, nechaj tie žiarivé vlny preliať sa cez
         všetkých mojich drahých, aby ich ony niesli z časnosti do večnosti. Mňa teraz priviň k
         sebe, nech si pri Tebe odpočiniem, kým prídu pre mňa. Ó, čujte, čujte, kamaráti moji, šum
         žitia stromov: ideme domov, ideme domov!!
   </p>
   <p>
    *
   </p>
   <p>
    Prišli sme si pre Teba, keď si nám dlho nechodil, kamarát náš drahý, a tam sme si Ťa
         našli za skalami priesmyku, na machových poduškách položeného, skrútený plášť pod hlavou,
         notes i pero privinuté k hrudi. Spal si nám tak tichučko, tak sladko! Slávičia pieseň z
         doliny pela Ti uspávanku, vetierkom hýbané bory hrali slávnostný pochod a hory akoby
         opakovali to Tvoje posledné: Ideme domov, ideme domov! Ach, tak si nám odišiel, kamarát
         zlatý, drahý! Tie žiarivé, cítené vlny večnosti Ťa nám uniesli zo svetla do Svetla, z krásy
         do Krásy, z lásky do Lásky!
   </p>
   <p>
    Keď narovnal sa pán doktor, ktorý s nami prišiel a prvý k Tebe pokľakol, vetil na
         starostlivú Jožkovu otázku: „Veď on je tuším v mdlobe, však nedýcha, hruď sa mu nehýbe!“ a
         na Metodovo zavolanie: „Pán doktor, čo je so Štefkom?“ — „To, čoho som sa od jeho choroby
         vždy obával, zhasol, srdce vypovedalo službu! Jediná útecha, ktorá nám zostala, je výraz
         jeho tváre, svedčiaci, že usnul bez boja, bez ťarchy, bez bolesti. On priveľmi cítil,
         priveľmi miloval. Vedel som, že nebude, že nemôže dlho žiť, ale že by tak rýchlo odišiel,
         som predsa nemyslel. No tak už si naozaj doma, už si v raji!“
   </p>
   <p>
    Pán doktor sa rozplakal a my sme plakali s ním, nie nad naším zlatým kamarátom, ale za
         ním. Opísať plač znejúci potom horami, keď na improvizovaných nosidlách niesli Jožkom
         privolaní mladíci a muži môjho kamaráta a keď v omájenom voze vystielali ženy kvietím a
         zeleňou miesto pre jeho milovanú bezdušnú schránku — na to moje pero nestačí. Plakali sme
         všetci, počnúc od deduška a babičky po to najmenšie dieťa. Metod najkratšie. Svoju veľkú
         stratu zavrel do hlbín srdca, ovládol situáciu slovami: „Budeme sa modliť!“ V svätej tíšine
         chválorečil Pánovi života i smrti, že to, čo bolo Jeho, vzal k sebe. Nášho kamaráta vzal ta
         hore, hore, ku bránam spásy, kde dušu čaká večné svitanie. Poďakoval vrúcne, že nám svätý
         Boh toto svoje slnečné dieťa poslal na krátky čas medzi nás, aby nám svietilo na cestu
         spásy. A keď skrze neho vykonal, čo uložil v svojej rade, tak si ho vzal so sebou do raja.
         Naliehavo prosil za milého otca a kamarátovu rodinu, aby im sám Pán pomohol, preniesť ten
         náhly zármutok. Pod vplyvom mocnej modlitby stíšil sa náš plač, prestali sme myslieť na
         seba, myseľ letela za ním ta hore. Tá moja slávila Pána, že si ho tak krásne bezbolestne
         preniesol domov. Potom spievajúc pieseň: „Živť jest Ježíš můj život!“ kráčali sme pred
         vozom i za vozom z hôr do doliny. Deduško s babičkou ponáhľali sa poslať správu rodičom.
         Tí, čo nás chodníkom predbehli do Dubovej porobiť poriadky kým prídeme, upovedomili
         spoluobčanov, čo sa stalo, takže nám celá Dubová vyšla v ústrety s horkým plačom. Ach, bol
         už tu čas zotierať slzy, ktorý on predpovedal, netušiac, kto ich vyvolá. Zdrojom jedinej
         sily zostal nám Pán Ježiš sám. Ešte raz zdvihli sa veľké vlny zármutku, keď vôkol bielej
         rakvy, v ktorej medzi kvetinami odpočívala tá krásna čistá mladosť, ako náhle ulomený,
         vonný kvietok, zastali otec, bratia a sestry zosnulého. Ó, kto by s nimi nezaplakal, kto
         ich stratu spolu necítil! Prišiel si otec pre svoje slnečné dieťa a nás veľmi srdce nad tým
         bolelo, že sme mu ho museli takto vrátiť.
   </p>
   <p>
    Pán doktor sa túžil dozvedieť, či nejakým náznakom v zápiskoch neobjasnil nám náš
         braček, kedy vlastne katastrofa začala. Či ju tušil alebo vopred pociťoval. Zarmútenej
         rodine mohla som prečítať posledné myšlienky ich miláčika. Videli sme, že usínal s
         modlitbou za nich i za nás. Nebolo tu žiadnej tône, ani tušenia, ani úzkosti, len tá jediná
         poznámka o tej zlej noci a tá o tej divnej úzkosti v starej fare. Tam, ach tam bojovaný bol
         krátky, bolestný boj so strachom smrti. V tom rajsky krásnom priesmyku, na rozhraní života
         a smrti, už ho nebolo, ó, nie, len samé svetlo, áno, more svetla. Či mladá duša cítila, keď
         ruka dopisovala vetu: „Kamaráti moji, ideme domov!“, že už naozaj odchádza, to zvieme až
         tam doma. Že ho však koniec zemského žitia neprepadol ako zlodej v noci, vidno z toho, že
         sa stačil pokojne, pekne uložiť, zasunúť pero do notesa, privinúť ho k hrudi, druhú ruku
         podložiť pod líce, zavrieť oči, tie veľké, milé, žiarivé oči a s úsmevom okolo perí usnúť.
         Bolo tak, ako pán doktor povedal: „zhasol, ako keď vetierok sviecu vyhasí!“ Posledné
         myšlienky, čo za tým hladkým, čistým čelom, vrúbeným rámom zlatogaštanových kučerín
         kolovali, bola vďaka, láska a príhovor. Táto pravda pôsobila tak mocne utišujúco na otca,
         rodinu no i na nás, že náš zármutok mimovoľne obrátil sa v svätú radosť. Radosť nad tým
         svetlým koncom toho mladého do slávy prešlého života. Previezli sme Ťa po vybavení veľmi
         dojemného pohrebu v Dubovej do Tvojho rodiska, uložili vedľa Tvojej milovanej mamičky.
         Uvidel si už nielen svojho Pána, ale aj ju, vytúženú, tam u Neho. A mňa poverili krásnou
         úlohou, zostaviť a dokončiť Tvoje zápisky, toto zrkadlo duše, čo svojím prirýchlym
         dozrievaním prinútili telesnú schránku, aby ju čím skôr prepustila do vlasti svetla.
   </p>
   <p>
    Stojac chvíľu samotná pri Tvojom vystlaní, prv než Ťa nám navždy zakrylo veko úzkeho
         domčeka, zľúbala som tú usilovnú ruku, čo tak mnohým dobre činila a ktorá mne nechtiac
         zradila kamarátovo tajomstvo, a tým odokryla i moje vlastné, neporozumené poryvy srdca.
         Viem, že by si Ty, drahý nebol tých dakoľko viet do nich vpísal. Tak i ja som si ich
         nechala len v notese, veď sú len mojím pokladom. Odpísala som zápisky dvojmo: pre otca i
         pre nás prešporských kamarátov. Originál v notese zostal mne a k nemu pripisujem tieto
         vysvetľujúce doplnky.
   </p>
   <p>
    Náš Štefko teda odpočíval, a nám nastal život bez neho. Podelili sme si s Jožkom jeho
         sirôtočky, doučili s pomocou Pána školský rok. Rozpomienka na pána učiteľa, čo už bol v
         nebi, veľmi nám pri deťoch i pri rodičoch pomáhala. Prišli prázdniny a v nich všetky
         Štefkove túžby sa splnili. Uskutočnila sa schôdzka prešporských kamarátov v tom teplom,
         rodinnom ovzduší Martincovie domu. Dostalo sa nám tam mnoho lásky. Za týždňom tichého
         odpočinku nasledoval vzácny biblický týždeň. Na tele i na duši posilnení opúšťali sme
         pohostinné prahy Štefkovho domova, putujúc za krásami Slovenska. Spomínali sme si obzvlášť
         na tie podvečerné chvíle, kde vôkol kvietím vysadeného hrobu čítali sme si vzájomne svoje
         zápisky opisujúce ako nás náš Pán vodil v ten prvý rok, keď sa život začínal. Mnoho
         vzácneho bolo v nich, ale najkrásnejšie boli predsa len zápisky, ktorým sme dali nadpis:
         Slnečné dieťa. Metod povedal, že najväčšia ich cena leží v tom, že sú ilustráciou pravdy,
         čo môže vychovať Boh z človeka a učiniť s ním, ktorý uskutočňuje denne dve základné
         podmienky zdaru: veriť a poslúchať.
   </p>
   <p>
    Čo si veril ohľadne Božích právd, to už vidíš, kamarát môj, a čo si veril o nás, i to sa
         Ti všetko splní.
   </p>
   <p>
    Až dostavajú faru v M., uvedie Metod do nej družku, ktorú denne miluje viac a viac a
         ktorá mu tú veľkú, krásnu lásku vďačne a vrúcne opláca. Tam skončí, ako si písal, ich
         obapolná osamelosť, ktorá už ani dnes v pravom slova zmysle nejestvuje. Veď deduško a
         babička na mieste Štefkovom zavreli si nás do srdca. Do ich domu prichádzame sa zahriať, no
         i ich zahriať. V Štefkovom domove má Metod dobrého otca, popri ňom i ja a veľmi dobrú
         matku, bratov, sestry. Spoločná láska k spoločnému miláčikovi a obzvlášť spolu znášaná
         strata navždy spojili naše srdcia no i spoločná práca v diele kráľovstva Božieho. A tá
         prináša so sebou jednomyseľnosť, čo dakedy blažila prvokresťanskú cirkev, takže boli ako
         jedno srdce.
   </p>
   <p>
    „Metoda budú ženiť Martincovci,“ povedal raz deduško, „ale našu Marienku si budeme my
         vydávať, u nás bude svadba!“
   </p>
   <p>
    Milinke Martincovej smrť jej brata nielen pomohla prekročiť hranicu krvi, ale aj zobudiť
         sa pre Pánovu prácu. Prosila otca, aby mohla vstúpiť do učiteľského ústavu a vyplniť tak
         dakedy medzeru, ktorá Štefkovým odchodom vznikla v radoch nás prešporských kamarátov.
         Martincovci čochvíľa jeden za druhým prejdú na breh spásy. Tá ohnivá vlna večnosti ich
         ponesie, tak ako niesla a odniesla Teba, kamarát môj zlatý, až i doniesla ta, skadiaľ nám
         už môžeš privolať: Ó, čuj to nebo i celá zem, pri tróne Jeho ja bývať smiem, kde kynú palmy
         a pejú žalmy večne ku Jeho cti!
   </p>
   <p>
    (1932)
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2639" name="ftn.d56e2639">
        38
       </a>
       ]
      </sup>
      <span class="emphasis">
       <em>
        flór
       </em>
      </span>
      — druh ľahkej priesvitnej hodvábnej látky — obyčajne
               čiernej farby; obrazne — smútok
     </p>
    </div>
    <div class="footnote">
     <p>
      <sup>
       [
       <a class="para" href="#d56e2687" name="ftn.d56e2687">
        39
       </a>
       ]
      </sup>
      <span class="emphasis">
       <em>
        apetít
       </em>
      </span>
      — chuť (do jedla)
     </p>
    </div>
    <div class="footnote">
     <p>
      <sup>
       [
       <a class="para" href="#d56e2747" name="ftn.d56e2747">
        40
       </a>
       ]
      </sup>
      <span class="emphasis">
       <em>
        veličensky
       </em>
      </span>
      — majestátne, veľkolepo
     </p>
    </div>
    <div class="footnote">
     <p>
      <sup>
       [
       <a class="para" href="#d56e2778" name="ftn.d56e2778">
        41
       </a>
       ]
      </sup>
      <span class="emphasis">
       <em>
        chorál
       </em>
      </span>
      — velebná, mohutná zborová pieseň
     </p>
    </div>
   </div>
  </div>
 </body>
</html>
