<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e616">
       </a>
       Výstražný sen
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V jednu fašiangovú nedeľu chystali sa v mestečku N. uskutočniť bál. Mládež sa už týždne
         tešila naň a robila prípravy na to, ako by najlepšie prestúpila to Božie prikázanie:
    <span class="emphasis">
     <em>
      „Pamätaj na deň soboty, aby si ho svätil.“
     </em>
    </span>
    Starší jej v tom
         pomáhali: „Len sa veseľte,“ hovorili, „však aj my sme sa veselili, keď sme boli mladí; a aj
         teraz si ešte radi zaskočíme.“
   </p>
   <p>
    Vedúcou osobou, ktorá to všetko riadila, bol švárny mladík, bujný jedináčik, ktorému
         matka dala všetko, čo pýtal.
   </p>
   <p>
    Tento mladík zaspal v sobotu večer už neskoro, a tu sa mu snívalo, že bola už nedeľa,
         noc a že prišiel na bál; vošiel najprv do miestnosti, kde sa tancovalo; pustil sa hneď do
         kola, potom odbehol do druhej miestnosti, kde sa pilo, hralo v karty, fajčilo a jedlo.
         Napil sa, hodil muzikantom zopár desiatnikov, aby hrali čardáš, a začal divo tancovať. Aby
         si trochu po tanci vydýchol, išiel sa znovu napiť; tak to opakoval až do polnoci.
   </p>
   <p>
    Keď sa o dvanástej zase vracal tancovať, pozrel po tanečníkoch; boli všetci upotení ako
         v letnej horúčosti, ale tancovali z celej sily. No vtom začala sa hýbať zem a on cítil, ako
         sa celá tá miestnosť prepadá kamsi hlboko — hlboko…
   </p>
   <p>
    Pred očami sa mu zatmelo, a v tej tme a hrôze skríkol: „Kam to padáme?“ Nato akýsi
         strašný hlas so smiechom mu odpovie: „Do pekla! Nič sa neboj, však idete medzi svojich; tam
         sú samí takí priestupníci Božích prikázaní ako vy!“
   </p>
   <p>
    „A čo tam budeme robiť?“
   </p>
   <p>
    „To, čo ste sa naučili na zemi. — Otvor oči, sme na mieste!“
   </p>
   <p>
    Mládenec poslúchol, s hrôzou otvoril oči a tu našiel sa vo veľkej palote, plnej horúceho
         svetla. Divá muzika hrala čardáš a za jej zvukov tancovalo ľudstva ako piesku v mori,
         naprostriedku medzi nimi jeho kamaráti a kamarátky z N.
   </p>
   <p>
    „No,“ pomyslel si náš mladík, „ako nás strašievali peklom; a hľa, tu je ako pekne a
         dobre!“ Zavýskol a pustil sa do skoku. Keď už tancoval asi polhodiny, chcel prestať; lež —
         čo to?… nemohol, musel skákať ďalej; skákal hodinu, dve, tri, — nevládal ďalej a skríkol:
         „Ja si chcem odpočinúť, ja si musím odpočinúť!“
   </p>
   <p>
    „
    <span class="emphasis">
     <em>
      Nesmieš;
     </em>
    </span>
    v pekle niet
    <span class="emphasis">
     <em>
      odpočinku
     </em>
    </span>
    !“ zvolal zase
         ten strašný hlas. „Keď v nebi oslávenci prestanú svätiť nedeľu, vtedy prestanete vy
         tancovať. Kto si žiadal
    <span class="emphasis">
     <em>
      odpočinok
     </em>
    </span>
    pre dušu i telo, ten je tam; kto ho
         nechcel na zemi, ten je
    <span class="emphasis">
     <em>
      tu
     </em>
    </span>
    .“
   </p>
   <p>
    „Pozri; čo sa ľudia na zemi naučili, to tu musia robiť. Hľa! vidíš tých muzikantov? Tí
         na veky musia hrať, a nemôžu si odpočinúť. Vidíš tých šenkárov? Na veky musia behať,
         obsluhovať, a nemôžu si odpočinúť. Vidíš tých kartárov? Oni na veky musia hrať, ruvať, biť,
         nadávať si, a nemôžu si odpočinúť. Vidíš tých opilcov? Oni ohnivý nápoj musia piť na veky,
         — i ty ho piť musíš, — a nemôžu si odpočinúť. Počuješ tých spevákov? Oni svoje oplzlé
         pesničky musia spievať na veky. — Áno,
    <span class="bold">
     <strong>
      v pekle niet
            odpočinku
     </strong>
    </span>
    ; od roka do roka, až na veky, bez konca.“
   </p>
   <p>
    „Ach,“ zvolal mladík, „ukáž mi, čo robia teraz v nebi?“
   </p>
   <p>
    „Nedbám; podívaj sa!“
   </p>
   <p>
    Zrazu stál pred veľkým oblokom, videl nebo otvorené, videl, ako sa tam po uliciach
         krásneho mesta a po lúkach okolo toho mesta jedni ľudia prechádzali, druhí sedeli a ležali
         v príjemnom chládku pod zakvitnutými stromami. Krásna anjelská hudba, utešené spevy blažili
         ich srdce; medzi nimi chodil sám Syn Boží, s každým sa rozprával, a čo si kto žiadal,
         všetko mu dal.
   </p>
   <p>
    Videl mladík, že v nebi každý môže robiť čo chce, že tam je večná sloboda a večný
         sviatok.
   </p>
   <p>
    „Vidíš,“ hovorí ten strašný hlas znovu, „tí, ktorí svätili na zemi, svätia i tam; čomu
         sa na zemi naučili, to robia a robiť budú na veky, tak ako i my, lebo
    <span class="emphasis">
     <em>
      „čokoľvek
            by rozsieval človek, to bude i žať!“
     </em>
    </span>
    (Gal 6, 7).
   </p>
   <p>
    „Poď, pôjdeme tancovať!“
   </p>
   <p>
    „Nejdem, nejdem!“ skríkol mladík, začal sa brániť celou silou, pochytila ho nevýslovná
         hrôza z takého života bez pokoja. „Bože môj! odpusť mi,“ skríkol, a… zobudil sa. — Ó, aký
         bol rád!
   </p>
   <p>
    *
   </p>
   <p>
    Na druhý deň mládenec vstal ako omráčený a chodil ani bez duše; lebo čo sa ako namáhal,
         sen zabudnúť nebolo možné, vždy ho videl, ten veľký palác, plný tancujúceho ľudstva a
         horúcich svetiel; vždy, kade chodil, znelo mu v ušiach: „V pekle niet odpočinku.“ — Vybral
         sa, že pôjde do kostola. Prišiel práve, keď začínali štvrtý verš piesne:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         „Již nastáva ten čas právě,
        </em>
       </span>
       <span class="emphasis">
        <em>
         v kterém Syn Boží přijde“.
        </em>
       </span>
      </span>
     </p>
    </div>
   </p>
   <p>
   </p>
   <p>
    Bola mu tá pieseň známa; jeho nebohá babička ju rada spievala; od nej ju neraz počul za
         mlada. Prečo práve dnes museli dať v kostole túto pieseň? Nebolo ich v knihe dosť iných?
   </p>
   <p>
    „Ja spievať nebudem,“ pomyslel si, a nespieval; ale tým lepšie počul, ako druhí
         spievajú:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         „… běda tomu bude, kdo nedbal vůle Boží,
        </em>
       </span>
       <span class="emphasis">
        <em>
         dychtě podle své nevěry po rozkošech a zboží;
        </em>
       </span>
       <span class="emphasis">
        <em>
         v pravdě, ten tu zle ostojí, srdce ničím neukojí,
        </em>
       </span>
       <span class="emphasis">
        <em>
         s ďáblem do pekla musí!“
        </em>
       </span>
      </span>
     </p>
    </div>
   </p>
   <p>
   </p>
   <p>
    „Ja ta nepôjdem, nechcem ísť!“ skríkol by mládenec najradšej; ale zase sa chlácholil:
         „Však to bol len sen; ja neverím v sny, to nie je pravda.“ Ale dnes sa všetko proti nemu
         spiklo; ešte i taký text čítal pán farár na kazateľnici. Obzvlášť tri verše dotkli sa
         mládenca ako oceľ:
    <span class="emphasis">
     <em>
      Syn človeka pošle svojich anjelov a vyberú z jeho kráľovstva
            všetky pohoršenia i tých, ktorí páchajú neprávosť; a vrhnú ich do ohnivej pece. Tam bude
            plač a škrípanie zubami. Vtedy sa budú spravodliví skvieť ako slnce v kráľovstve svojho
            Otca. Kto má uši nato, aby počul, nech počuje
     </em>
    </span>
    (Mat 13, 41 — 43).
   </p>
   <p>
    Čo farár kázal, mládenec nepočúval; bolo mu ako by ešte vždy videl otvorené nebo a večný
         pokoj a sviatok tam, no i otvorené peklo s jeho strašným večným nepokojom.
   </p>
   <p>
    Keď vyšli z kostola, išiel domov ako opitý. Cestou dohonili ho kamaráti; začali hneď o
         večernom bále. Z tej duše by im bol rád povedal, že naň nepôjde, ale bál sa ich výsmechu; a
         keď mu konečne spomenuli, že aj pán kaplán s pánom učiteľom sľúbili prísť, vydýchol si.
         „Však keď sa takéto úradné osoby neboja prestúpiť Božie prikázanie, — keď sa oni neboja
         pekelného trestu, prečo by som sa ja bál? — Pôjdem na tanečnú zábavu!“ To by bolo, aby on
         tam chýbal, a to pre
    <span class="emphasis">
     <em>
      sen
     </em>
    </span>
    !
   </p>
   <p>
    Prišiel večer; mládenci dovážali tanečnice; poschodilo sa všetko panstvo. Hudba
         spustila, a kto len trochu vládal a mohol pre druhého, hemžil sa v kole. Nášho mládenca
         zabavil vonku hostinský; vošiel dnu až keď už všetci boli roztancovaní; oprel sa o dvere a
         hľadí, ako jeden druhému po nohách šliape, priam ako v tom sne. — A v nebi teraz svätia
         nedeľu a svätiť budú večne. Veď Boh je svätý, vševedúci a spravodlivý; on prikázal:
         „Pamätaj na deň soboty, aby si ho svätil!“ Môže sa Jemu toto páčiť? - A v malom katechizme
    <sup>
     [
     <a class="footnote" href="#ftn.d56e739" name="d56e739">
      1
     </a>
     ]
    </sup>
    stojí: „Pán Boh hrozí veľkou pokutou všetkým, ktorí prestupujú takéto Jeho
         prikázania.“
   </p>
   <p>
    Ucítil zrazu mládenec, že on nemôže takto Boha hnevať a Jeho prikázanie šliapať nohami;
         ucítil, že je človekom veľmi hriešnym, vyšiel z hostinca a nezastavil sa až doma. Tam vzal
         z police zaprášenú Bibliu, hľadal v nej potešenie, — ale nenašiel. Kde ju roztvoril, všade
         samé hrozby.
   </p>
   <p>
    <span class="emphasis">
     <em>
      Duša, ktorá hreší, tá zomrie“
     </em>
    </span>
    (Ezech 18, 20);
    <span class="emphasis">
     <em>
      „Iďte odo
            mňa, zlorečení, do večného ohňa, pripraveného diablovi a jeho anjelom!“
     </em>
    </span>
    (Mt
         25, 41) a mnoho týmto podobných výpovedí padlo mu do očí. Úzkosť a hrôza jeho duše rástla
         každou minútou. „Bože, buď milostivý mne hriešnemu!“ zvolal konečne tak, ako v tom sne; —
         cítil, že je stratený, pretože si pekelný trest dávno zaslúžil. Prehŕňal ešte raz listy;
         jeho zrak padol na výpoveď:
    <span class="emphasis">
     <em>
      „Lebo Syn človeka prišiel hľadať a spasiť to, čo bolo
            zahynulo“
     </em>
    </span>
    (Lk 19, 10). Prečítal si celý príbeh, ako Pán Ježiš prišiel k
         hriešnemu Zachejovi, všetko mu odpustil, a ako sa Zachej rozhodol začať nový život.
   </p>
   <p>
    „Keď Syn Boží prišiel hľadať a spasiť, tak prišiel hľadať i nás, ktorí sme doteraz
         viedli taký zlý, bezbožný život“ — myslí mládenec, — „aj
    <span class="emphasis">
     <em>
      mňa
     </em>
    </span>
    “.
   </p>
   <p>
    Hodil sa na kolená, začal prosiť Božieho Syna Pána Ježiša, aby mu odpustil všetky jeho
         hriechy, tak ako Zachejovi, aby mu pomohol začať nový život, práve tak ako tomu Zachejovi.
   </p>
   <p>
    A Ten, ktorý povedal:
    <span class="emphasis">
     <em>
      „Proste a dostanete, aby vaša radosť bola
            naplnená“
     </em>
    </span>
    (Jn 16, 24), vyslyšal jeho pokorné modlitby.
   </p>
   <p>
    Keď potom mládenec otvoril Bibliu, ako by to ani tá istá kniha nebola: samé dobré veci
         sa mu ukazovali.
    <span class="emphasis">
     <em>
      „Toho, kto príde ku mne, nevyženiem von“
     </em>
    </span>
    (Jn 6, 37).
    <span class="emphasis">
     <em>
      „Ja som svetlo sveta; ten, kto ma nasleduje, nebude chodiť vo tme, ale bude
            mať svetlo života“
     </em>
    </span>
    (Jn 8, 12).
    <span class="emphasis">
     <em>
      „Ja dám tomu, kto žízni, z prameňa
            vody života zadarmo“
     </em>
    </span>
    (Zj 21, 6).
    <span class="emphasis">
     <em>
      „Dúfaj, dieťa, odpustené sú ti
            tvoje hriechy“
     </em>
    </span>
    (Mt 9, 2).
   </p>
   <p>
    *
   </p>
   <p>
    Medzitým sa jeho kamaráti zabávali; tancovali, jedli, pili, fajčili, hrali v karty,
         spievali oplzlé piesne. Daktorí hodne podnapití začali nakoniec hádku, z čoho sa strhla
         bitka; boli tam dvaja, ktorí vždy pri sebe nosili nože, popichali dvoch iných, takže títo
         museli týždne ležať. Tanečnice sa rozutekali domov; muzikanti len s námahou ratovali svoje
         nástroje. Pánovi hostinskému nezostalo mnoho pohárov celých; po bále bolo hodne procesov a
         hnevov. Každý zvaľoval vinu na iného; lebo tak to býva, diabol nemá nikdy dosť na
    <span class="emphasis">
     <em>
      jednej
     </em>
    </span>
    neprávosti.
   </p>
   <p>
    Ale myslíte snáď, že v N. už potom druhého bálu nebolo? Ó, ešte v tie fašiangy dva; a na
         tom poslednom boli už tí popichaní zase, lebo sa im rany medzitým zahojili.
   </p>
   <p>
    Lež nášho mládenca medzi nimi už nikto viacej nevidel. Ani ho medzi seba už nechceli.
         Keď im rozprával svoj sen a prosil ich, aby i oni zavčasu hľadali milosť u Boha, a tak
         ochranu pred pekelným ohňom,
    <span class="emphasis">
     <em>
      „který žráti bude přestupníky“
     </em>
    </span>
    , vysmiali
         ho; povedali mu: „Keď je“ — vraj — „v tom pekle tak pekne, to my i tu i tam budeme
         tancovať!“
   </p>
   <p>
    Brat, sestra, keď budeš čítať túto udalosť, komu dáš za pravdu?
   </p>
   <p>
    <span class="emphasis">
     <em>
      „Nemýľte sa! Bohu sa nikto nebude posmievať. Čo človek rozsieva, to bude aj
            žať“
     </em>
    </span>
    (G 6, 7).
   </p>
   <p>
    (1897)
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e739" name="ftn.d56e739">
        1
       </a>
       ]
      </sup>
      <span class="emphasis">
       <em>
        katechizmus
       </em>
      </span>
      — učebnica náboženstva napísaná vo forme otázok a
               odpovedí (Veľký a Malý katechizmus — autor Martin Luther)
     </p>
    </div>
   </div>
  </div>
 </body>
</html>
