<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e88">
       </a>
       Kde bol jeho otec?
      </h2>
     </div>
    </div>
    <div>
    </div>
   </div>
   <p>
   </p>
   <p>
    <span class="emphasis">
     <em>
      Pravdivá udalosť
     </em>
    </span>
   </p>
   <p>
   </p>
   <p>
    „Šťastný detský domov.“ Tento nápis nesú veľké budovy v K. a R. S. — Domov — krásne
         slovo, keď povážime, že tieto domy majú nahradiť úbohým deťom to, o čo ich už pred
         narodením pripravil hriech rodičov, obzvlášť otcov. Ach, ale tento dom nezodpovedá svojmu
         názvu. Je len ako úľ pre včely, do ktorého vlastné matky ponosia novorodeniatka a z ktorého
         ich nevlastné matky prevezmú do opatery od správy domu za mesačný plat na neučtitý čas. Dnu
         a von, dnu a von, z cudziny, kde nemá to nemluvniatko prirodzené právo a zase do cudziny,
         kde ho tiež právo nečaká. A keby mu tam vonku bolo ako zle, nemôže a nesmie zvolať: „Ja
         idem domov“, veď o ňom platí: „Svet síce široký, ale nikde domova.“ Najlepší názov pre
         tieto úbohé tvory by bol — „ničie deti“.
   </p>
   <p>
    Prichádzajú na svet často preklínané s pečaťou potupy a hany na čele. A keby malé
         ústočká vedeli hovoriť a srdiečko cítiť, s plačom by volali:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Ani otec, ani mať,
        </em>
       </span>
       <span class="emphasis">
        <em>
         ani sestra, ani brat
        </em>
       </span>
       <span class="emphasis">
        <em>
         neidú ma privítať.
        </em>
       </span>
      </span>
     </p>
    </div>
   </p>
   <p>
   </p>
   <p>
    Niektoré prinesú do druhej cudziny — hoci majú ešte len niekoľko mesiacov alebo len
         týždňov. Iné prežili už rok, dva i tri.
   </p>
   <p>
    Sú síce niektoré čestné výnimky, ale nie ich je mnoho. Vo všeobecnosti ocitnú sa tieto
         deti vo veľmi biednych rodinách. Bohatý človek nikdy si nevezme k svojim deťom ešte taký
         prírastok na opateru, ktorý vlastní rodičia — vlastne otcovia — nečestne odhodili. Veď
         prečo by mal mať cudzí muž viacej súcitu ako vlastný otec?
   </p>
   <p>
    Nuž, tak prinesú si — česť výnimkám — chudobné ženy tento prírastok k vlastnej rodine
         medzi svoje deti, ktoré aj keď vlastné, behajú otrhané, neumyté, neučesané, chrastavé, s
         veľkými bruchami od zemiakov, kapusty a chleba. Ak je prinesené dieťa nemluvniatko, očakáva
         ho kolíska alebo dáky kútik, trocha vystlaný zapáchajúcimi špinavými handrami. V najlepšom
         prípade prikryté býva perinkou, ktorej priesyp je čierny ako zem. A taká perinka má už
         svoju históriu: ak ju bývalý malý majiteľ pomočil alebo zašpinil, neraz ju na potoku
         zaprali alebo ani nezaprali; v lete ju osušili na plote, v zime na peci a zase ju hneď
         upotrebili, takže v nej napoly zhnilo napoly zmoľavelo.
   </p>
   <p>
    Platená matka, ktorú núdza dotisla, aby kvôli sto korunám mesačne „ničie“ dieťa
         privinula, dá mu, aby žilo, to posledné, čo má, časť vlastného života a sily, trochu
         vlastného mlieka, ktoré odtrhla vlastnému dieťaťu. Pravda, to je možné len začas. A tie
         úbožiatka majú sa pritom ešte kráľovsky v porovnaní s druhými, ktoré hneď od začiatku musia
         si zvykať na kravské mlieko, rascovú vodu, žemle, rožky, ba i čierny chlieb, krupicovú kašu
         atď. Ešte nemajú ani rok a už musia s ostatnými jesť, čo príde na chudobný stôl. Ak pritom
         dieťa, trápené ustavičným črevným katarom, schne, kto za to môže? Žena svoje vlastné ináč
         nechovala; ak vyrástli, vyrástli, ak nie — nuž, vraj „Pán Boh dal, Pán Boh vzal — lepšie mu
         je tam — čo by malo na tom svete okrem biedy…!“
   </p>
   <p>
    Ale ani z tých „ničích“ detí každé nezomrie. Ó, mnoho ich behá slovenskými i českými
         dedinami a najmä po kopaniciach: špinavé, otrhané, s potôčkami a vyhnitými jarčekmi pod
         nosom, s vlasmi polepenými od vyrážok a chrást — a kde sa skrývajú kôpočky parazitov.
   </p>
   <p>
    „Šťastný domov“ sa síce stará o tieto svoje deti: posiela im vrchné i spodné šaty dva
         razy do roka, tiež i obuv, určuje poručníkov, ktorí majú povinnosť dozerať. Posiela občas
         komisiu, aby deti prezrela. Keď komisia príde — vopred sa ohlási — nájde deti koľko-toľko v
         dobrom poriadku. Keby tak prišla neohlásená…?
   </p>
   <p>
    Šaty posielajú sa podľa veku; ale že sú deti zväčša zaostalé a zakrpatené, sú im šaty
         priveľké. V jednej rodine si štyria chlapci mohli svoje šaty obliecť až o dva roky. V
         chudobných rodinách ale dva roky čakať nemôžu. Nuž tak alebo tie šaty nosí dakto iný alebo
         vyzerajú v nich ani vodníci. A tak i tá najlepšia snaha stretá sa s nezdarom. Ach, aká je
         to udalosť v chudobnej rodine, keď i dieťa dostane nový oblek! Všetci strýčkovia, tetičky,
         kmotričky a babičky musia o tom vedieť a spolu sa obdivovať. Niekedy síce treba ešte trochu
         do toho narásť, ale to nič nerobí, veď šaty rásť nebudú. Však, keď bolo dieťa vlastné, šaty
         mu dali merať a obstarala ich rodičovská láska; sú v nich votkané mozole a pot! Ó, tá
         starosť a láska tak hreje!
   </p>
   <p>
    No, príde balík takému „ničiemu“ dieťaťu. „Ukáž, čo ti poslali?“ — Vrchné šaty, čiapka,
         pančuchy, dvoje spodné oblečenie — celé bohatstvo. Obyčajne oblieka tie šatôčky na dieťa
         závisť. A ono tu stojí, a nevie, či sa má radovať, veď nevie, kto mu to poslal. Šatôčky
         potom síce kryjú jeho nahotu, no nehrejú, neblažia. Všetky krásne a dobré snahy štátu, do
         ktorého dieťa patrí, nikdy neodčinia a nenapravia krivdy, ktoré na deťoch napáchali rodičia
         — predovšetkým otcovia. Dieťa celý život nosí na čele pečať hany a môže si spievať:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Otec môj, otec môj, čo si mi to spravil,
        </em>
       </span>
       <span class="emphasis">
        <em>
         že si ma domova, mena, cti pozbavil?
        </em>
       </span>
      </span>
     </p>
    </div>
   </p>
   <p>
   </p>
   <p>
    Dovoľte, aby som opísala životný príbeh jedného z tých znamenaných „ničích“ detí.
   </p>
   <p>
    Chovaný v štátnom „Detskom domove“ v K. ocitol sa malý Rudko na staroturianských
         kopaniciach v opatere chudobných ľudí. S dlhotrvanlivým črevným katarom priniesli dieťa k
         lekárovi Dr. K. a odovzdali do útulne pre nemocných, kde ho na druhý deň ráno lekár chcel
         prezrieť. Dieťa, majúce na sebe len handry, bolo také špinavé, že muselo najprv do kúpeľa.
         Zďaleka bolo na ňom vidno, akým dobrodením bolo mu to umytie. Úpenlivo prosilo: „Tetička,
         prosím vás, dajte mi kúštik chlebíčka, som veľmi hladný!“ Pre chorobu chlieb sa mu nemohol
         dať, ale chlapček vďačne prijal dobrú polievku. Keď videl pripravovať peknú, čistú posteľ,
         uprel svoje smutné, hlboko vpadnuté oči na ňu s otázkou: „V tej postieľke budem spať ja?“ —
   </p>
   <p>
    Ktovie kde, v akom kútiku spávalo na troche handár? Keď ho uložili, ukryli, zavrelo
         chlapča očká a povedalo: „No, už budem spať.“
   </p>
   <p>
    Sestry-ošetrovateľky stáli nad posteľou so slzami v očiach.
   </p>
   <p>
    Keď z úbohého telíčka, vyschnutého na kosť a kožu, bola odstránená špina, ukázali sa
         sinky, modriny, stopy bitia a trýznenia po celom tele — ešte aj na páse a na brušku úbohého
         dieťaťa.
   </p>
   <p>
    Asi o desiatej hodine večer začalo chlapča chrčať. Dostavili sa kŕče a po dvanástej
         zastonal malý mučeník ešte raz a zaletel navždy, vyprostený z krívd sveta, medzi tisíce,
         rovnako ako on rozličným spôsobom umučených detí — „ničích detí“.
   </p>
   <p>
    Pri súdnej pitve malej mŕtvoly našli lekári vo vnútornostiach dieťaťa nestrávenú kyslú
         kapustu a krúpy. Zistili smrť následkom nedostatočnej výživy; tých modrín si ani nevšímali.
         Pozostatky malého, úbohého mučeníka uložili do darovanej rakvičky a pochovali. Žiadna slza
         ich neskropila. Nevídali! — jedno „ničie“ dieťa! O trochu hanby a potupy menej!
   </p>
   <p>
    Keby cudzí človek trýznil bezbranné dieťa — ak bolo z riadnej rodiny — kričalo by:
         „Tatíčko môj! Tatíčko môj!“ — Alebo by sa bránilo obyčajným: „Nažalujem! Poviem!“ Malý
         Rudko nemal právneho ochrancu, nikde nikoho, komu by sa bol mohol vyžalovať.
   </p>
   <p>
    <span class="emphasis">
     <em>
      Kde bol jeho otec
     </em>
    </span>
    , keď dieťa v rukách spínajúc chudé ručičky
         prosilo a kričalo?
    <span class="emphasis">
     <em>
      Kde bol
     </em>
    </span>
    , keď sýtilo svoje nemocné vnútornosti
         kapustou a krúpami, ktoré spôsobili netakú bolesť?
    <span class="emphasis">
     <em>
      Kde bol
     </em>
    </span>
    , keď
         zvíjalo sa v špinavých handrách a vo vlastných výkaloch a keď jeho bolestný plač tíšilo
         surové zakriknutie? Studený pot, vyvolávaný bolestnou chorobou, žiadna ruka lásky
         nezotrela…
    <span class="emphasis">
     <em>
      Kde bol
     </em>
    </span>
    jeho otec, keď rozrezané pozostatky malej mŕtvoly
         bez citu a ľútosti vhodili do rakvičky?
   </p>
   <p>
    Kde bol? Snáď sa vozil v aute, fajčiac jemnú cigaretu, snáď hovel si v kruhu svojej
         zákonitej rodiny, ctený svetom, zahrňovaný poctami — vrah!
   </p>
   <p>
    Pred rokom zomieral v Turej muž na dlho trvajúcu paralýzu. Raz, ešte ani nie
         tridsaťročný, so smiechom sa vyslovil: „Keby za mnou všetky deti, čo som ich v P. namnožil,
         mali volať: „tato, tato“, to by bolo kriku!“ — Koľko z týchto jeho detí malo osud malého
         Rudka, ukáže večnosť.
   </p>
   <p>
    Veľký ruský spisovateľ Gogoľ opisuje vo svojom veľkolepom diele „Taras Buľba“: „Ostap
         zniesol trápenie a muky ako obor. Ni hlasu ni stonu nebolo počuť ani vtedy, keď začali mu
         lámať kosti na rukách a nohách. No, keď vzali ho k posledným, smrtným mukám, zdalo sa,
         akoby začala poddávať sa jeho sila. Pozrel okom vôkol seba, chcel by teraz vidieť tvrdého
         muža, ktorý rozumným slovom osviežil a potešil by ho pri skonávaní. I stratil silu a
         vykríkol v duševnej muke: „Otec, kde si? Počuješ to všetko?“ — Ostap, hrdina v mukách
         smrti, túži po otcovi, volá na neho, bo vie, že ten otec, hoci tvrdý kozák, ho miluje. — A
         zo zástupu preoblečený ozve sa mu ten otec, ktorý, keď nemohol vyslobodiť, i život na kocku
         postavil, len aby syna v mukách smrti samotného nenechal. Riskujúc všetko aj sa mu ohlásil.
         „Počujem!“ zaznelo uprostred všeobecného ticha a celý milión ľudí razom sa zachvel.“ —
   </p>
   <p>
    Keď maličkého Rudka na smrť bili, ten veru nemohol by volať: „Otec, počuješ to?“ Veď
         neznal blaženosti otcovskej záštity. On otca nemal; jemu by odpoveď „počujem“ neprišla,
         keby aj sinavé ústočká na otca volali.
   </p>
   <p>
    No, majú aj také odhodené „ničie“ deti Otca na nebi, ktorý vidí i počuje; a On volá:
         „Počujem!“ — Taras strašne platil za muky a smrť svojho syna Ostapa. Aj tento Otec strašne
         bude platiť za krivdy vykonané zhavranenými otcami úbohým, nevinným deťom.
   </p>
   <p>
    Mali sme raz veľmi krásneho psíčka. Jeho kožúšok bol ako z čierneho hodvábu, na prsiach
         biela náprsenka, na chvostíku a paprčiach biele miestočka — vskutku neobyčajne pekný
         psíček, jediný toho druhu v našej obci. O dva-tri roky behalo už viacej malých i väčších
         psov takisto v takých kožúškoch, s takými náprsenkami, s takým bielym miestom medzi očami —
         a my sme hovorievali: „Čoky, i to je tvoj syn, i to!“ Ale on sa vonkoncom o tých svojich
         synov nestaral.
   </p>
   <p>
    Hlúposti! povie dakto, veď to bol pes! — No, aké meno zaslúži taký zhavranený otec,
         ktorý síce deti na svet dosadí, ale nikdy viacej sa o ne neobzrie?!
   </p>
   <p>
    My, ktorým Pán Boh zo svojej veľkej milosti dal mravne čistých otcov, ktorí sme sa
         utiekali k ich nohám v každom zdanlivom nebezpečenstve, ktorým meno „otec“ bolo svätým
         pojmom prirodzenej záštity a ochrany, my plačeme najhorkejšie slzy vo svojich srdciach nad
         ukrivdenými obeťami zhavranených otcov, ktorí to sväté meno stiahli do bahna a tam ho
         svojimi nečistými nohami udupali.
   </p>
   <p>
    Aké meno zaslúžia si všetci otcovia, ktorí tie štátne „detské domovy“ naplnili tisícami
         detí, ktorých bezmenné, potupené deti plnia naše dediny a kopanice, a vyrastajúc bez
         domova, bez teploty lásky, v nemravnosti a neresti splodené, dedične zaťažené budú raz
         plniť štátne väzenia, nemocnice a útulne pre bláznov?
   </p>
   <p>
    Ako nikdy nezabudnem na malú Rudkovu mŕtvolu ani na pocit, aký zachvieval srdcom pri
         pohľade na toho malého mučeníka, tak nikdy nezatíchne vo mne otázka: „Kde bol jeho otec?“
   </p>
   <p>
    Raz som mala príležitosť navštíviť rómsku kolóniu v K. V jednom domčeku sme si aj
         posedeli. Roky prešli od tých čias a ja ešte vždy vidím nádherne urasteného Róma, jeho
         krásnu, čiernookú, kučeravú ženu, ako vo svojom strede držia asi osemročného, pekného
         chlapca. Na oboch rodičoch vidno, akým pokladom je pre nich ten syn. Že sme chlapcovi
         venovali pozornosť a učili ho spievať piesne, boli by nám tí šťastní ľudia aj miesto
         ofúkali. Nech by sa dakto opovážil udrieť to malé Cigánča! Svalnatými päsťami bol by ho
         jeho otec zabil a matka bola by ho svojimi tenkými prstami uškrtila. Šťastný malý Cigán,
         vyrastajúci v teplom ovzduší horúcej lásky rodičovskej! Klobúk dolu pred jeho otcom! On by
         mal plné právo zapľuvať všetkých zhavranených otcov tých úbohých „ničích“ detí.
   </p>
   <p>
    Pritom rozpomínam sa na istú udalosť. Po štyri týždne mali sme u nás štvorročné cigánske
         dievčatko. Priniesla ho bola matka; musí ho vraj ochrániť pred otcom, lebo tento veľmi pije
         a v opitosti ho chce zabiť. Dievčatko u nás pekne privyklo a ako taká zakrpatená kvetinka,
         keď ju rosa skropí, telesne i duševne okrievalo. No naraz, po štyroch týždňoch, prišiel si
         otec dieťa navštíviť. Najprv nechcela malá k nemu ísť, uťahovala sa, no keď začal cigánsky
         k nej hovoriť, ani sme sa nenazdali, už mu sedela na kolenách. Spievala i recitovala mu
         veršíky, ktoré sa bola naučila o Pánovi Ježišovi. Konečne chcel odísť, ťažko mu to padlo,
         ale javil chuť nechať dieťa u nás. Vtom začala malá tak náružio kričať, tak úzkostlive
         ovinula ruky okolo otcovej šije, že sme sa na tú duševnú muku dívať nemohli a povedali sme
         otcovi, aby si dieťa len vzal, čo on so zjavnou radosťou aj urobil. Dieťa zakrátko nato v
         rodičovskej búde prechladlo a o dakoľko týždňov zomrelo. Keď sme ho navštívili, ležalo na
         zemi veľmi chudobné, ale také spokojné a šťastné, veď bolo u svojich rodičov, ktorí ho
         svojím spôsobom milovali. Malo domov, i keď to bola len ošarpaná cigánska búda. Ó, aké
         šťastné a bohaté bolo to cigánske dieťa v porovnaní s tými „ničími“ deťmi!
   </p>
   <p>
    Ó, vy hanebne, zbabelo poskrývaní otcovia tých „ničích“ detí! Zdá sa vám to taká malá
         vec, zabiť nevinné dieťa dvakrát, mravne i telesne? Zdá sa vám to taká malá vec, odsúdiť
         vlastnú krv k celoživotnému biedeniu bez domova, bez mena, bezo cti, bez rodinnej a rodnej
         lásky žiť i mrieť?!
   </p>
   <p>
    Zdá sa vám to malá vec, priviesť deti na to, aby sa na ne museli vzťahovať slová:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Nikoho nemám na šírom svete;
        </em>
       </span>
       <span class="emphasis">
        <em>
         po rodnom srdci náruč vystieram.
        </em>
       </span>
       <span class="emphasis">
        <em>
         Márne! sám som žil, sám i zomieram
        </em>
       </span>
       <span class="emphasis">
        <em>
         bez rodiny, bez domova…!
        </em>
       </span>
      </span>
     </p>
    </div>
   </p>
   <p>
   </p>
   <p>
    Či vás nič do tej ich telesnej i duševnej biedy, nad ktorou by kameň zaplakal? — Nemýľte
         sa! Oči, ako plameň ohňa, vidia všetko, stopujú i vás! A raz, v deň veľkej odplaty,
         odplatené budú všetky tie slzy, ktoré vyplakali vaše nevinné obete! — Dnes je ešte možné
         získať odpustenie i za taký hrozný hriech pod krížom na Golgote, kde nevinný Boží Syn
         zomieral i za váš hriech. Aj taká škvrna môže byť ešte zmytá v krvi Ježiša Nazaretského, no
         potom bude neskoro a beda, beda vám!
   </p>
   <p>
    A ty, široká verejnosť kresťanská, ktorá kameňuješ padlú ženu, či si už kedy pomyslela,
         že taký smilný otec šliape nohami tri Božie prikázania? Proti
    <span class="emphasis">
     <em>
      šiestemu
     </em>
    </span>
    zhrešil, keď padol, proti
    <span class="emphasis">
     <em>
      siedmemu
     </em>
    </span>
    , keď svoje dieťa okradol o česť,
         meno a domov, proti
    <span class="emphasis">
     <em>
      piatemu
     </em>
    </span>
    , keď ho mravne a v tisícich pádoch aj
         telesne zabil!
   </p>
   <p>
    A takýmto zločincom vy, kresťanské devy, podávate ruky pred oltárom a veríte ich
         prísahám, ktoré vám tam skladajú!?
   </p>
   <p>
    A vy, kresťanskí rodičia, ktorí ste sa svoje nevinné dcéry usilovali vychovať mravne,
         dávate najdrahšie poklady Bohom vám zverené takýmto mužom za manželky, aby museli s nimi
         niesť kliatbu ich zlých činov!?
   </p>
   <p>
    Na aký nízky stupeň kleslo kresťanstvo! Beda! Beda!
   </p>
   <p>
    <span class="emphasis">
     <em>
      (1924)
     </em>
    </span>
   </p>
  </div>
 </body>
</html>
