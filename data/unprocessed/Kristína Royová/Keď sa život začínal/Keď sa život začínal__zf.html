<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e638">
       </a>
       1
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Slnce odumieralo za horami, deň sa tratil, keď zastal som na rozhraní borových hájov, čo
         ako zelený veniec objímali dedinku, rozloženú na úpätí hôr. Topoľová bola vlastne len
         veľkými kopanicami, prislúchajúcimi k obci Váľkovce. Bol to tu malebne krásny kúsok nášho
         Slovenska, ktoré duchovne kriesiť a hmotne budovať sme si sľubovali v ten svätokrásny
         okamih lúčenia v p.-ských hájoch. Zorami poliata dedinka ukázala sa mi ako raj. Bola jeseň.
         Stromy zaodiate do najkrajšieho rúcha farieb. Tak to bol teda ten kúsok zeme, ktorý svetlom
         Božím osvietiť posielal ma Pán Ježiš. Medzi nízkymi, zväčša len slamou krytými chalupami,
         trochu na pahorku stála zanedbaná budova, ohradená kedysi plotom, z ktorého už iba kde-tu
         stál stĺp a pár latiek.
   </p>
   <p>
    „Ach,“ vzdychlo srdce, „to je iste škola. Keď zvonku tak vyzerá, ako asi budú vyzerať
         ľudské srdcia v malebnej dedinke!?“ Že stesk zavládol dušou, nie div. Ba, či môj milovaný
         Pán, keď sa blížil čas Jeho prorockého účinkovania a zastal na vrchu nad Nazaretom alebo aj
         nad Kafarnaumom, či necítil to isté, čo ja v tejto chvíli? Prichádzal žiť pre nich a medzi
         nimi, no vedel, že im pomôže len svojou smrťou. Aj ja som sem išiel žiť, pracovať, keď bude
         treba obetovať sa, áno i mrieť. On bol na zemi sám a sám, ale mne sľuboval, že so mnou
         zostane. Jeho vôbec nik nerozumel, ale ja mám bratov a sestry, ktorí v srdci so mnou majú
         rovnaké ideály. Sľúbili sme si listovne jeden druhého podporovať a sľúbili sme si písať
         skúsenosti prvého roku nášho učiteľovania, aby sme si ich mohli prečítať, až sa dakedy cez
         prázdniny zídeme.
   </p>
   <p>
    Odovzdajúc sa ešte raz Pánovi Ježišovi, zbehol som odhodlane k prvej chalupe pod horou
         spýtať sa, kto mi dá kľúč od mojej pustej rezidencie
    <sup>
     [
     <a class="footnote" href="#ftn.d56e651" name="d56e651">
      1
     </a>
     ]
    </sup>
    a či moje veci, pred týždňom sem poslané, už prišli. So sebou som mal len malý
         kufrík s najnutnejšími predmetmi a trochu proviantu.
    <sup>
     [
     <a class="footnote" href="#ftn.d56e657" name="d56e657">
      2
     </a>
     ]
    </sup>
    Keď som otvoril dvere stavania, čo vyzeralo, ako keby nemalo obyvateľov,
         vkročila so mnou červenozlatá zora. Pozlátila pustú, prázdnu, začmudenú kuchyňu, kde
         neďaleko ohniska ležalo trochu slamy a na nej muž v ošumelom vojenskom šate. Pri pohľade do
         jeho tváre mimovoľne preľaknuto som ustúpil. Zore plným prúdom ožiarili ešte mladý, dakedy
         iste pekný, dnes žltou farbou i tuhosťou smrti pokrytý obličaj. Áno, tu na troške slamy
         ležal môj mŕtvy slovenský brat, v tom pustom mieste sám a sám. Pokľakol som k nemu. Čelo
         mal studené, ruky tuhé. Zmocnil sa ma hlboký žiaľ nad ním a nevýslovná túžba, aby som ho
         mohol ešte vzkriesiť a ešte mu preukázať lásku. Vtom počuť kroky. Do kuchyne vošla žena.
         Pozrela na mňa zadiveno. Pozdravil som i rozpovedal, prečo sem prichádzam.
   </p>
   <p>
    „Ach, oni sú náš nový pán učiteľ?“ zaradovala sa. „Dobre, že sem vošli a natrafili na
         mňa. Kľúč od školy mám ja. Trochu som tam čistila aspoň v jednej izbe a práve som chcela
         ísť zaniesť čerstvú vodu i drevo. Už včera, keď muži priviezli ich veci, čakali sme aj ich,
         len — neviem,“ ukázala na mŕtveho — „nemôžem ho opustiť, chudáka, hoci on už nič
         nepotrebuje. Čakám, že príde pán doktor a pán richtár z Váľkoviec, oznámili to tam naši
         chlapi, že sme ho dnes na poludnie našli tu mŕtveho.“
   </p>
   <p>
    „A kto je to?“
   </p>
   <p>
    „Martin Zápoľa, majiteľ tejto chalupy. Vrátil sa až dnes ráno z vojenčiny, zo zajatia a
         chudák, dávno bol už v Topoľovej oplakaný ako mŕtvy. Aj kázeň mu pán farár držali. Vrátili
         sa boli najprv susedia, ktorí tvrdili, že ho videli medzi mŕtvymi. Potom však to prišlo
         potvrdené aj na úrad aj na faru. Mal ženu, veľmi za ním smútila. Až po štyroch rokoch
         vdovstva vydala sa za dajakého železničiara. Keď je tu po ňom chlapec, sirotská vrchnosť
         nedovolila chalupu predať, stála len tak pustá. Tak si ju našiel, ale ženu a dieťa už nie.
         Nikdy som nevidela človeka tak plakať, ako on plakal. Nemohli sme zvedieť ako je to vôbec
         možné, že žije. Volali sme ho ktorý-ten, aby išiel k nám, nechcel, len trochu slamy si
         pýtal, že je po ceste ustatý. A keď sme sa po obede prišli naňho podívať, takto sme ho
         našli. No, musím povedať, chudák, dobre sa mu stalo, veď s takou žalosťou sa nedá žiť.
         Chuderka tá jeho žena, má už s tým druhým mužom dieťa, sú poriadne sobášení, čo by to len
         bolo aké bývalo!“
   </p>
   <p>
    „Prosím vás, susedka,“ povravel som po chvíľke smutnej tíšiny, „ja tu pri našom
         spolubratovi zostanem a tých pánov dočkám. Vy mi choďte spraviť, čo ste chceli.“
   </p>
   <p>
    „No, keď zostanú, budem rada, však ja ich tu dlho samotného s tým nešťastným chudákom
         nenechám.“
   </p>
   <p>
    Žena odišla a ja som sa nad úbohým spolubratom do chuti vyplakal. Nevýslovná túžba —
         môcť ho vzkriesiť, môcť priniesť tej nešťastnej duši svetlo — tak ovládala moje srdce, že
         som sa nemohol zdržať pokusu kriesenia. Veď pri otváraní zapadnutého viečka pravého oka —
         keď som si ho osvietil elektrickým lampášom — zdalo sa mi, že oko nie je zlomené a že sa
         pod tým svetlom trhlo. Modlil som sa predtým hlasito v tom mojom plači, aby mi ho Pán Ježiš
         pomohol ešte vzkriesiť, ak nie je zachránený, aby nemusel z tej veľkej zemskej žalosti do
         večnej žalosti. I teraz, probujúc umelé dýchanie, hlasito som volal o pomoc. Ach, a nie
         darmo…
   </p>
   <p>
    Mužova hruď sa zrazu zdvihla, srdce začalo biť, ústa zastonali. „Vody!“ splynulo z nich
         sotva počuteľne. Vyňal som rýchlo svoju fľašu s kávou, priložil plný plecháčik k ústam.
         Silný, teplý nápoj napojil smädného, no i občerstvil a nasýtil. Konečne otvoril oči a prv
         ako som sa nazdal, sadol si.
   </p>
   <p>
    „Ako vám je, brat?“ spytujem sa sústrastne.
   </p>
   <p>
    „Už mi to celkom prechádza,“ vetil ticho. „Ďakujem vám, pán učiteľ, ratovali ste mi
         život.“
   </p>
   <p>
    Pokľakol som k nemu a poďakoval za ten život Pánovi Ježišovi.
   </p>
   <p>
    „Mohli by ste vstať?“ pýtam sa.
   </p>
   <p>
    „Keby ste mi trochu pomohli, áno.“
   </p>
   <p>
    O chvíľočku kráčal už pomaličky kuchynkou.
   </p>
   <p>
    „Poďte, prosím, so mnou do školy,“ volám ho, „tu zostať nemôžete.“
   </p>
   <p>
    „Máte pravdu, tu zostať by znamenalo, že by sa tá žalosť a s ňou srdcový kŕč zase
         vrátili.“
   </p>
   <p>
    „Bol to teda kŕč, ktorý vám spôsobil zdanlivú smrť?“
   </p>
   <p>
    „Bol. Vo vojne, následkom hrôzy, dostal som ho po prvý raz. Potom ešte raz pri jednej
         hroznej bitke. Vtedy ma odniesli medzi mŕtvolami. Stadiaľ tá správa o mojej smrti a toto
         moje terajšie nešťastie. Pán učiteľ, keď ste mi preukázali toľko lásky, vezmite ma so
         sebou.“
   </p>
   <p>
    „Vezmem rád, poďme. Ale ako viete, že som učiteľom?“ pýtam sa už vonku.
   </p>
   <p>
    „Však v tom kŕči som vedel o všetkom, i ako ste prišli i čo vám hovorila suseda. Počul
         som vás plakať nad sebou a modliť sa, aby som vraj z tejto žalosti nezašiel do večnej. A ja
         by som tam istotne bol zašiel, nech ma necháte, lebo som človek hriešny, veľmi hriešny…“
   </p>
   <p>
    Nedovolil som mu ďalej vravieť, veď ledva kráčal. Podopierajúc ho, rozprával som mu
         niečo o našom Pánovi; tak sme prišli do školy a netak poľakali, no i potešili ženu, ktorá
         práve ustieľala moje periny. Keď som jej podal vysvetlenie i toho, ako Zápoľa ožil i prečo
         som ho vzal, starala sa, kde ho uložím, keď je tu len jedna posteľ. Potom si na niečo
         zmyslela, vyšla von a o chvíľu doniesla hodný oklep
    <sup>
     [
     <a class="footnote" href="#ftn.d56e705" name="d56e705">
      3
     </a>
     ]
    </sup>
    slamy, prestrela ho v kúte na zem. Vyňal som zo svojich vecí ešte jednu
         plachtu, aby ho ňou mohla prikryť. Potom sa už ponáhľala, aby, ak páni do chalupy prídu,
         nenašli ju prázdnu.
   </p>
   <p>
    Nemal som kedy teskniť nad pustotou, ktorá ma vítala v novom domove. V izbe, okrem môjho
         kufra, rozbaleného balu s perinami a menšieho kufríka, bola len stará, rozheganá posteľ,
         taký istý stolík a stoličky. Povedomie, že mám človeka, ktorého mi môj Pán umožnil zachovať
         pri živote — aby si ho On, dobrý Pastier, mohol ešte nájsť — zaujalo celú moju pozornosť.
         Žena doniesla nielen vodu, ale i mlieko a čierny chlieb. Nasýtil som sa ním. Keď som
         Zápoľovi ponúkal, ďakoval, že už nemôže. Hoci sa aj zdráhal, o chvíľu som ho uložil do
         mojej postele. Jemu som dal perinu i podušku, mne zostala pokrývka a menšia poduška. Hneď
         zaspal. Ja, sotva som si prečítal Slovo Božie a pomodlil sa, tiež, ani čo by ma hodil do
         vody.
   </p>
   <p>
    Je ráno, môj hosť ešte spí. Otvoreným oknom počuť hrkútanie holubov, ktoré sa tu kdesi
         usadili, a milý smiech hrdličiek. Vyšiel som von, pochodil som po dvore, po záhrade; nazrel
         som rozbitým oknom do školskej učebne. So závzdychom som si pomyslel, že budem asi najprv
         budovateľom zborenín, prv, než začnem ako učiteľ žiť medzi svojím ľudom. Som hotový ísť tou
         najužšou cestou, Pane, len ma sprav zo dňa na deň hodným tej cti smieť Ti slúžiť.
   </p>
   <p>
    V to prvé ráno, keď pri hrkútaní holubov a smiechu hrdličiek začal som písať svoje
         skúsenosti, pomýlil ma pán doktor Skala. Len dnes prišiel hľadať mŕtveho vojaka, pretože ho
         včera doma nenašli. Sotva som mu pozrel do mužnej, širokej tváre, cítil som, že mi môj Pán
         poslal v ňom priateľa. Niekoľkými slovami objasnil svoj oneskorený príchod a žiadal krátke
         vysvetlenie udalostí. Doviedol som ho za Zápoľom, (dobre, že som okrem svojho slameného
         lôžka ostatné veci trochu usporiadal). Chudobný som ako kostolná myš, je pravda, ale
         neporiadok okolo seba nestrpím, keď Ty máš so mnou bývať, slávny môj Kráľu. I Tvoja
         tesárska dielňa bola iste chudobná, ale neviem si ju predstaviť bez súladu.
   </p>
   <p>
    Pán doktor dlho pozorne skúmal spiaceho Zápoľu. Keď skončil, volal ma posunkom von. Vzal
         som pre neho svoju jedinú stoličku, sadli sme si v kuchyni k oknu, ja na rímsu.
   </p>
   <p>
    „Prebrali ste toho muža, pán učiteľ, no sotva na dlho. Srdce je veľmi slabé, celá
         telesná schránka úplne vysilená. Dám ho zaviezť do nemocnice, postarám sa, aby dostal silnú
         stravu. Musí ležať a mnoho spať, snáď ho ešte zreštaurujem. Len to je zlé, že sú teraz
         nemocnice preplnené nákazlivými chorobami.“
   </p>
   <p>
    „Dovoľte, pán doktor,“ prerušil som ho, „vravíte, že dlho žiť nebude. Čo ten muž počas
         toho krátkeho života popredne potrebuje, je láska. Tej v nemocnici nenájde. Tam zhasne ako
         číslo postele. Kvôli tomu nekázal mi ho Pán Ježiš vzkriesiť! Ak sa tam má utrápiť, to mohol
         mať už za sebou.“
   </p>
   <p>
    „Originálne,“ usmial sa doktor ironicky. „No tak načo ste chudáka vzkriesili!?“
   </p>
   <p>
    „Aby poznal, že jestvujú dvaja, ktorí ho milujú.“
   </p>
   <p>
    „Jeden ste, pravda, vy! A druhý?“
   </p>
   <p>
    „Syn Boží, Pán Ježiš. Ak už skoro má ísť údolím tieňov smrti, musí sa najprv dozvedieť,
         že jestvuje láska, ktorá ho ním prevedie. Nechajte teda Zápoľu u mňa.“
   </p>
   <p>
    „Aby ste mohli byť taký zdvorilý a prepustiť mu svoju posteľ! Však pán učiteľ sa vyspí
         aj na slame.“
   </p>
   <p>
    „Spalo sa mi výborne!“ usmial som sa veselo. „Pán Ježiš, môj Kráľ, kvôli mne nejednu noc
         spal pod holým nebom.“
   </p>
   <p>
    „Vy ste akýsi svätý! Odkiaľ ste to, prosím vás, prišli s takou pesničkou?
         Predpokladajme, nechám vám chorého tu. Čím ho budete živiť, môj milý novopečený pán učiteľ?
         Dom ako po rabovke, taký pustý, čaká vás hotová robinzonáda.
    <sup>
     [
     <a class="footnote" href="#ftn.d56e738" name="d56e738">
      4
     </a>
     ]
    </sup>
    Alebo vám dali polročný plat napred?“
   </p>
   <p>
    „To viete, že nedali. Ale s Božou pomocou sa nejak preživíme, kým ho dostanem.“
   </p>
   <p>
    „A ak budete čakať polroka, ako môj synovec? Ten bol sám a zadĺžil sa po uši. Čo
         spravíte vy? Povedal som vám predsa, že Zápoľa musí dostať prvotriednu stravu. Kde mu ju
         vezmete?“
   </p>
   <p>
    „Mám sto korún a ešte dvesto vo výhľade za herbár
    <sup>
     [
     <a class="footnote" href="#ftn.d56e750" name="d56e750">
      5
     </a>
     ]
    </sup>
    po mojom strýcovi.“
   </p>
   <p>
    „No, to ste Kroisos!
    <sup>
     [
     <a class="footnote" href="#ftn.d56e758" name="d56e758">
      6
     </a>
     ]
    </sup>
    A tam vám nesú raňajky.“
   </p>
   <p>
    Príchod susedky Zelkovej prerušil rozhovor. Kým sme sa radili, poprosil som tetičku, aby
         si nás vzala na starosť. Keď si usporiadam veci, potom sa finančne vyrovnáme. Pán doktor
         ešte raz zašiel k Zápoľovi.
   </p>
   <p>
    „Pošlem vám pre chorého lieky i čo treba, dnes by sme ho i tak nemohli hýbať,“ hovorí
         pred odchodom, „a ďalej, však uvidíme. Majte sa dobre, pán Kroisos! Keby Zápoľa celý deň
         spal, musíte ho nasilu zobudiť a dať mu pár lyžíc polievky a každé dve hodiny za lyžicu
         toho vína, čo pošlem.“
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e651" name="ftn.d56e651">
        1
       </a>
       ]
      </sup>
      <span class="emphasis">
       <em>
        rezidencia
       </em>
      </span>
      — sídlo vyššie postavených osôb
     </p>
    </div>
    <div class="footnote">
     <p>
      <sup>
       [
       <a class="para" href="#d56e657" name="ftn.d56e657">
        2
       </a>
       ]
      </sup>
      <span class="emphasis">
       <em>
        proviant
       </em>
      </span>
      — zásoba potravín, potraviny
     </p>
    </div>
    <div class="footnote">
     <p>
      <sup>
       [
       <a class="para" href="#d56e705" name="ftn.d56e705">
        3
       </a>
       ]
      </sup>
      <span class="emphasis">
       <em>
        oklep
       </em>
      </span>
      — vymlátený snop obilia
     </p>
    </div>
    <div class="footnote">
     <p>
      <sup>
       [
       <a class="para" href="#d56e738" name="ftn.d56e738">
        4
       </a>
       ]
      </sup>
      <span class="emphasis">
       <em>
        robinzonáda
       </em>
      </span>
      — dobrodružný život na osamelom mieste
     </p>
    </div>
    <div class="footnote">
     <p>
      <sup>
       [
       <a class="para" href="#d56e750" name="ftn.d56e750">
        5
       </a>
       ]
      </sup>
      <span class="emphasis">
       <em>
        herbár
       </em>
      </span>
      — zbierka sušených a lisovaných rastlín
     </p>
    </div>
    <div class="footnote">
     <p>
      <sup>
       [
       <a class="para" href="#d56e758" name="ftn.d56e758">
        6
       </a>
       ]
      </sup>
      <span class="emphasis">
       <em>
        Kroisos
       </em>
      </span>
      — (561 — 547 pr. Kr.) kráľ v starovekom Grécku (ríša
               Kimmériov a Lydov) neobyčajne bohatý
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e771">
       </a>
       2
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Kebych vedel, kde to leží,
        </em>
       </span>
       <span class="emphasis">
        <em>
         kam ten čas tak rýchlo beží!
        </em>
       </span>
      </span>
     </p>
    </div>
   </p>
   <p>
   </p>
   <p>
    mohol by som si zaspievať, veď už štrnásť dní prešlo od môjho príchodu do Topoľovej. Čo
         všetko som v nich prežil, koľko predivnej milosti a pomoci Božej zakúsil! Nemal len Eliáš
         havrany, našli oni cestu i k nám. Prvé prileteli z kuchyne pani doktorovej Skalovej s košom
         rozličných dobrých vecí. Bola v ňom i ceduľka písaná hranatým doktorovým písmom Piatkovi a
         Robinsonovi. Snáď chcel poukázať na to, že Robinson mal úmysel priviesť Piatka k Bohu a ja
         Zápoľu k Pánovi Ježišovi. Odpoludnia vodili rodičia deti na zápis. Ani jeden dom v
         Topoľovej nezostal nezastúpený. Všetci chceli vidieť svojho krajana, na čo som, pravda,
         okrem výnimiek, nemohol pristať. Veľmi sa divili, že si ho skutočne chcem nechať u seba,
         keď vraj som nie ani zariadený ani nikoho nemám.
   </p>
   <p>
    „Nedivte sa,“ hovorím prívetivo vážne, „je to môj nešťastný brat, ktorý práve tak nikoho
         nemá ako ja. Keby som potreboval pomoc, však vy mi, priatelia, radi pomôžete, pravda!“ Ženy
         sľubovali horlivo, muži mi vrelo tiskli ruku. No, keď som bol so zápisom detí hotový,
         pripravili mi aj prekvapenie. Ženy upratali malú izbu pri kuchyni, zakúrili v kachliach,
         lebo vonku bol citeľný chlad a vnútri ešte horší svojou vlhkosťou. Keď som vkročil do izby,
         uvítalo ma nielen príjemné teplo, ale aj nastlaná posteľ. Prívetivá starenka predstavila sa
         mi ako vdova po Zápoľovom strýcovi, teda jeho strynká. To ona dala pre neho sem priniesť
         posteľ; patrí vraj i s perinami jej dcére. Tá už roky žije v Amerike; nechala si tie veci v
         kraji, ak by sa tak ešte vrátila. I jej lavicu s operadlom nám požičala a neveľký stôl.
   </p>
   <p>
    Pod mojím dozorom preniesli večer susedia spiaceho Zápoľu. Medzitým tetička Zelková dala
         moje periny vyvetrať aj ich čisto prezliekla. Susedia preniesli i moju posteľ, veď som ani
         nemohol ani nechcel chorého nechať osamote. Babička Zápoľová doniesla i košík čerstvých
         vajec a niečo mlieka. Do večera bola moja prázdna izba obrátená na komoru. Mali sme tam
         chlieb, vajcia, syr, maslo, ovocie, múku, zemiaky, áno, všetko možné. „Hovorím, hotový
         Robinson,“ povedal pán doktor na druhý deň, keď som mu ukazoval naše poklady a povedal, že
         od strynkej Zápoľa dostane dnes slepačiu polievku. „Vidíte, Pán Ježiš sa už i postaral a
         ešte postará, aby náš pacient mal prvotriednu stravu.“
   </p>
   <p>
    „No, takú kopu vajec by mu v nemocnici sotva povarili,“ hovoril pán doktor. Bolo tak,
         ako predpovedal: Zápoľa spal bez prestávky dva dni i dve noci, len čo sme ho kvôli jedlu
         preberali. Zato na tretie ráno, keď som pozrel na jeho posteľ, bola prázdna. Našiel som ho
         už v kuchyni, pripravoval naše raňajky. Na moje dohováranie tvrdil, že je telesne
         dostatočne občerstvený. Nahradil si vraj mnoho bezsenných nocí a prosil ma, aby som ho
         nechal pracovať a nenútil ho ležať. Keď vraj nebude vládať, sám si ľahne.
   </p>
   <p>
    Po raňajkách išiel sa poďakovať strynke Zápoľovej. Od tých čias nastala naša opravdivá
         robinzonáda, náš spoločný, treba povedať zaujímavý život. Zápoľov strýc bol stolárom, aj on
         sa u neho vyučil. No tak si od strynkej priniesol stolárske náčinie a pustil sa pomaly do
         opravovania nášho bývania. Povedal skromno, že vie variť, vo vojne bol dôstojníckym
         kuchárom u jedného dôstojníka. Keď nás pán doktor navštívil a zadržali sme ho pri obede,
         pochválil jeho kuchárske umenie. Vôbec bol veľmi spokojný so Zápoľom. Oceňoval jeho
         energiu, ktorou vraj zavládol nad svojím úbohým, poškodeným srdcom. Povedal mi, aby som
         muža nechal pracovať. Je vraj dobre, keď sa pustil do toho varenia, nebude môcť ľavú ruku
         toľko namáhať hobľovaním. Potrebuje hodne jesť. Skôr to dokáže, keď si prácou hlad dovolá.
   </p>
   <p>
    V daktorých chvíľach som sa až podivil, s ako málo vecami si človek pomôže, keď nič
         nemá.
   </p>
   <p>
    „Venujte sa, pán učiteľ, úplne svojej škole,“ povedal Zápoľa, „o to ostatné sa vám,
         podľa možnosti, pomaly postarám.“ Veliké mi tým preukázal dobrodenie, veď škola, ktorú som
         prevzal, v každom ohľade bola veľmi zanedbaná, obzvlášť deti. Pripadal som si netak neumelý
         a nejednu hodinu prekľačal pred Pánom, prosiac v svojej bezradnosti o múdrosť a silu. Nech
         nemám Slovo Božie, nech mi ono nesvieti na cestu, povedal by som so žalmistom: „Keby mi
         tvoj zákon nebol potešením, zahynul by som v svojom trápení.“
   </p>
   <p>
    Prvý týždeň nedalo sa vlastne nič vykonať. Na druhý týždeň prišiel ma navštíviť
         škôldozorca s Váľkovským pánom farárom. Prosil som ho, aby mi dovolil dať opraviť rozsušené
         rámy, rozbité sklá na školských oknách, tiež i poštiepané lavice, poškodenú dlážku a
         rozheganý stôl. Dovolil, ba i novú tabuľu mi kázal zadovážiť, i školské pomôcky a knihy
         sľúbil poslať, len vraj mám mať trpezlivosť, lebo to tak hneď nebude.
   </p>
   <p>
    Pán farár mi zas v jeho prítomnosti odovzdal vyučovanie náboženstva, že on už v zime
         nemôže toľký kus cesty chodiť a kaplána nemá. Posťažoval som sa mu, aké sú deti zdivočené a
         že by podľa vedomostí skoro všetky patrili len do prvej a druhej triedy. Tak biedne čítajú
         a píšu. Z počtovania nevedia skoro nič, z ostatných predmetov ešte menej.
   </p>
   <p>
    „Nedivte sa,“ povedal mi, „váš predchodca bol tulák a opilec. Veď vy to napravíte.“
   </p>
   <p>
    Po odchode oboch pánov sedel som v prázdnej škole. Ťažkú hlavu do dlaní podopretú,
         prosil som Pána, aby mi udelil svoju moc, že veď na takú nápravu ja so svojimi vedomosťami
         nestačím.
   </p>
   <p>
    Zápoľa, ktorý ma prišiel volať k večeri, položil mi ruku na plece: „Netrápte sa tak
         veľmi, pán učiteľ, však ste ráno čítali ten krásny verš: „Vzývaj ma v deň súženia, vytrhnem
         ťa a ty ma budeš oslavovať.““
   </p>
   <p>
    „Máte pravdu, Zápoľa!“ vyskočil som. „On mi pomôže.“
   </p>
   <p>
    „Vy, pán učiteľ, preto nemôžete ovládať osemdesiat detí,“ hovoril milý môj brat, keď sme
         sedeli pri večeri, „že ich máte v jednej miestnosti. No, ak môžem, dal by som vám radu.“
   </p>
   <p>
    Podal som mu cez stôl ruku: „Prijímam rád.“
   </p>
   <p>
    „Ako chlapec — pretože som bol tichší, než druhí, a rád som sa učil — brával si ma náš
         pán učiteľ na pomoc. Kým on tých starších učil, ja som mu tých malých v menšej izbe bavil.
         Snáď by som aj dnes tých neposedov nejakým rozprávaním alebo preúčaním skôr zaujal, že by
         boli ticho.“
   </p>
   <p>
    Výborná myšlienka! Zdala sa mi byť priamo od Pána. No, než sme ju mohli uskutočniť,
         čakalo nás najprv opravovanie rozvalín. Od prevratu
    <sup>
     [
     <a class="footnote" href="#ftn.d56e825" name="d56e825">
      7
     </a>
     ]
    </sup>
    tú druhú sieň moji predchodcovia upotrebúvali len za komoru na haraburdie. Keď
         sa ktorá lavica zlomila, vandrovala tam. A keď deti za trest zostávali po škole, tuto
         bývalo ich väzenie, pravda, neškodné, keď porozbíjané obloky umožnili utiecť.
   </p>
   <p>
    Večer prišli susedia za Zápoľom, ako to od jeho choroby začali robievať. Povedal im, čo
         zajtra mienime robiť. Hromžili na školskú správu, že tá to mala dať už dávno opraviť, ale
         vždy len sľubujú a nič nespravia. Ponáhľal som sa ich uspokojovať, že keď tí páni majú tak
         mnoho naprávať, že tá náprava až k nám hneď prísť nemôže. Keďže my ju potrebujeme hneď, aby
         sa deti práve cez zimu lepšie mohli učiť, musíme si tuhľa so Zápoľom pomôcť sami.
   </p>
   <p>
    „Susedia,“ hovorí Zápoľa svojím tichým, neodolateľným spôsobom, „veď to naše deti
         polámali a sú tam iste i lavice, čo ste vy mladší na nich sedávali, keď som vás ako chlapec
         preúčal. No tak to, čo sme kedysi pomáhali kaziť, popravme. Ty, Ferko Sýkora, si stolár a
         sused; ty, Janko Prachár, vieš dobre murovať, všetci sa v kadečom vyznáte. Keď sa do toho
         dáme, za deň-dva sme hotoví. Potom vaše ženy pekne poprosíme, ony izbu vylíčia a umyjú a
         pán učiteľ nebude sa musieť trápiť s toľkými deťmi v jednej miestnosti. Vy sami, keď máte
         tri-štyri doma, neviete si s nimi poradiť, tak nám pomôžte.“
   </p>
   <p>
    „Pomôžeme, Martinko,“ ohlásil sa Sýkora, „aj druhých navedieme. Nájde sa u mňa
         všelijakých odrezkov aj kusy dosák na poplátanie dlážky a opravenie lavíc. Urobím, ale len,
         ak sa ty nebudeš s tým unúvať, lebo pán doktor povedali u nás, že si ľavú ruku musíš
         chrániť, aby ti zase srdce nevypovedalo službu. Sme radi, že ešte žiješ, že si zase medzi
         nami.“
   </p>
   <p>
    „Vezmem si na starosť zasklenie okien,“ sľuboval Zápoľa, dojatý láskou susedov, „to ma
         tak nezmorí.“
   </p>
   <p>
    „A ja s deťmi sa vám postarám o vynesenie toho haraburdia,“ namietol som veselo, aby mi
         ho nejak citlivými rečami príliš nedojali.
   </p>
   <p>
    Nuž, bol to dôležitý štvrtok
    <sup>
     [
     <a class="footnote" href="#ftn.d56e844" name="d56e844">
      8
     </a>
     ]
    </sup>
    a ja som si na vlastnú päsť dovolil k nemu pribrať i piatok a sobotu, aby sme v
         pondelok začali prácu už v obnovených sieňach. V noci zo soboty na nedeľu počul som Zápoľu
         dva razy ticho zastonať i zľakol som sa, že sa predsa len tou prácou nejak presilil. Keď
         som sa ho pri raňajkách pýtal, zakrútil hlavou. „Včera večer ste povedali, že na druhý
         týždeň začneme spolupracovať na tom, aby sme z tých spustlých detí vytvorili nových ľudí,
         že to Pán Ježiš urobí skrze nás, keď ich privedieme k Nemu. Ešte aj vo sne som o tom
         krásnom slove rozmýšľal. Ale — tak sa mi tá pravda pred oči postavila, že my dvaja nemôžeme
         tú prácu spolu konať. Veď vy ste ovca, Kristom Pánom nájdená, vy môžete iných viesť po tej
         ceste, po ktorej ste sami prišli k Pánovi Ježišovi. Ale ja som z tých oviec, čo nikdy pri
         pastierovi neboli, z tých ďaleko zatúlaných. Čím dlhšie vás počúvam, keď ráno i večer to
         Božie slovo čítate a keď sa tak dôverne k Otcovi nebeskému modlíte, tým väčšia priepasť sa
         roztvára medzi nami. Vy svedčíte, a ja vidím, že je tak, že ste zachránený a ja som
         zahynutý, stratený hriešnik.“
   </p>
   <p>
    Netak moje srdce pri tých jeho slovách zaplesalo. „Prišiel Syn človeka, aby hľadal a
         spasil to, čo bolo zahynulo,“ hovorím mierno. „Keď ste už raz poznali, môj drahý, že ste
         stratený, zahynutý, to je znak, že Pán Ježiš je pri vás, že On si vás volá tak, ako predtým
         volal mňa, tak sa Mu dajte nájsť ešte dnes, ešte v tejto hodine, ako som to urobil aj ja,
         keď ma volal.“
   </p>
   <p>
    „Pán učiteľ, vy sa so mnou neporovnávajte, neboli ste v svetovej vojne,
    <sup>
     [
     <a class="footnote" href="#ftn.d56e854" name="d56e854">
      9
     </a>
     ]
    </sup>
    neviete, čím sme sa my tam museli poškvrňovať. To, nad čím by sme sa boli
         hrozili, to sme tam museli robiť denne. Boli z nás podpaľači, ničitelia cudzích majetkov,
         zlodeji, vrahovia… Pred nami neraz ležal raj, za nami zostávala púšť, spálené dediny a
         kostoly a znel plač vdov i sirôt. Počúvali sme stonanie umierajúcich, nepriateľov, ale
         nevedeli, ktorého to naša ruka usmrtila. Videl si padať z povetria jednotlivé ľudské údy a
         snáď ten tebou hodený granát roztrhal toho tvojho brata, ktorý ti nikdy osobne neublížil.
         Divá zver trhá len dokiaľ sa nasýti, my sme trhali znovu a znovu, hoci sme sa tým nemohli
         nasýtiť. V Biblii je napísané a sprevádzalo ma to teraz: „Kdo mi to dá, aby hlava má byla
         plná slz, že bych oplakat mohl zmordování dcerky lidu mého.“ Tie hrúzy užierali moje
         svedomie, ktoré hrozne trpelo, ony ma priviedli po dva razy ku zdanlivej smrti, lebo ich
         srdce nevládalo uniesť. A to, čo sa stalo, už sa nikdy neodostane. Moja nevinnosť,
         statočnosť, dobrota, navždy je stratená. A keď som zase začal žiť v svojej dedine, vidím
         jasne, čo som bol kedysi a čo je zo mňa dnes. Moja žena, ktorú som miloval nad zem i nebo,
         medzi seba a mňa postavila iného muža. Považujem to za zaslúžený Boží trest. Veď snáď, ba
         iste, mojou vinou nejedna žena stala sa vdovou, nejedno dieťa sirotou. Preto aj môj jediný
         syn musí za môjho života žiť v dome otčima. A vy sa chcete prirovnať ku mne? Tak, ako ste
         vy išli, ja nemôžem ísť k tomu, ktorý prišiel, aby hľadal, čo bolo zahynulo…“
   </p>
   <p>
    Zápoľa vstal, vyniesol do kuchyne riad od raňajok. Myslel som, že sa nevráti ku
         spoločnému čítaniu Božieho Slova, no, prišiel a ja som pokračoval tam, kde sme včera
         zastali. „Ak by boli vaše hriechy ako červec dvakrát farbený, budú ako vlna.“ „Milý brat,“
         vravím s veľkou vážnosťou po modlitbe, „vypočul som si vaše vyznanie desných hriechov,
         vypočujte aj vy to moje.
   </p>
   <p>
    Vy, keď hľadíte naspäť, zdá sa vám, že ste boli kedysi dobrý, nevinný, čistý a dnes ste
         krvou postriekaný hriešnik. Ja, keď ma Pán Ježiš vzkriesil, videl som len, že som bol
         dosiaľ mŕtvy vo vinách a hriechoch a že musím začať nový život, lebo ten doterajší pred
         Bohom nemá platnosť. Veril som od detstva, že Pán Ježiš zomrel za ľudské, no, i za moje
         hriechy a bezbožnosti. Ale ma to nikdy netrápilo. Dnes som však vedel, že keď je tomu tak,
         tak aj ja mám spoluúčasť na tej všeľudskej vražde, ktorá zmárnila Božieho Baránka. No, On,
         dobrý Pastier, prišiel, aby hľadal a spasil to, čo bolo zahynulo. On si ma vzkriesil a keď
         som Ho prosil, dal mi odpustenie všetkých vín, dal mi seba samého. Keď som Ho zavrel do
         svojho srdca, mal som zrazu nový život. Jeho čistota a nevinnosť bola mi darovaná. Tak
         stratený hriešnik našiel Spasiteľa a dobrý Pastier svoju stratenú ovcu. Vaše viny sú veľké,
         to pripúšťam. A že vás tlačia, verím práve preto, že už nikdy nemôžu byť odčinené. Ani Boh
         by ich nemohol odpustiť, keby za ne, smrťou zločinca, nebol na kríži zomrel Jeho svätý,
         čistý Syn, Baránok Boží. On tak sňal hriechy sveta a na to bol daný ľudstvu, aby odpustenie
         hriechov prijal skrze Neho každý, ktokoľvek by uveril v Neho.“
   </p>
   <p>
    V izbe stíchlo slávnostným tichom. Sväté nedeľné ráno skláňalo sa k nám. Zápoľa mal
         zopäté ruky vyložené na stole, hlavu položenú na nich. Zrazu ju zdvihol.
   </p>
   <p>
    „Myslíte, pán učiteľ, že každý z nás, ktorí sme tam tak hrozne zhrešili, mohol by
         dosiahnuť odpustenie u Boha? Aj tí, ktorí nás do tej vojny nahnali? Ktorí ju vyvolali?“
   </p>
   <p>
    „Všetci, bratu! Každý, kto toho zabitého Baránka prijme od nebeského Otca a uverí v Neho
         ako vo svojho Spasiteľa, bude spasený. No, o nich teraz nejde, dnes ide o vás. Počujte,
         zaspievam vám jednu vážnu pieseň:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Padni pod krížom, ach, na Golgote,
        </em>
       </span>
       <span class="emphasis">
        <em>
         padni pod krížom, tam miesto tvoje,
        </em>
       </span>
       <span class="emphasis">
        <em>
         tam zanes ťarchu, bude ti sňatá,
        </em>
       </span>
       <span class="emphasis">
        <em>
         tam stíchnu všetky úzkosti, boje.
        </em>
       </span>
       <span class="emphasis">
        <em>
         Padni pod krížom, ach, na Golgote,
        </em>
       </span>
       <span class="emphasis">
        <em>
         tam podlož srdce ranené svoje,
        </em>
       </span>
       <span class="emphasis">
        <em>
         nech padá naň krv tá čistá, svätá,
        </em>
       </span>
       <span class="emphasis">
        <em>
         v nej leží všetko lekárstvo tvoje.
        </em>
       </span>
       <span class="emphasis">
        <em>
         Padni pod krížom, ach, na Golgote,
        </em>
       </span>
       <span class="emphasis">
        <em>
         objím klincami preklané nohy,
        </em>
       </span>
       <span class="emphasis">
        <em>
         počuj, čo vraví tá láska svätá:
        </em>
       </span>
       <span class="emphasis">
        <em>
         „Ja ťa milujem, hriešnik úbohý.“
        </em>
       </span>
      </span>
     </p>
    </div>
   </p>
   <p>
   </p>
   <p>
    Neraz som spieval tú pieseň, no nikdy ešte neznela mi tak svätokrásne, mocne a sladko.
         Bola ako povrázok milovania, o ktorom hovorí Pán: „Ťahal som ich povrazmi lásky!“ Už pri
         prvom verši klesol Zápoľa na kolená. Keď som skončil, nasledoval som ho. Bolo to sväté
         ráno, to ráno nedeľné, ráno vzkriesenia. Stojac na svätej pôde, nemám slov, ktorými by som
         ho opísal. Pastier našiel svoju ďaleko zatúlanú ovečku, ležala v hlbokej priepasti, zranená
         ostrým tŕním. Príšerná tma ju objímala, povíchrice a orkány leteli nad ňou. Pre túto zem
         bolo všetko stratené, žalosť, ktorú pero neopíše, zvierala srdce človeka a naraz prišlo
         odpustenie a pokoj, hlboký pokoj ako potok. Ó, bol to pre človeka nevídaný, neslýchaný
         hosť!
   </p>
   <p>
    „On mi odpustil, On ma prijal!“ znelo z bledých pier môjho brata, prv, než ma opustil,
         aby v samote, uprostred krásnej, jesennej prírody priblížil sa k Bohu.
   </p>
   <p>
    *
   </p>
   <p>
    Keď som sa v tú nedeľu odpoludnia vrátil z Váľkoviec, kde som po službách Božích išiel
         pánu farárovi povedať, že pre svojich žiakov zariadim nedeľnú školu, a predostrieť mu
         program a poriadok svetového zväzu nedeľných škôl, našiel som našu menšiu učebňu plnú
         susedov a susediek. Sedeli okolo Zápoľu a on im veľmi pútavo rozprával o tej veľkej,
         bratskej ruskej zemi. Jeho príťažlivá, bledá tvár stala sa ešte zaujímavejšou, tým
         zvláštnym odbleskom pokoja na čele a prívetivej láskavosti okolo perí.
   </p>
   <p>
    Nálada bola taká príjemná, že mne ľahko padlo vysvetliť, že na budúcu nedeľu začnem
         nedeľnú školu, v ktorej s deťmi budeme rozoberať biblické histórie a budem ich učiť
         spievať.
   </p>
   <p>
    „No tak čo, bratu,“ spytujem sa v pondelok s úsmevom, „necháte ma pracovať samého?“
   </p>
   <p>
    „Nie, pán učiteľ. Keď na smrť chorý človek našiel lekára i liek, nemôže iných k tomu
         lieku neviesť. No, jedno musím ešte povedať: Nežil nikdy dobrý, nevinný, spravodlivý
         Zápoľa; to som sa včera mýlil. „Vy ste boli onoho času bez Krista, mŕtvi vo vinách a
         hriechoch,“ platilo aj o ňom.“
   </p>
   <p>
    Podal som mu ruku. Stisli sme si ich vrelo. Odvtedy žijeme tu spolu ako bratia. Chcel
         som, aby sme sa vzájomne menovali len menami, no on nepristal, a dal také platné dôvody, že
         som musel uznať. Ach, akú pomoc daroval mi Pán v ňom, mojom Martinkovi! Tak ho totiž volajú
         všetci Topoľovčania, prečo nie ja? Musel som mu ukázať, ako má ten malý drobizg preúčať.
         Snaží sa riadiť podľa nášho terajšieho, zlepšeného spôsobu, ale nemožno, aby nepripojil
         svoj originálny. Deti ho majú rady. Hovorí ich nárečím, zná spôsob ich života. Mne značne
         prekáža, že som vlastne nikdy s ľudom nežil. Nie som zo sedliackeho rodu, a tak sa ešte len
         musím vžívať do duševných poryvov
    <sup>
     [
     <a class="footnote" href="#ftn.d56e933" name="d56e933">
      10
     </a>
     ]
    </sup>
    kopanického, dedinského človeka. Keď jemu malí filozofi predkladajú otázku, na
         každú nájde trpezlivo odpoveď. Že za každú, pekne napísanú plnú tabuľku alebo stranu v
         písanke dostanú deti za odmenu rozprávku, netak sa usilujú! Keď príde čas, aby sme sa
         zamenili, prevezmem malých neposedov tak pekne utíšených, že môžem nadviazať a získať si
         ich celú pozornosť. Začínajú aj mňa mať rady. Tých väčších ovláda Zápoľa ešte skôr.
         Rozpráva im tak pútavo, ani čo bys’ tlačil, že by som sa sám najradšej posadil medzi nich a
         počúval. Keď idú, aby sa na čerstvom vzduchu pohrali, aj keď on hrať sa s nimi nemôže, im
         stačí, keď sa on len na nich díva a vysloví kedy-tedy spokojnosť, alebo povel. Učí ich hry
         už zabudnuté, ktoré sa dakedy hrávali ich otcovia.
   </p>
   <p>
    Počasie sme mali veľmi pekné. Dostal som od kolegu Miloslava návod, ako spríjemniť deťom
         počtovanie. Učiť ich vraj vonku, v prírode, mimikou, pochodovaním a pritom rátaním. Použili
         sme na to hodiny telocviku i ručných prác. Dá môj Pán, že sa im myseľ otvorí. Veď sú to
         deti — okrem daktorých úbožiačikov, dedične zaťažených — rad radom nadané. Naša prvá
         nedeľná škola netak sa všetkým páčila. Prišli sviatočne poobliekané a vážne, zvedavo si
         posadali. Odsek Slova Božieho začínal sa práve históriou Samuelovou a dalo sa krásne
         nadviazať i na detstvo Syna Božieho.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e825" name="ftn.d56e825">
        7
       </a>
       ]
      </sup>
      <span class="emphasis">
       <em>
        prevrat (po prevrate)
       </em>
      </span>
      — po roku 1918
     </p>
    </div>
    <div class="footnote">
     <p>
      <sup>
       [
       <a class="para" href="#d56e844" name="ftn.d56e844">
        8
       </a>
       ]
      </sup>
      <span class="emphasis">
       <em>
        štvrtok
       </em>
      </span>
      — voľný čas pre mňa = v čase napísania textu (1931)v
               ľudových školách (terajších základných) bol štvrtok feriálnym (= voľným) dňom
     </p>
    </div>
    <div class="footnote">
     <p>
      <sup>
       [
       <a class="para" href="#d56e854" name="ftn.d56e854">
        9
       </a>
       ]
      </sup>
      <span class="emphasis">
       <em>
        svetová vojna
       </em>
      </span>
      — tu: prvá svetová vojna
     </p>
    </div>
    <div class="footnote">
     <p>
      <sup>
       [
       <a class="para" href="#d56e933" name="ftn.d56e933">
        10
       </a>
       ]
      </sup>
      <span class="emphasis">
       <em>
        poryv
       </em>
      </span>
      — citové hnutie, city
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e943">
       </a>
       3
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Jesenné hmly ako strieborné závoje stlali sa po horách. Padali slnkom prežiarené do
         dolín, omotávali borové háje i bujno zelené lúčiny. Snúbili sa s bystrými vodami potoka. V
         prírode vládla tá tajomná doba, keď sa už život končí a blíži sa odpočinok, sen.
   </p>
   <p>
    Veď končil sa október. Už prešlo temer osem týždňov, čo moje nohy prekročili Topoľovské
         údolie. Bol zase štvrtok, voľný čas i pre mňa. Nemal som ho posiaľ mnoho, veď i keď mi môj
         Pán krásne pomáha vpraviť sa do zverených úloh, vidím, že sa mi otvára mnoho peknej, vždy
         novej práce a že netak treba šetriť časom, aby vystačil.
   </p>
   <p>
    Vybral som sa na prechádzku a zároveň v ústrety Zápoľovi, ktorého úradne odvolali do K.
         Konečne začali sa zaujímať o človeka, ktorého, hoci ešte žil, boli už pred rokmi pochovali.
         Jeho dedovizeň prevzali do opatery sirotské úrady, a keď sa ten človek vrátil živý, ani sa
         len nik nespýtal, či má kúsok chleba. Však domovská obec hneď ohlásila, že je tu a pán
         doktor to svedectvom potvrdil. Ba, myslel som, kráčajúc, čo asi teraz urobili. Vydajú mu
         jeho majetok? Keď áno, bude mať silu, zaujať sa toho, iste spustnutého hospodárstva? A ako
         si zadováži popredané hospodárske náradie? Veď jeho rodný dom stál tu pustý a prázdny
         zvnútra i zvonku.
   </p>
   <p>
    Ach, a bola tu ešte iná, dôležitejšia vec! Čo bude s jeho rodinnými pomermi? Veď má i
         ženu i syna. Veď keď žije, druhé ženino manželstvo je neplatné. Alebo je?
   </p>
   <p>
    Nehovoril som s ním o tejto, pre neho tak bolestnej záležitosti, aby som ho zbytočne
         nerozčuľoval, no, teraz, keď sa vráti, už musím. Susedia o tom medzi sebou často hovorili a
         podrichtár Hladký mi včera hovoril, že to tak už ďalej vôbec nemôže zostať.
   </p>
   <p>
    Zostal som na vŕšku, oprel sa o prostredný z troch stromov pri chodníku, a hľadel dolu
         na cestu, čo sa vinula dolinkou cez háj popri bujnom potoku, a po ktorej Zápoľa musel
         prísť. Ešte len druhý deň som bol bez neho a netak mi všade chýbal! Bolo mi bez neho
         smutno, clivo. Tá tichá, bledá tvár, už nie opadnutá, opeknievala, pravidelnými rysmi,
         čistým, mysliteľským čelom, mlčanlivo zavretými perami a smútkom v hlbokých očiach.
         Pripomínala mi knihu tajomstva. Chýbala mi na každom kroku. Tuším som ešte nikdy nikoho tak
         nemiloval, ako milujem tú vnútornú bytnosť svojho brata.
   </p>
   <p>
    Mám bratov, sestry, čo spolu so mnou prijali Pána Ježiša a On im dal moc byť deťmi
         Božími. Spája nás úzky zväzok. Listy, ktoré si z času na čas vymieňame, sú mi netakou
         posilou. Však i tieto zápisky píšem preto, že sme si vzájomne sľúbili popísať, ako nás Pán
         Ježiš viedol v prvý rok nášho verejného účinkovania. Aby sme videli, či smel a mohol
         vykonať skrze nás niečo pre seba a svoje kráľovstvo. Ale spojivo so Zápoľom je celkom iného
         druhu. Snáď preto, že on je ako tá jeseň okolo mňa, a ja som už od detstva jeseň miloval.
         Snáď je to i tá okolnosť, že mi ho Pán Ježiš dovolil zachovať telesne pri živote, aby si ho
         On mohol vzkriesiť k novému, večnému životu.
   </p>
   <p>
    Zápoľa nikdy nehovorieva o sebe. Ale vždy vidím, cítim pri ňom nový, Boží život, hlboký
         pokoj, plynúci z odpustenia hriechov, ktorý od toho nedeľného rána naplňuje jeho osamelé
         srdce. Vidím, ako sa mu Slovo Božie stáva pokrmom. Venuje mu každú voľnú chvíľu. Bývame
         ešte vždy spolu v jeho izbe, hoci by som už mohol bývať vo svojej, ale je nám tak dobre
         spolu. Keď si večer ticho čítame pri jednej lampe a svetlo padá mu na tvár, pripomína
         človeka, dlho moreného smädom, prišlého k prameňu, z ktorého nemôže prestať piť. Dakedy mi
         predloží otázku. Ak môžem mu dať odpoveď, veľmi ma to teší. A keď nemôžem, hľadáme ju, aj
         nachádzame spolu v Knihe kníh. Zakúšam, že môj Pán sedí pri nás, ako sedel v Emaus a
         vysvetľuje nám Písma. Krásny je to výrok: „Všetkých bude učiť Boh!“
   </p>
   <p>
    Ako som už podotkol, mohol by som bývať vo svojej izbe, veď je zariadená. Dal som si u
         Sýkoru spraviť ten najnutnejší nábytok: posteľ, skriňu, stôl, stoličky, neveľkú policu na
         knihy. Od chudobnej tkáčovej ženy kúpil som hodne pokrovcov, keď mi ich ponúkala; pri
         kachliach, z oboch strán, spravil mi Zápoľa malú lavičku. Posteľ i stôl mám zakryté
         prikrývkami čerešňovej farby. A mám aj záclony! Biele na zastretie okien a nad nimi pekne
         farbisto vyšívané drapérie.
    <sup>
     [
     <a class="footnote" href="#ftn.d56e969" name="d56e969">
      11
     </a>
     ]
    </sup>
    Netak sú mi vzácne, veď mi ich vyšili moje sestry a kolegyne vlani k
         narodeninám. Vraj ľúbim pekné veci, aby som ich mal, až budem samostatný. Nech sám Pán
         Ježiš im oplatí ich sesterskú lásku.
   </p>
   <p>
    Babička Zápoľová ma prosila, či by som do tej novej postele — keď tam i tak perín nemám
         — nedovolil položiť cez zimu dcérine druhé periny. Keď vraj začne v zime v izbe variť, tá
         smaha im vždy škodí. Dovolil som rád, aspoň posteľ nie je prázdna. Navliekla na ne čisté
         obliečky, ak by som vraj tak dostal hosťov, môže sa v nich hocijaký pán vyspať, veď sú
         nové, z dobrého peria! Tak, keď chcem teraz nemýleno pracovať, môžem sa utiahnuť do svojej
         izby a nemýlia ma susedia, keď prídu za Zápoľom. Bolo tak, ako mi pán doktor sľuboval. Plat
         som dostal až temer po dvoch mesiacoch, zato hneď za oba, takže som si nábytok vyplatil a
         Sýkora mi ešte hotoví potrebné veci do kuchyne. Mojich sto korún stačilo, kým som dostal
         tých dvesto. Z tých ešte dnes míňame. Dobrý je môj nebeský Otec, On sa o nás staral a aj
         naďalej bude starať. Ja Mu verím! Ako som tak stál opretý o štíhlu brezu a mysľou letelo
         všetko to, čo píšem, hľadeli moje oči na spomínanú cestu. Zviezli sa z hája bližšie.
         Neďaleko potoka bol maličký polostrovček, na ňom dakoľko stromov, pod nimi dva uťaté pne,
         na ktorých sme už dva razy so Zápoľom sedeli. Tam strojil som sa i teraz na neho čakať. Ale
         zamýšľaný krok vystal, miesto nebolo prázdne.
   </p>
   <p>
    Uprostred strieborných hmiel a slnkom, čo strojilo sa už zapadať, objatá, sedela na
         jednom z pňov, o mohutnú jelšu opretá, bytosť, ktorá silne pripomínala túto krásnu jeseň.
         Jednoduché čierne šaty polo pánskeho, polo remeselníckeho strihu objímali štíhlu, bárs
         statnú postavu. Z hlavy zviezol sa jej čierny hodvábny ručník. Jeho čerň a lesk vrhali
         bledú tôňu na tvár. Táto v nežnej pravidelnosti s máličko naružovelou pleťou pripomínala
         skôr krásny i tajuplný obraz skorej jesene. Mohla mať tak asi do tridsať rokov. Podlhovasté
         pod čistým, bielym čelom ležiace oči, hľadeli upreno na chodník vinúci sa hájom, akoby i
         ona tam stadiaľ dakoho alebo dač čakala. Vedľa seba mala položenú kapsu i dáždnik. Topánky
         niesli stopu prachu, išla iste pešo zo Z. od stanice. Kto bola a kam išla? Mimovoľne by si
         sa spýtal: „Čo skrývaš v duši, úbohá pútnička, že taká hĺbka smútku odzrkadľuje sa ti v
         celej bytosti? Stratila si iste dakoho drahého!“
   </p>
   <p>
    Výraz pekných bôľno zavretých pier akoby volal: Ach, čo, keď čo i svet prejdete, už
         nikdy a nikde sa nezídete! Zrazu tie do hájov upreté oči sa otvorili a viditeľný záchvev
         preletel postavou. Nahla hlavu dopredu, zdvihla ruky, akoby chcela vystrieť náruč, pohla
         perami, ktoré nevydali hlas. Pozrel som k hájom: čomu pripísať tú neopísateľnú zmenu výrazu
         — a srdce vo mne temer zastalo. Po chodníku, von už z hájov, čo ho posiaľ zakrývali, akoby
         tými striebornými hmlami nesený, vychádzal Zápoľa. V tej chvíli som vedel, kto to sedí na
         ostrovčeku, kto to na neho čaká. To že bola ona? Tá nad zem a nebo drahšia jeho žena, ktorá
         medzi seba a neho postavila druhého muža? Ona že mu zrušila vernosť? Ona že zradila ich
         lásku? Nemožno. Veď to, čo teraz z celej polonarovnanej bytosti žiarilo sťa prúd slnečných
         lúčov, bola nielen po hrob, ale až za hrob siahajúca láska. Akokoľvek veci stáli a proti
         nej svedčili, ona ho ešte dnes veľmi milovala. Jej srdce mu bolo verné.
   </p>
   <p>
    Zľakol som sa, čo bude s ním, až zdvihne oči, až ju uvidí. Už ju videl, bo zastal a
         akoby zmeravel. Okamih poznania, okamih stretnutia, kto vás podá? Slovo na to nestačí. Aká
         hlboká to bola láska, ktorú môj tichý, bledý brat v srdci skrýval, videl som teraz. Vystrel
         náruč, pokročil. „Dorka!“ počul som ho zavolať. „Martinko môj, predsa mi len žiješ!“ prišla
         odveta. Ach, ale dvaja, tým najužším zväzkom vzájomnej lásky spojení, hriechom ľudským na
         dlhé roky rozdelení manželia, nespočinuli si v objatí, bo z oboch strán prišlo zaiste desné
         vytriezvenie.
   </p>
   <p>
    Zápoľova náruč klesla a ona, akoby sa pod zem chcela skryť, tak sa znovu schúlila na
         starom pni. Jej duševná bolesť bola iste taká veľká, že jej spôsobila až telesnú muku. Ach,
         a veď jeho to mohlo o život pripraviť! Prežíval som ten hrozný okamih s nimi. Zbehnúc dolu
         chodníkom krytý krami na ostrovčeku, počul som jej polohlasný zúfalý záston: „Ó, by sa tá
         zem otvorila a skryla ma, nešťastnú!“
   </p>
   <p>
    Zápoľa, ako som sa obával, neklesol. Po okamihu, keď si zopätými rukami zakryl tvár,
         pristúpil k druhému pňu a sadol si. Okamih mlčania zdal sa mne samému večnosťou. Už som
         chcel vystúpením urobiť tej muke koniec. Vtom sa ona narovnala a priamo pozrela do tichej,
         bledej tváre svojho muža. Oči sa im stretli. Tak, ako ona hľadela, nepozerá vina!
   </p>
   <p>
    „Prišla som sa presvedčiť,“ začala jednoducho, akoby medzi okamihom — keď posledne
         hovorili spolu, a dnešnou hodinou — neležala svetová vojna s jej zhubou, roky zajatia s
         jeho ťarchou, „áno, prišla som sa presvedčiť, či tá správa, že si sa vrátil živý, ktorú sme
         dostali, je naozaj pravá. Vidím ťa živého, vidím, ale čo z toho, keď mojou vinou sme tak
         rozdelení, že ma nemôžeš k srdcu privinúť!? Zakúsil si iste mnoho zlého cez tie roky, to
         najhoršie ťa čakalo v rodnej obci. A ja som ti spôsobila to, že ťa nik doma nevítal, ani
         žena ani dieťa ani domov. Ruská cudzina nebola smutnejšia a ťažšia ako táto topoľovská.
         Roky udržiavala ma pri živote nádej na toto naše stretnutie a na chvíľu, keď ti dovediem
         nášho Janíčka, a hľa, takto som sa postarala o tvoje privítanie! Vidím, že ty napriek mojej
         krivde ma ešte miluješ, tak, ako ja milujem len teba, a preto práve myslím, že najväčší
         zármutok spôsobilo to povedomie, že som ťa prestala milovať, že som ti zrušila vernosť a
         lásku,“ zastala trochu v bolestnej reči a Zápoľa zakrútil hlavou: „Žena je priviazaná k
         mužovi zákonom, len kým muž žije. Ty si roky pred svetom bola vdovou, než si sa vydala, a
         tak si mi vernosť nezrušila.“
   </p>
   <p>
    „Myslíš? Na úradoch mi povedali to isté,“ prisvedčila smutno. „Ďakujem ti, že ma ani ty
         neviníš z nevernosti. Prišla som ťa odprosiť. Beriem celú vinu z toho, čo sa stalo, na
         seba. Ničím sa nejdem opekňovať, ale to jedno nemôžem preniesť: že si ty právom môžeš
         myslieť, ako by sa mne bolo chcelo vydávania a druhej lásky vtedy, keď si ty znášal muky
         zajatia. Preto som ťa prišla pekne poprosiť, či by som ti smela vyrozprávať, ako sa to
         všetko stalo.“ Toľko úzkostnej prosby ležalo v jej oku i hlase, že Zápoľa mimovoľne siahol
         po jej ovisnutej pravici a zavrel ju do svojej.
   </p>
   <p>
    „Veľmi rád ťa vypočujem, Dorka, len povedz všetko.“
   </p>
   <p>
    „A budeš mi veriť?“
   </p>
   <p>
    „Áno, ja ti budem veriť, tak ako kedysi.“
   </p>
   <p>
    Bál som sa vyzradením svojej prítomnosti pomýliť takú dôležitú chvíľu a okrem toho,
         veľmi som túžil i sám po vysvetlení. Tak som, ležiac za kríčkami, počúval rozhovor.
   </p>
   <p>
    „Keď prišla v šestnástom roku na úrad, ba i pánovi farárovi správa o tom, že si padol na
         ruskom bojisku, všetci ľudia, počnúc od tvojej rodiny, jej verili, len ja som nemohla
         veriť. Keď tvoj tatíčko dali vybavovať pohreb a kázeň, do kostola som išla nasilu, bolo mi
         priam protivné počúvať tú odobierku. Márne ma všetci presviedčali, vo mne žila istota, že
         žiješ a prídeš, že sa nám zase vrátiš. Tatíčko z dešperácie
    <sup>
     [
     <a class="footnote" href="#ftn.d56e1002" name="d56e1002">
      12
     </a>
     ]
    </sup>
    dali sa piť. Na Janíčka, ako ho predtým mali radi, ani hľadieť nemohli od
         žalosti, že je už sirota. V gazdovstve, keď to už nemal kto riadiť ani kto pracovať, išlo
         všetko dolu vodou. Ja som im v ničom vyhovieť nemohla, tak konečne iné nezostávalo — keď
         som chcela zachrániť chlapca, aby samé hriechy nevidel a nepočul — odišla som slúžiť k
         mojej bývalej panej, u ktorej som slúžila prv, ako sme sa vzali. Mali tiež muža na vojne,
         žili len so starým pánom a volali ma k sebe. Dali mi menší plat, ale smela som si Janíčka
         vziať so sebou. Tak som žila u nich dva roky, až do prevratu. Vtedy niekoľko týždňov
         opatrovala som tvojho tatíčka, a i doopatrovala. Veľmi ľutovali, že po sebe zanechali také
         neporiadky, no bolo už neskoro. Len už Boha prosili, aby im hriechy odpustil, aj to, že sa
         tak proti Božej vôli vzopierali, keď im syna nechal zomrieť. V poslednú noc sa strhli zo
         sna a povedali: „Dobre ty robíš, dcéra moja, že neveríš v Martinkovu smrť. Práve sa mi
         snívalo, že prišiel za mnou a povedal mi: nič sa vy o mňa, tatíčko, nestarajte, veď ja
         žijem a prídem.“ Tie slová ma netak posilnili, veľmi som im verila a všetko ľahko znášala,
         aj prekonávala, keď som len mala nádej, že snáď zase prídeš.
   </p>
   <p>
    Po skončení vojny som sa zase vrátila k mojej panej, mnoho posmechu od zlých ľudí som si
         utŕžila. Ale mne nič na tom ľudskom výsmechu nezáležalo. Častovali ma ním, že sa vraj
         nechcem s umrlcom rozlúčiť. Moja pani odišla bývať do Pešti za svojím mužom, invalidom,
         ktorý tam ležal ako dôstojník uhorskej armády. Dom zamkli, kľúče i záhradu odovzdali do
         opatery mne. Zato ma nechali bývať v peknej kuchyni a dovolili, aby som používala práčovňu.
         Začala som s praním pánskych košieľ a jemného prádla. Bola som Pánu Bohu veľmi vďačná, že
         nemusím chodiť prať po domoch, mohol Janíčko vždy byť pri mne. Keď to aj niekedy bol tvrdý
         chlieb — lebo ľudia sú nesvedomití, zostávali mi dlžní — ale myšlienka, že môj Martin sotva
         sa má lepšie a že mu celú dedovizeň zachovám, keď nechám všetko v rukách sirotskej
         vrchnosti a nič, ani na chlapca ani na seba neminiem, ma posilňovala. Však, až sa on vráti,
         oni mu to potom vydajú a budeme zase spolu žiť.
   </p>
   <p>
    Až do dvadsiateho roku som sa šťastne trápila. Dolu v dome býval starý poštový úradník.
         Ten mi vždy nosil správy, keď v novinách čítal, ako sa ten, alebo onen zo zajatia vrátil,
         takí, čo ich už boli rodiny oplakali. Aj o dvoch vedel, čo sa myslelo, že v rieke niekde
         zahynuli.
   </p>
   <p>
    Raz, keď som si chystala priam plný kôš prádla na žehlenie, pribehol Janíčko, že ma
         vonku čaká akási pani. Bola to ošetrovateľka z mestskej nemocnice. Hovorila, že ju poslal
         vojak, čo tam už týždeň leží chorý. Aby som vraj prišla za ním, chce mi čosi povedať o
         mojom mužovi. Ani mi tá sestra stačiť nemohla, tak som sa ponáhľala! Ach, a on mi začal
         rozprávať, že bol tvojím kamarátom. Menoval sa Uhliarik. Opisoval, aká strašná bitka bola
         za vami, koľko mŕtvych kamarátov zostalo a že ich oni, živí, jedni na nosidlách znášali a
         druhí im vykopali spoločný hrob, kde ich potom ukladali. Iní hasili vápno a každý rad
         zaliali. Medzi tými, čo boli v poslednom rade hore, bol si vraj aj ty. On že ťa s plačom ta
         ukladal, že si bol celý tuhý, ani oči nijako ti nemohol zatlačiť. Ale ten hrob zasypať, k
         tomu vraj už neprišlo, bolo treba nepriateľa odraziť, ktorý nečakane znovu začal útočiť.
   </p>
   <p>
    Ranený Uhliarik sa dostal do zajatia. Až o mesiac zišiel sa s druhým zajatcom, ktorý
         tiež bol pri tom pochovávaní.
   </p>
   <p>
    Viem, ten vojak to myslel so mnou dobre, on ma chcel z toho môjho omylu vyviesť. Boli mu
         to v nemocnici rozprávali, že je škoda takej mladej osobe, aby cez celý život čakala na
         toho, ktorý dávno práchnivie v čiernej zemi. Áno, dobre mi chcel, ale tá jeho zvesť bola
         pre mňa horšia ako smrť. Veď všetky moje nádeje, všetko, čomu som žila, pochoval. Do údov
         akoby mi bol olova nalial, ledva som sa domov dovliekla. Nech nemám chlapca, bola by som v
         tých prvých dňoch iste hladom zomrela, veď sa mi nič nechcelo, ani jesť, ani pracovať. Celé
         noci ležala som s otvorenými očami, nič iné som nevidela, len ten veľký hrob a ako v ňom
         ležíš zasypaný.
   </p>
   <p>
    Že som tým spôsobom aj prácu, aj Janíčka zanedbala, je isté. Žila vo mne len jedna
         túžba: zomrieť a ísť za tebou. Bol to hrozný čas. Zúfalosť je strašná vec! Pri nej hriešny
         človek bojuje v srdci proti Bohu a zvíja sa ako bezmocný červík. Veď, keď už nieto nádeje,
         ako potom žiť!?
   </p>
   <p>
    Že mi ľudia prestali prácu nosiť, kto by sa im divil? Však ležala neopraná u mňa. A ak
         som aj oprala a ožehlila, už to bolo len tak ledabolo. Raz, keď som posledný kúštik chleba
         bola dala Janíčkovi — už som pre nás nevarievala, nebolo ani z čoho! — ako som tak sedela
         pri okne bez práce, bárs jej dosť neskončenej ležalo okolo mňa, prišiel si pre svoje, už
         týždeň oprané košele železničný skladník, Hájek. Bol to môj najlepší zákazník, prádlo mi
         posielaval po vartášovom
    <sup>
     [
     <a class="footnote" href="#ftn.d56e1022" name="d56e1022">
      13
     </a>
     ]
    </sup>
    chlapcovi, ale platiť vždy prišiel sám, nikdy nezostával dlžný, ani sa nejednal
         ako tí druhí. Jeho vždy vážna tvár sa vždy odlišovala od všetkých druhých. Okrem slova
         pozdravu mnoho rečí nenašíril. Janíčko ho mal rád, aj on mu vždy niečo doniesol, nejaké
         ovocie, alebo obrázok.
   </p>
   <p>
    Vtedy, keď vyplatil za prádlo, a sám si ho do papiera zabalil, že si preň chlapca pošle,
         zastal zrazu predo mnou.
   </p>
   <p>
    „Čo vám je pani Zápoľová?“ spytuje sa sústrastne. „Ste snáď chorá, alebo čo sa vám
         stalo? Mali ste vždy taký pekný poriadok okolo seba, takú dobrú prácu ste konali, váš
         chlapec bol ako kvet, dnes je, chudák, celý špinavý, so zlými kamarátmi behá…“
   </p>
   <p>
    Mňa akoby bol nožom pichol, tak som sa z tej strnulosti prebrala.
   </p>
   <p>
    „Počul som, že vy jediná neveríte v smrť svojho muža; vážil som si vás pre vašu vernú
         lásku, ktorú mu zachovávate vo svojom srdci. Ak naozaj žije a prišiel by, čo by na toto na
         všetko povedal?“
   </p>
   <p>
    „Už je jedno!“ On sa nám nevráti! Predsa ho len tam zahrabali! Roky som verila, čakala,
         no, už sa ho nedočkám. Všetky moje modlitby boli márne, niet tam hore nikoho, kto by nás
         počúval.“
   </p>
   <p>
    Prerývane so zúfalým plačom, vyrozprávala som mu všetko. Chcel ma potešiť, že veď bude
         večný život a raz že sa pred Bohom zídeme. Hriešne, zlé to boli slová, ktorými som mu
         odpovedala. Nemôžem, nechcem ich opakovať. No, on vážne zakrútil hlavou: „Nehovorte tak
         rúhavo, ste predsa evanjelička, znáte Slovo Božie, že je tam napísané: bez viery v Kristovo
         zmŕtvychvstanie — a tak aj naše, — sme najbiednejší zo všetkých ľudí. Mňa vychovali pobožní
         rodičia. Kým som bol doma, ich viera bola aj mojou vierou. No, keď som prišiel medzi svet a
         na vojenčinu, stal sa zo mňa zrovna taký neverec ako z druhých. Keď ale pri návrate domov
         namiesto nevesty, ktorú som tak miloval, ako vy vášho muža, privítal ma už len jej hrob,
         vtedy som zakúsil, že bez viery vo vzkriesenie a stretnutie človek je tým najbiednejším
         tvorom na zemi. Boh je milosrdnejší, ako si my myslíme. On mi dal to, že som uveril vo
         večný život a to mi uľahčilo ďalej žiť. Uverte aj vy, že váš Martin zase príde, že sa s ním
         stretnete, i ten svoj veľký zármutok prenesiete ľahšie.“
   </p>
   <p>
    Nuž, Boh je skutočne dobrý a milosrdný, nezabil ma za moje rúhanie. Začala som aj ja
         veriť, že sa ešte raz stretneme. Ale moje zdravie bolo tou žalosťou podkopané. Už som
         nevládala nás oboch živiť. K tomu ešte predala moja pani svoj dom, práve vtedy, keď som
         bola taká bez seba. Ten, kto ho kúpil, dal nám hneď výpoveď. Platiť bývanie som nevládala.
         Tak som chcela Janíčka zaviesť strynkej — strýčko Zápoľa boli už zomreli — vedela som, že
         oni mi ho opatria, a sama chcela som ísť dakde slúžiť, hoci sa mi zdalo, že to neprežijem,
         keď sa musím ešte aj s Janíčkom rozlúčiť.
   </p>
   <p>
    Hájek od toho nášho prvého rozhovoru častejšie mi vo všeličom poradil a obzvlášť na
         Janíčka dával pozor, aby sa celkom neskazil. Keď som sa mu zverila so svojím posledným
         úmyslom, podoprel si hlavu do rúk — dlho tak sedel — zrazu vstal a hovorí: „Čo sme mali oba
         na svete najdrahšie, nás opustilo. Ja som sa nikdy nestrojil ženiť, vám práve tak nie je do
         vydávania, no, snáď nám obom bude ľahšie žiť, keď sa zoberieme. Moja samota pominie, keď sa
         budem mať o koho starať, a vy sa nemusíte rozlúčiť s chlapcom. Mám vaše dieťa rád a rád by
         som ho Zápoľovi vychoval, aby sa mohol z neho radovať až sa raz večne zídeme. Uvažujte nad
         tým, o týždeň mi dáte odpoveď.“
   </p>
   <p>
    Odišiel, a pre mňa nastal týždeň plný bezsenných, preplakaných nocí a v hrozných
         úzkostiach strávených dní. Ešte prv než skončil, dala som si Hájka zavolať. Povedala som
         mu, že mu nemôžem podať ruku, lebo som chorá, blízka smrti, že by mal so mnou len trápenie
         a moja sirota by potom zostala alebo jemu úplne na starosti, alebo predsa len úplne
         opustená.
   </p>
   <p>
    No on — keď ma videl v takej telesnej biede — povedal slová, ktoré ma premohli: „Z tej
         duše by som vám rád pomohol, no vás oboch sa môžem len tak zaujať, keď mi podáte ruku k
         manželskému zväzku. Hotový som vás alebo vyopatrovať, lebo doopatrovať. Váš chlapec môže
         byť mojím chlapcom, keď mi ho poručí moja žena, a potom mi ho nebude môcť vziať ani
         sirotská vrchnosť.“
   </p>
   <p>
    Ach, Martinko, mne bolo tak akoby som dnes-zajtra mala zomrieť. Nádej, že náš chlapec
         bude mať ochranu, prinútila ma Hájkovi sľúbiť. A tak som sa s ním dala zosobášiť. Boli sme
         sobášení v Čechách, v jeho rodisku; tam ma potom v ťažkej chorobe opatrovali dva mesiace
         jeho matka a sestry. Sú to veľmi dobré duše, ich láska mi nedala zomrieť.
   </p>
   <p>
    Keď potom Vojtech prišiel pre mňa, dal sa zatiaľ preložiť do H., kde nás ľudia predtým
         neznali. Cítila som sa jemu i jeho rodine tak zaviazaná za seba i za Janíčka, že som sa
         netak usilovala robiť všetko možné, aby bol odmenený. Veľmi som si ho musela vážiť. Mala
         som ho rada ako toho najlepšieho brata. Privykla som na myšlienku, že teba už na zemi nikdy
         neuvidím. Srdce ma prestalo za tebou bolieť, ale milovať teba a len teba prestať nemohlo.
         Ani keď sme už s Vojtechom mali synáčika, ani vtedy nie. On pri mne a pri našich deťoch
         zabudol aj na svoju mŕtvu nevestu, ja som zabudnúť nemohla.
   </p>
   <p>
    A keď prišla správa, že si sa vrátil, že sen tvojho tatíčka predsa len bol pravdivý a
         moja verná istota tiež, nemohla som na Vojtecha a môjho Venouška ani pozrieť. Veď div som o
         rozum neprišla hrôzou, že ty si sa vrátil a ja nemôžem, nesmiem s jasotom bežať za tebou do
         Topoľovej. Čo cítil Vojtech, ktorý to tak dobre myslel s nami a pritom ma na taký hriešny
         skutok naviedol!“
   </p>
   <p>
    „Úbohá žena,“ zažalostil som ja vo svojom úkryte.
   </p>
   <p>
    „A kto vám poslal tú zvesť?“ prehovoril konečne Zápoľa zlomeným hlasom.
   </p>
   <p>
    „Bolo to v novinách. Ako si prišiel domov. Aj ako si zdanlivo mŕtvy ležal na slame vo
         svojom pustom domove, usmrtený žiaľom nad mojou nevernosťou a ako ťa ten cudzí pán prebral
         k životu a vzal k sebe a že teraz chorý ležíš u neho. — Už som ti všetko povedala,
         Martinko, veríš mi, že bolo tak ako hovorím?“
   </p>
   <p>
    „Verím, Dorka, ste oba nevinní. On si vzal ženu, ktorá podľa úradného hlásenia už štyri
         roky bola vdovou. Ty si chcela zachrániť naše dieťa. Áno, vy ste oba nevinní, Pán Ježiš to
         vie.“
   </p>
   <p>
    „Ach, Martinko, ale ja som predsa nemala privoliť, mala som radšej zomrieť. Nech mi ten
         vojak nerozpráva, že ťa sám kládol do hrobu, nikdy by som nebola uverila, že ťa čierna zem
         prikrýva. Ó, prečo, prečo ma len oklamal…“ zahorekovala nevýslovne bolestne.
   </p>
   <p>
    „Neoklamal ťa, Dorka,“ vyhovára Zápoľa. „Uhliarik bol naozaj mojím dobrým kamarátom. On
         ma našiel na bojisku keď zbierali našich ranených a mŕtvych. Že ležím len v strašnom kŕči,
         ktorý sa mi už druhýkrát opakoval v tej vojne, vyvolaný hrôzami, o tom nevedel. Nevedel, že
         cítim, ako ma nesie, počujem, ako nado mnou plače a že mi pôsobí veľkú bolesť násilným
         zatláčaním očí.
   </p>
   <p>
    Keď ma položil už na mŕtvych kamarátov, zúfale som sa namáhal dať najavo, že žijem. Vtom
         strhol sa alarm,
    <sup>
     [
     <a class="footnote" href="#ftn.d56e1070" name="d56e1070">
      14
     </a>
     ]
    </sup>
    ktorý vojsko odvolal. Museli nás nechať v tom otvorenom hrobe, pretože
         nepriateľ spravil nečakaný protiútok. Mňa však pekelný rev strojových pušiek a hrozný úder šrapnela,
    <sup>
     [
     <a class="footnote" href="#ftn.d56e1076" name="d56e1076">
      15
     </a>
     ]
    </sup>
    strhnuvšieho skalu, tak predesil, že som sa prebral a z hrobu vyskočil a utekal
         slepo, kam ma oči viedli.
   </p>
   <p>
    Keď po krátkom čase bol nepriateľ zahnaný a naši v podvečer vrátili sa ku svojej práci,
         prinášajúc ešte nových mŕtvych, vykonal poľný kňaz pohrebný obrad nad vojakmi, ktorých mená
         mal na zozname. Medzi nimi bolo aj moje. Nikto nemohol poznať ani spozorovať, že chýbam.
         Mňa našlo ruské vojsko medzi svojimi ranenými a vzalo so sebou do zajatia. No, poď, Dorka,
         poďme k strynkej, po ceste sa môžeme ďalej rozprávať.“
   </p>
   <p>
    Vstali oba a o chvíľu som ich videl vychádzať k tým trom stromom. Prešli popri kríčkoch,
         kde som ležal, bez toho, aby ma zbadali. Mali o čom premýšľať, takže zabudli na celý svet!
   </p>
   <p>
    Keď zmizli za vŕškom a vchádzali do doliny, vstal som aj ja, ale bolo už pozde, keď som
         sa vrátil domov. Zápoľa pripravoval moju večeru. Vravel, že on už večeral u strynkej. Bol
         iba trochu bledší, ináč nebolo badať na ňom, akú hodinu má za sebou. Priniesol mi poštu; v
         nej bol list i peniaze na zaokrytie trov, ktoré sme mali s opravou školy, aj balík
         školských pomôcok. Keď mi to rozkladal na stole, videl som, ako sa mu triasla ruka. Tu mi
         napadlo, prečo vlastne chodil na úrad. Vedel som, že sa ho musím spýtať, kedy prišiel, bolo
         by mu moje mlčanie iste divné. No, pozrel na mňa, akoby chcel prosiť: nepýtaj sa!
   </p>
   <p>
    „Ste unavený, brat,“ vravím ospravedlňujúc sa, „až ráno mi poviete. Radšej si poďme
         prečítať Slovo Božie.“
   </p>
   <p>
    Prisvedčil vďačne.
   </p>
   <p>
    Otvoril som žalm 121:
   </p>
   <p>
    „Pozdvihujem svoje oči k horám, odkiaľ mi prichádza pomoc. Moja pomoc je od Hospodina,
         ktorý stvoril nebesia aj zem.“
   </p>
   <p>
    Mám ten žalm veľmi rád, ale ešte nikdy neznel mi tak krásne, tak potešiteľne ako teraz,
         keď som ho čítal človeku, ktorý nemal na zemi ani pomoci, ani východu z priepasti súženia,
         do ktorej upadli jeho srdce i duša.
   </p>
   <p>
    Položil ruky zopäté k modlitbe na stôl, oprel hlavu o ne. „Nedopustí, aby sa pohla tvoja
         noha,“ čítam ďalej, „nedrieme tvoj strážca. Hľa, nedrieme a nespí ten, ktorý chráni
         Izraela.“ Najpotešiteľnejšie mi zneli posledné slová: „Hospodin ťa bude ochraňovať, keď
         budeš vychádzať i vchádzať, od teraz až na veky.“ No, ucítiac, že sa nemôžeme spolu modliť,
         kým nezvie, že znám, čo cíti, položil som mu ruku na plecia a povedal niekoľkými slovami,
         že viem, kto s ním prišiel k strynkej.
   </p>
   <p>
    „Teda vy už viete pán učiteľ, že ona bola i je nevinná,“ povráva temer radostne.
   </p>
   <p>
    „Áno, sláva Pánovi, oni sú nevinní, ale čo teraz?“
   </p>
   <p>
    „To ešte neviem! Modlite sa so mnou, aby mi Pán Ježiš zjavil svoju vôľu. Idúc domov,
         myslel som, že ju mám úplne jasnú pred sebou. Tam mi povedali, že si Hájek vzal moju ženu,
         keď už boli prešli štyri roky od úradného potvrdenia mojej smrti. A o tri roky mala vraj
         každá žena nezvestného muža právo vydať sa. Je teda Hájkov sňatok taký zákonný, ako bol
         môj. On mi ženu vrátiť nemusí, keď už majú i syna, no ani zadržať mi ju nesmie, keby sa ona
         chcela ku mne vrátiť. Ona si vraj môže voliť, ktorého si zvolí, ten zostane jej zákonným
         mužom. Bol som odhodlaný napísať list a poslať im obom, že sa svojich práv zriekam, len
         chlapca aby mi vydali. No ona prišla.“
   </p>
   <p>
    Vystrel temer preľaknuto obe ruky voči mne. „Majte zmilovanie, pán učiteľ, som slabý,
         hriešny človek. Nekrieste to, čo som s toľkou bolesťou idúc domov pochoval: svoju veľkú
         lásku k nej a s ňou spojenú túžbu po rodinnom šťastí a domove.“
   </p>
   <p>
    „Prečo by ste tieto oprávnené túžby museli pochovať?“ divím sa. „Vravíte, že ona má
         právo rozhodnúť. Som presvedčený, že ona rozhodne zostať pri vás. Ako by vôbec mohla žiť po
         Hájkovom boku ako jeho žena a pritom mysľou byť pri vás a srdcom náležať vám. Predovšetkým
         musíte myslieť na ňu! Je pravda, trpeli ste všetci traja, ona najviac…“
   </p>
   <p>
    „Viem to všetko, pán učiteľ, máte právo mi tak vravieť, ale rozvážte: Som chorý človek,
         dal som sa včera prezrieť doktorovi. Keď videl, že chcem zvedieť pravdu, povedal mi, že
         dlho žiť nemôžem, a to len, ak si ničím nebudem ruky presiľovať. Stolárčinu vôbec nesmiem
         robiť. Moje malé hospodárstvo nás nevyživí; a aj to vyžaduje ťažkú prácu, pre ktorú nemám
         síl. Keby sa ona vrátila ku mne, do mojej terajšej biedy ako moja žena, musí sa s Hájkom
         navždy rozísť. No, nielen s ním, ale aj so svojím malým chlapcom, ktorý tak veľmi potrebuje
         materinskú lásku! Ja dnes-zajtra zomriem. Keby za ten čas žila pri mne ako moja žena,
         nemôže sa potom vrátiť k Hájkovi. A tak zostane bez ochrany a pomoci. Mysliac len na ňu a
         na jej dobro, hotový som sa jej zriecť a svoj život dokončiť bez nej. Alebo sa nazdáte,
         žeby Pán Ježiš mohol so mnou byť spokojný, nech si splním veľkú, pálčivú túžbu môjho srdca,
         bez ohľadu na to, čo bude s ňou ďalej?“
   </p>
   <p>
    Zápoľov hlas sa triasol. Nezvyklé ruže na inokedy bledých lícach svedčili, aké rozbúrené
         je jeho srdce.
   </p>
   <p>
    „Prestaňme o tom vravieť, brat môj,“ hovorím starostlivo, „radšej sa pomodlime, veď Pán
         Ježiš má vo svojom Slove pre nás krásny sľub v žalme 32, verši ôsmom: „Dám radu, obrátiac
         na teba svoje oko.“ Poďme Ho prosiť!“
   </p>
   <p>
    A išli sme. Zo Zápoľovej modlitby vidno, ako sú srdce i jeho duša pohrúžené v úzkostnom
         boji. Veď on za každú cenu chcel poznať Božiu vôľu, aby ju mohol činiť.
   </p>
   <p>
    Pretrhli ma v písaní a medzi tým večerom, keď som značil tie smutné udalosti a dnešným,
         sú už zase týždne.
   </p>
   <p>
    Na druhý deň po onej noci, keď som vo svojej izbe usporadúval školské veci — Zápoľa
         dozeral na hrajúce sa deti — prišla ma navštíviť pani Dorka. Chcela sa mi poďakovať, že som
         Zápoľu vzkriesil z tej mdloby a dodnes u seba podržal. Podľa všetkého nielen on, ale aj
         strynká, pripisovali mne primnoho zásluh. Bol som rád jej návšteve a príležitosti, že jej
         môžem rozprávať, prečo mi toľko záležalo na telesnom Zápoľovom živote. Neznajúc, či je
         duševne zachránený, či má ten nový Boží rod a život Kristov, bez ktorého nikto nemôže
         vidieť Kráľovstvo nebeské, nechcel som, aby zo žalosti zemskej odišiel do žalosti večnej.
   </p>
   <p>
    „Veď on nebol nikdy zlý človek,“ pozastavila sa ona. „Jeho by istotne Pán Boh bol vzal
         do neba. On hovorí, je pravda, aký bol na tej vojne hriešny, no však za to nemohol, robil
         len to, čo musel. Ten hriech mali tí, ktorí mu rozkazovali.“
   </p>
   <p>
    „Pán Ježiš povedal Pilátovi: kto mňa tebe vydal, má väčší hriech, ale nepovedal, že
         Pilát je bez hriechu. Slovo Božie svedčí, že niet spravodlivého ani jedného. Všetci
         zhrešili a nemajú Božej slávy. O všetkých ľuďoch musí teda platiť: „Milosťou spasení ste.“
         No, však vám on iste povedal, že sa mu tá milosť už stala.“
   </p>
   <p>
    Pozrela vážne na mňa a tak znela i odpoveď: „Áno, povedal, že bol tou stratenou ovcou,
         ktorú Syn Boží prišiel hľadať, no i našiel. Že On mu odpustil hriechy a daroval nový, večný
         život.“
   </p>
   <p>
    „Vidíte, pani Dorka, nech dnes leží predo mnou, už by som ho nekriesil. Načo dovolávať
         dušu z večnej blaženosti? Vtedy išla už údolím tieňov smrti, ale nebola by doputovala k
         blaženosti, veď nebola zachránená. Ak sa niekto znovu nenarodí, nemôže vidieť Kráľovstvo
         nebeské, veď tam nemá prístup nič nečisté.“
   </p>
   <p>
    Zadivená duša hľadela na mňa z krásnych tmavopopolavých očí. Bolo mi ľúto, že deti už
         išli naspäť do školy a musel som odísť za nimi. Podal som milej spolusestre ruku. Vyšla so
         mnou a ponáhľala sa odovzdať pozdrav Zápoľovej strynke, že nás oboch pekne prosí, aby sme
         dnes prišli k nej na obed.
   </p>
   <p>
    Pri obede potom, hoci sme hovorili o samých vážnych veciach, aj si po obede Slovo Božie
         čítali, na tento dôležitý predmet sme už neprišli. Večerným vlakom pani Dorka odišla.
   </p>
   <p>
    Zápoľa povedal — keď sa vrátil od železnice, kam ju zaviezol na richtárovom voze, že dal
         prosiť Hájka, aby prišiel za ním. Oni dvaja sa vraj musia najprv spoločne poradiť a potom,
         ako ona rozhodne, s tým budú obidvaja súhlasiť.
   </p>
   <p>
    Prosil som pozdejšie Pána, že by sa tá spoločná vec čím skorej mohla usporiadať, bo v
         nasledujúcich dňoch som videl, že Zápoľa tým trpí. Vo dne, pri pilnej, rozmanitej práci,
         ktorej sa tak verne oddával, bolo mu ľahšie, ale keď prišla noc, trápilo ho srdce natoľko,
         že som mu všelijako musel hľadať úľavu. Taký mi bol vďačný, keď som sedel pri ňom a
         zotieral mu z čela studený pot! Keď zdriemol, predstavili sa mu pred oči vojnové hrôzy.
   </p>
   <p>
    Studené obkladky na srdce a čaj upokojovali tento úbohý nepokojný magnet. Slovo Božie a
         modlitba utišovali dušu.
   </p>
   <p>
    Sediac pri ňom, myslel som: „A Dorka by mala zostať pri Hájkovi a nechať muža tak sa
         trápiť v samote, toho, ktorého milovala? Veď ak kedy potreboval láskyplné srdce a nežnú
         ruku ženy, tak to bolo dnes! Vedel, ako vďačne a rád mu poslúžim, ale trápilo ho, že ráno
         budem umdlený a nevyspatý, neschopný zastávať svoje povinnosti. To síce pravda nebola, som
         mladý, zdravý, a keď jemu Pán Ježiš uľavil a sen daroval, ešte som sa dosť vyspal.
   </p>
   <p>
    V tých dňoch začali na kopaniciach chorľavieť deti na osýpky. Pán doktor mal mnoho
         pacientov, každý deň sa na chvíľu zastavil u nás. Raz zostal schválne i na noc a dobre!
         Prišli Zápoľovi zase jeho úzkosti a boli také veľké, že celý bol studený. Pán doktor sa
         chcel presvedčiť, ako si počínam pri tom, čo som mu bol povedal. Vnišiel, keď sme ho
         nezbadali, ponorení v modlitbu. Keď sa mi podarilo nášho pacienta duševne stíšiť, dal mu
         nejaký liek, po ktorom zaspal omnoho rýchlejšie. Spal až do rána.
   </p>
   <p>
    V mojej izbe sedel pán doktor chvíľu zamračený: „Vy sa márne namáhate a unavujete.
         Zápoľovi by pomohlo len to, keby sa jeho žena vrátila k nemu. Radosť a splnená túžba
         zaháňali by tie príšery.“ I pán doktor má taký názor ako ja. Tým vrúcnejšie som prosil o
         skoré vyrovnanie tých trápnych záležitostí.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e969" name="ftn.d56e969">
        11
       </a>
       ]
      </sup>
      <span class="emphasis">
       <em>
        drapéria
       </em>
      </span>
      — látkový záves
     </p>
    </div>
    <div class="footnote">
     <p>
      <sup>
       [
       <a class="para" href="#d56e1002" name="ftn.d56e1002">
        12
       </a>
       ]
      </sup>
      <span class="emphasis">
       <em>
        dešperácia
       </em>
      </span>
      — beznádejnosť, zúfalstvo
     </p>
    </div>
    <div class="footnote">
     <p>
      <sup>
       [
       <a class="para" href="#d56e1022" name="ftn.d56e1022">
        13
       </a>
       ]
      </sup>
      <span class="emphasis">
       <em>
        vartáš
       </em>
      </span>
      — strážnik
     </p>
    </div>
    <div class="footnote">
     <p>
      <sup>
       [
       <a class="para" href="#d56e1070" name="ftn.d56e1070">
        14
       </a>
       ]
      </sup>
      <span class="emphasis">
       <em>
        alarm
       </em>
      </span>
      — poplach
     </p>
    </div>
    <div class="footnote">
     <p>
      <sup>
       [
       <a class="para" href="#d56e1076" name="ftn.d56e1076">
        15
       </a>
       ]
      </sup>
      <span class="emphasis">
       <em>
        šrapnel
       </em>
      </span>
      ?— druh delostreleckého streliva
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1151">
       </a>
       4
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Na druhý deň po doktorovej návšteve, ako opravujem písomné práce svojich žiakov — Zápoľa
         učil malé deti — počujem kroky, zaklopanie a o chvíľu stojí predo mnou krásne mužne
         urastený neznámy hosť. Tvár vážna, energická, pohľad priamy. Aj bez predstavenia som vedel,
         podľa železničiarskej rovnošaty, koho mám pred sebou.
   </p>
   <p>
    Po obapolnom predstavení ponúkam mu srdečne stoličku. Robil na mňa dojem človeka, ako
         stvoreného k tomu chrániť bezbrannú ženu. Na prvý pohľad bol taký, ako ho opisovala Dorka
         Zápoľová.
   </p>
   <p>
    „Veľmi som rád,“ hovorí priamo, „že najprv vás poznávam, pán učiteľ. Dúfam, keď ste už
         toľko pre nás všetkých urobili, poradíte aj mne.“
   </p>
   <p>
    „Veľmi rád vám poradím, pán Hájek, ak budem môcť.“
   </p>
   <p>
    „Vy, pravda, viete všetko, ako sa to stalo, čo sa stalo!?“
   </p>
   <p>
    „Viem! Len neviem, ako vy hľadíte na ďalší priebeh veci. Zápoľa vás volal, aby ste sa
         spolu poradili. On chce, aby o tom, čo oba rozmyslíte, rozhodla vaša žena.“
   </p>
   <p>
    „Aké rozhodnutie,“ povravel bolestne. „Predpokladajme, žeby ste vy, pán učiteľ, stáli na
         mojom mieste — čoho vás Boh chráň! Čo by ste spravili?“
   </p>
   <p>
    Ruže rozčúlenia zafarbili mi líca. „Vrátil by som Zápoľovi jeho ženu i dieťa, i keby ma
         to stálo smrť vlastného srdca.“
   </p>
   <p>
    „Tak zaiste by konal každý čestný človek, tým viac ja, ktorý som nechtiac tieto ťažkosti
         zavinil.“
   </p>
   <p>
    „Mysleli ste vtedy dobre,“ vravím vrelo. „Chceli ste pomôcť opusteným.“
   </p>
   <p>
    „Áno, chcel, to aj dnes môžem dosvedčiť, a je mi to jediným potešením. Ale moja matka mi
         povedala: „Chceš si stať na miesto otca vdov a sirôt, ako čo by ten jediný a pravý Otec
         nebeský nebol schopný i bez teba postarať sa o ne.“ Tak mi povedala, keď som jej oznámil
         naše zasnúbenie. Ona s mojím krokom nesúhlasila. Vravela, že si muž nikdy nemá brať ženu,
         ktorá vo dne v noci srdcom a mysľou bude hľadať stopy mŕtveho manžela. Keď potom poznala
         Dorku, sama si ju veľmi priľúbila, ako vlastné dieťa, obzvlášť keď videla, aký poriadok sme
         mali a ako sa ona starala verne o moje dobro. Mala ma rada, ako tá najlepšia sestra. Vedel
         som, že Zápoľu nikdy nezabudla, no mne to postačilo. Tak krásne to moje rodinné šťastie
         svietilo, ako jasný deň, no aj tak zapadlo. Že s mojím dieťaťom zostanem sám a že ono
         chúďatko malé, nebude mať matku a to takú matku, je veľká žalosť. Väčšia ešte i preto, že
         viem, ani jej šťastie, keď sa aj k mužovi vráti, ktorý jej bol nad život drahší, nebude bez
         bolesti a sĺz, vylievaných za naším malým miláčikom.“
   </p>
   <p>
    Muž vravel vážne, bez akéhokoľvek zvláštneho citu, a preto to znelo tým tragickejšie.
         Nuž, vravel, akoby mohol vravieť nad otvoreným hrobom.
   </p>
   <p>
    „No ak však Zápoľa má úmysel, nebrať vám vašu ženu?“ namietam po chvíľke tíšiny. „On
         vie, že váš zväzok je zákonitý.“
   </p>
   <p>
    Hájek stiahol čelo, no, hneď ho i vyjasnil. „Keď Dorka bude mať rozhodné slovo, viem ako
         dopadne.“
   </p>
   <p>
    „Odpustite, prosím,“ hovorím vstávajúc, „povinnosť ma volá do školy, pošlem vám Zápoľu.“
         Ponáhľal som sa cez dvor, a tu sme sa stretli so Zápoľom.
   </p>
   <p>
    „Čo vás zadržalo, pán učiteľ?“ spytuje sa s úsmevom, ktorý tak rád vidím. Naši malí
         neposedníci iste ho boli niečím rozveselili.
   </p>
   <p>
    „Rozhovor s Hájkom,“ vravím taktiež jasno. „Čaká na vás v mojej izbe.“
   </p>
   <p>
    Oprel sa o chodbové dvere, zavrel oči, no, len na chvíľočku.
   </p>
   <p>
    „Pán Ježiš ide s vami, brat!“
   </p>
   <p>
    „Verím! On mi pomôže.“
   </p>
   <p>
    Tak sme sa rozišli.
   </p>
   <p>
    Keď som asi o hodinu vošiel do kuchyne, počul som hlasy v Zápoľovej izbe. Boli teda tam.
         Snáď už môžem za nimi vojsť, myslím si a hneď i vstupujem.
   </p>
   <p>
    Sedeli oba pri stole, pred nimi ležala otvorená Biblia. Tváre oboch boli bledé, nie
         smutné, len veľmi vážne.
   </p>
   <p>
    „Veríš mi, Hájku, že ja ináč nemôžem?“ pýta sa Zápoľa srdečne.
   </p>
   <p>
    „Keď si mi veci v takom svetle ukázal, verím, a myslím, že aj Dorka pristane. Len jej
         to, prosím, tak povedz, aby sa hneď veľmi nezarmútila. Nezabudni, že ťa roky verne čakala a
         že má teraz srdce plné radosti, i keď pokalenej, keď ťa len mohla vidieť živého. Keby mala
         hneď zvedieť, že snáď už skoro zase ťa stratí, jako veľmi by ju to zabolelo!“
   </p>
   <p>
    „Však ty budeš prv s ňou, Vojtech, ty jej to môžeš ľahšie vysvetliť.“ Zápoľa hľadel tak
         srdečne na Hájka, nik na svete by netušil, čo ich spojuje i delí. Vtom ma Hájek zbadal.
   </p>
   <p>
    „Ste už tu, pán učiteľ? Chvála Bohu! Tvrdo vás čakám. Chcem, aby vo vašej prítomnosti
         vyslovil Zápoľa ešte raz, čo odo mňa žiada. Čo vy na to poviete, či ma neodsúdite, keď som
         sa dal jeho dôvodmi už čiastočne prehovoriť.“
   </p>
   <p>
    „No, tak prosím, brat!“ Pritiahol som si stoličku ku stolu.
   </p>
   <p>
    „Žiadal som, aby sa Dorka vrátila ku mne, že by ma mohla opatrovať. Verím, že táto moja
         terajšia choroba rozhodne, čo chce Pán Ježiš s nami, čo je Jeho svätá vôľa. No, len ako by
         mi bola sestrou, tak nech príde! Všetci susedia sa majú dozvedieť, že nežijeme ako
         manželia, pokiaľ sa neskončí moja choroba. Alebo smrťou, alebo uzdravením. Takto potom, ak
         ma Pán Ježiš povolá k sebe, môže sa ona zase spokojne vrátiť ku svojmu manželovi Hájkovi.
         Nikoho tým nepohorší, ani Pánovo meno neuvedie do potupy. Ak mi však môj Boh pridá ešte
         života a zdravia natoľko, žeby som si ženu statočne mohol živiť, vtedy Hájek bude taký
         dobrý, vezme to ako Božie rozhodnutie a nechá mi Dorku ako moju ženu, ktorá sa vrátila ku
         svojmu oživenému manželovi. To je tá rada, ktorú mi udelil Pán Ježiš, obrátiac svoje oči na
         mňa.“ Stíchol a poloprosebno, no s nezlomným presvedčením hľadel mi do tváre.
   </p>
   <p>
    „Vy ste pristali, pán Hájek?“ pýtam sa vážne.
   </p>
   <p>
    „Pristal. Veď takú radu len Boh mohol dať v našej bezradnosti, On, ktorý chce, aby
         všetci ľudia dostali pomoc.“
   </p>
   <p>
    „Máte pravdu,“ prisviedčam v hlbokom dojatí „a teraz prosím, pošlite nám pani Dorku
         hneď, len čo budete môcť.“ —
   </p>
   <p>
    „Áno, hneď ju pošlem. Ja sa smiem zdržať len do rána. Keď sa vrátim, ona si všetko
         pripraví, aj pre seba, aj pre Janíčka, no i nás opatrí, a ja ti ich potom hneď pošlem,
         Zápoľa, aby ti priniesli šťastie a zdravie, áno, všetko, čo si len od Pána Boha žiadaš.“
   </p>
   <p>
    Odprevadili sme Hájka. Ťažko nám padlo rozlúčiť sa s ním. Mne pripadal, ako čistý kov,
         vydávajúci určitý, ladný hlas. Je to celý muž a bez falše. No, čo ma najviac k nemu tiahlo,
         zbadal som až po večeri, keď sme sedeli dlho do noci ponorení do Božích právd. Poznal som v
         ňom dušu, ktorá, znajúc o Bohu mnoho, túžila po užšom spojive s Ním. Áno, dušu, hľadajúcu
         cestu k večnému svetlu. Pri toľkej známosti, akú má o Božích a cirkevných veciach z
         minulosti svojho národa, až ma bolestne prekvapovalo, že pritom tak málo pozná Jeho, ktorý
         je Cesta a Pravda i Život — nášho Spasiteľa. On verí všetko o Kristu ukrižovanom i
         zmŕtvychvstalom, verí vo večnosť, čaká svoje vzkriesenie za hrobom, ale Pána Ježiša nemá,
         ani Ducha Svätého, a tak ani ním darovaný nový rod. Stojí ako na rozcestí, ani na úzkej,
         ani na širokej ani so svetom ani proti svetu. Otvárali sa mu oči, že my máme dač, čo jemu
         chýba, po čom ale už tak dávno túži. Áno, ťažko nám padlo sa rozlúčiť!
   </p>
   <p>
    Povedal mi, že po tieto dni bude preložený do Čiech a to je vraj obzvlášť za týchto
         okolností pre malého Venouška dobrodením. Povie sa dieťaťu, že ide s tatíčkom za babičkou,
         tak ľahšie privykne bez matky.
   </p>
   <p>
    Dal som mu dakoľko adries ľudí, ktorí prijali Pána Ježiša Krista a On im dal moc byť
         deťmi Božími. Sľúbil, že ich vyhľadá. Budeme prosiť za neho pred Pánom, aby mu On sám,
         namiesto utrateného pozemského blaha daroval to večné, ktoré sa mu už nikdy nestratí, veď
         Kristus viacej nezomiera.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1235">
       </a>
       5
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pekná bola naša robinzonáda, ktorú sme žili s mojím Piatkom, ale je to predsa len
         pravda, že my muži bez našich sestier nemôžeme dlho dobre jestvovať. Snáď preto sa stala
         žena korunou stvorenia, že bez nej nieto súladného celku. To vidím až teraz, keď už nie sme
         sami a pani Dorka nám robí tak dobre, starajúc sa o nás, ako tá najlepšia sestra. Pristala
         na Zápoľov návrh.
   </p>
   <p>
    „Keď len smiem byť pri tebe,“ povedala mu hneď z príchodu, „keď mi len dovolíš, aby som
         si ťa smela opatrovať, pristávam na všetko.“
   </p>
   <p>
    Vystrojil nám ju Hájek asi o týždeň po svojom návrate. Ešte sa mu postarala o jeho
         sťahovanie. Priviezla si so sebou svoj nábytok, pravda, nie všetok. I periny a šaty, ale čo
         najhlavnejšie, priviezla Zápoľovi jeho synáčika. Bol ešte nemluvniatkom v perinke, keď otec
         musel odísť a dnes sa k nemu vrátil jedenásťročný, o ktorom platí, že je, akoby otcovi z
         oka vypadol. Ja mám v ňom o jedného umného žiaka viac. Útly, vyšvihnutý, v mestskom obleku,
         netak sa od ostatných našich chlapcov delí ako nejaké veľkopanské dieťa. Napriek tomu sú už
         dobrými kamarátmi. Matka nám so starosťou oznamovala, že chlapec je hnevlivý, tvrdohlavý a
         panovitý. Dosť skoro sa ukázalo, nakoľko má pravdu, no ukázalo sa i dačo iné, nádejne
         krásne: púhy pohľad láskavých otcových očí stačí, aby sa chlapec okamžite spamätal. Ten
         otec, o ktorom počúval cez roky najkrajšie veci, ktorého túžobne čakával a potom veľmi
         oplakával, keď prišla zvesť, že mu ho tam do toho veľkého hrobu zahrabali, tento otec,
         ktorý už iste bol chlapcovým ideálom, opanoval teraz celé jeho srdce. Chlapec cíti, že tak,
         ako ho otec miluje, ešte ho nikdy nemilovala ani mamička, ktorá mu podnes bola všetkým.
   </p>
   <p>
    Keď mu Zápoľa prezeral písomnú úlohu prvý raz, opovážil sa ukradomky oprieť hlavu o jeho
         hruď. A keď otec, posmelený tým prejavom prítulnosti, pohladil ho po vlasoch, ovinul
         chlapec náruživo obe ruky okolo jeho šije: „Tatíčko, tatíčko môj!“ Odvtedy sú oni oba
         svoji. Chlapec nie je zhovorčivý, skôr premýšľavý, mlčanlivý. No otcovi, keď sa ho spytuje,
         rozpráva všetko, čo prežil. Vie, že otec nie je zdravý, že ho treba šetriť, aby nič ťažké
         nedvíhal. Netak dáva pozor, a keby bol ako zaujatý a zazrel svojho tatíčka vodu do džbánka
         ťahať, už je pri studni, aby to urobil za neho. V škole, pri otcovom rozprávaní, sadne si
         vedľa neho — to miesto a to právo mu všetci kamaráti prajú — a tak počúva, že ani oči z
         otca nespustí. Spávať, spávajú spolu v Zápoľovej izbe. Pani Dorka si dala postaviť svoju
         posteľ do kuchyne. Necháva dvere privreté, aby mohla počuť, keby Zápoľa dačo potreboval.
   </p>
   <p>
    No, on, sláva Pánovi, teraz nič nepotrebuje. Pán doktor mal pravdu, jeho miláčkovia ako
         keby mu boli doniesli kus života. Povedal mi, že také veľké hrôzy neprišli na neho ani raz,
         ako tej noci, keď bol s nami pán doktor. Keď sa vo sne preľakne a zobudí sa a počuje zdravý
         dych svojho dieťaťa, hneď musí začať chváliť Boha. A tu vraj strašné rozpomienky nemajú
         miesta.
   </p>
   <p>
    Naša kuchynka je ako zo škatuľky: spojili sme môj nábytok (ktorý zhotovil Sýkora) s
         nábytkom pani Dorky. Zápoľa si z Ruska doniesol niečo peňazí, vyrobených na ceste cez
         Japonsko. Mal ich v dolároch, z nich sa potom zašatil a zaobul, i bielizňou opatril. Teraz
         mu na úrade dali z jeho otcovských peňazí istú čiastku. Tie dal pani Dorke do gazdovstva.
         Ja si u nej platím za stravu a čo nám rodičia detí z lásky posielajú, to je spoločné.
         Nemáme prebytok, ale ani nedostatok. Pretrváme do Nového roku a potom Pán zase ďalej
         pomôže.
   </p>
   <p>
    Opäť ma navštívil pán školský inšpektor aj s pánom farárom. Veľmi sa im páčilo, ako
         škola vyzerala zvonku i zvnútra. O deťoch sa vyslovili, že to už ako keby boli druhé deti.
         Ukazoval som im, že v hodinách ručných prác naši väčší chlapci pod Sýkorovým vedením
         opravili rozkradnutý plot, aj záhradu že sme si skopali prv než zem zamrzla, stromy
         očistili a pohnojili. Páni boli prítomní pri Zápoľovom rozprávaní. Vyslovili svoju
         spokojnosť a pán inšpektor sľúbil vymôcť aspoň 200 korún Zápoľovi za tú výpomocnú prácu a
         že mu ich snáď dajú od začiatku. Od pána doktora sa dozvedeli trúchlohru Zápoľovej rodiny,
         no i jej terajší obrat. „Ten človek dokázal tým veľkú múdrosť,“ tvrdil pán inšpektor. „Je
         pravda, že prináša obeť a to tým viac, keď — ako doktor Skala vraví — dlho žiť nebude. No
         jeho žena bude mať aspoň uspokojenie, že si ho predsa doopatrovala.“
   </p>
   <p>
    Zadržal som pánov na olovrant. Pretože sme ich čakali, dostali ho dobrý. Jedli na pekne
         prestretom stole v mojej izbe. Pani Dorka ich obslúžila po pansky. Videl som, že sa im
         páčila a tešilo ma, že sa k nej správali s úctou. Veď je ona taká milá, šetrná, i tie
         jednoduché domáce šaty má tak úhľadne upravené! Má v sebe toľko vrodenej i priučenej
         šetrnosti a jemnosti, i hlas a krok jej je príjemný. Nuž, je to zlato, ktoré išlo tuhým
         ohňom, preto tak pekne žiari.
   </p>
   <p>
    Už máme advent. Spoza hôr prilieta k nám zvonenie, volajúce za skorého rána na roráty.
    <sup>
     [
     <a class="footnote" href="#ftn.d56e1261" name="d56e1261">
      16
     </a>
     ]
    </sup>
    Škoda, že sme tak ďaleko! Zato máme každý večer od šiestej do siedmej schôdzu
         pre deti a mládež. Učíme sa k prvej vianočnej slávnosti, ktorá v Topoľovej má byť na Štedrý
         večer.
   </p>
   <p>
    Počul som, že sa v tento večer v Topoľovej a okolitých kopaniciach robí mnoho zlého. Je
         mnoho pijatiky a z nej pochádzajúcej bezuzdnosti. Prosili sme so Zápoľom Pána, aby nám dal
         možnosť, tou slávnosťou aspoň trochu pozdvihnúť mysle našich spolublížnych k nebesiam a
         betlehemským končinám.
   </p>
   <p>
    Po skončení detskej schôdzky prichádzajú starší muži i ženy. Čítame proroctvá, spievame
         adventné piesne a ja mám príležitosť poukázať na všetky predpovedania o narodenom Dieťati,
         a Synovi nám danom. Končievame modlitbou. S veľkou vďakou voči Pánovi cítim, že sa tie
         drahé spiace duše môjho ľudu začínajú budiť. Čím viacej vnikám do ich strastí, nerestí, áno
         hriechov a z nich plynúcich každodenných zármutkov, tým mi je ten ľud drahší. Nie sú takí,
         ako ich opisovali naši starší básnici! Chýba im čistota, vybájená prelestná dobrota. No,
         nie sú ani takí, ako ich kreslia dnešní realistickí spisovatelia! Zbadal som, že ešte aj tí
         v opilstve pohrúžení majú svoje vlastné originálne myšlienkové pochody. Všetci to cítia, že
         ich mám rád. Tak mi lásku oplácajú vrelou náklonnosťou. Obzvlášť, keď prídem navštíviť ich
         deti, keď mi ktoré vystane zo školy pre chorobu. Dovolia mi pootvárať okná a dvere a prijmú
         moje rady ohľadne čistoty. To sa týka hlavne žien.
   </p>
   <p>
    Dlho, dlho bol ten môj ľud systematicky zanedbávaný. Ojedinelí muži, ktorí sa oň verne
         zaujímali, často bývali umlčaní. Tí, ktorí spomedzi neho dosiahli vzdelania, hneď sa mu
         odcudzili. Čo ten ľud hubí, to je hriech, a čo by ho mohlo zodvihnúť, to sú školy, v
         ktorých základným kameňom by bol Kristus a jedine Kristus, a pravidlom žitia Jeho slovo.
         No, tým naše školy posiaľ, žiaľ nie sú!
   </p>
   <p>
    Ale hore zraky! Veď, či nemá Pán Ježiš dosť moci to, čo pri iných národoch vykonal,
         urobiť i pri nás!? Až On si nás, učiteľov, vzkriesi, až Duch Svätý zapáli v našom srdci
         horúcu lásku k Jeho svätej osobe a my tak celým životom povedieme budúci národ ku Pravde,
         Láske a Svetlu, áno, k Nemu, vtedy príde náprava.
   </p>
   <p>
    Stál som pred chvíľou pri otvorenom okne. Hľadel som na zimnú krajinu osvietenú
         mesiačikom. Samá belosť, samé kryštály. Pod ťarchou inovate počul som praskanie stromov v
         neďalekom háji. Poviestková tíšina vznášala sa nad svetom. Veď je advent, doba čakania, a
         tam, zďaleka, zvysoka, znie mocne: „Hľa, prídem skoro!“ Prídi teda, Pane Ježišu!
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1261" name="ftn.d56e1261">
        16
       </a>
       ]
      </sup>
      <span class="emphasis">
       <em>
        roráty
       </em>
      </span>
      — ranné bohoslužby
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1279">
       </a>
       6
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Už je po našej slávnosti. Stála mnoho práce, bojov, sklamania i žiaľu, ale bolo hodno
         trpieť. Nepriateľ ľudských duší nechcel nám dopriať čistú radosť, a ona napriek tomu
         prišla. Moje milé sestry — kolegyne poslali mi balíčky a v nich temer pre všetky deti
         darčeky; len cukrovinky a svetlo sme kúpili. Strom daroval nám pán horár. Veľký; krásny…
         Ach, všetko nakoniec bolo dobré. Spev znel, ani čo by sa moje deti boli učili na
         betlehemských lúčinách. Slovo Božie i básničky predniesli bezchybne. Veľký strom žiaril
         bohatstvom svetla. Mne sa pod ním hovorilo tak dobre o stromoch večne kvitnúcich, ku ktorým
         nás prišlo doviesť betlehemské Dieťa. Ponúkal som ten dar nebeského Otca všetkým prítomným.
         Prosil som, aby Ho prijali, veď „tak Boh miloval svet, že Syna svojho jednorodeného dal… a
         ktoríkoľvek ho prijali, dal im moc byť Božími deťmi“.
   </p>
   <p>
    Keď už všetko jasanie malých i dospelých zatíchlo, a zástup, opúšťajúc školu, strácal sa
         vo vianočnej noci, stáli pod osvieteným stromom Zápoľovci sami.
   </p>
   <p>
    Zrazu pristúpila pani Dorka k mužovi, ovinúc ruky okolo jeho hrdla: „Martinko môj, aspoň
         dnes ma k sebe priviň, veď tým nezhrešíš proti nikomu. Ty máš Pána Ježiša, Syna Božieho,
         ale ja som v šírošírom svete sama.“
   </p>
   <p>
    Pritiahol ju k sebe, celoval jej čelo i pery a hovorí: „Prečo si sama, Dorka moja, však
         je dnes Štedrý večer; dnes znovu nám je to betlehemské Dieťa ponúkané, tak Ho prijmi.“
   </p>
   <p>
    Ach, a my sme prežili ten najkrajší výsledok slávnosti — ona Ho skutočne prijala, nebude
         už nikdy, nikdy viac sama. Sláva na výsostiach Bohu!
   </p>
   <p>
    *
   </p>
   <p>
    Na Božie narodenie išli sme my dvaja, pani Dorka a ja, skoršie do kostola. Dobre sa nám
         kráčalo pod tým jasným, zimným nebom, keď pri každom kroku veselo vŕzgal primrznutý sneh.
         Ponáhľali sme sa. Ona sa chcela ešte staviť u pani doktorovej poďakovať sa za darčeky,
         ktoré si našla pod stromom pre seba, muža aj Janíčka. Najviac ju tešili teplé ponožky pre
         Zápoľu. Vraveli sme spolu o včerajšej slávnosti, aj o tom, ako sa všetky tie prekážky sťa
         mrákavy rozplynuli pred slnkom Božej lásky.
   </p>
   <p>
    Na kopci nad Váľkovcami zrazu postála. Aj oddýchnuť si chcela, no i zahľadieť sa na
         krásny zimný svet sa jej žiadalo. Mne nie menej. Inovaťou posypané borové háje vyzerali,
         ani čo by sa kvôli dnešnej slávnosti boli poobliekali do samého striebra a diamantov. Slnce
         žiarilo cez hmlisté závoje, meniac ich v zlatohlav. Mestečko pod vrchom ležiace, s tými
         zasypanými strechami na domoch a kostoloch, upomínalo zimnú povesť. Zo striech viseli samé
         kryštály, žiariace v lúčoch slnka dúhovými farbami. Obzvlášť okolo báne
    <sup>
     [
     <a class="footnote" href="#ftn.d56e1302" name="d56e1302">
      17
     </a>
     ]
    </sup>
    na evanjelickej veži visel ich celý veniec.
   </p>
   <p>
    „Aký je ten zimný svet krásny!“ prehovorila ticho ani čo by sa bála porušiť tú kúzelnú
         nedeľnú tíšinu.
   </p>
   <p>
    „Aký krásny bude však ten, v ktorom už všetko bude belšie nad sneh, a kde nie zdanlivé,
         ale skutočné diamanty okrášlia ľudské obydlia,“ vetím zamyslene.
   </p>
   <p>
    „Je to zvláštne,“ prehovorila zase po chvíľke, „veď ja tento svet dávno dobre znám,
         neraz som tu už stála — ale ešte nikdy nezdal sa mi taký krásny. Snáď preto, že nikdy
         nebola taká podoba v tej tíšine, v tej svetlosti a belosti s tým — prosím, nedivte sa, čo
         poviem — s tým, čo vidím vo svojom srdci. Od tej chvíle, keď ste sa vy, pán učiteľ, tam vo
         svojej izbe so mnou zhovárali, bolo mi ako iste je človeku, keď mu očný lekár pomaly
         zosníma belmo. Ó, čo som ja to všetko cez ten advent videla vo svojom srdci i živote! Nikdy
         som sa necítila taká biedna a stratená, ako včera pri tej našej slávnosti. Vedela som, že
         Martin a vy máte ten pokoj, anjelmi hlásaný, no ja že ho nemám, a to že ma viacej od
         Martina delí, ako ten môj druhý sobáš. Vďačne som pristala žiť len ako sestra so Zápoľom,
         veď som verila, že on ozdravie a potom budeme konečne zase svoji, no, v ten večer tá
         priepasť, ktorá ma od neho delila, bola zrazu taká veľká a svedčila mi, že aj keď on
         ozdravie, ja predsa zostanem sama. A dnes!“
   </p>
   <p>
    „Dnes?“ pýtam sa, keď postála.
   </p>
   <p>
    „Dnes krásnejšie zvonia vianočné zvony, v srdci včera tak ubolenom, ako tieto, ktoré sa
         rozozvučali teraz pod nami. Darmo hľadám tú včerajšiu ťarchu hriechov, zostala pri
         jasličkách. Aj vo mne je všetko tak slávnostne vyzdobené. Nik na svete by mi nemohol
         vysvetliť, čo sa to vo mne udialo, keď som Pánu Bohu poďakovala a povedala, že prijímam
         Pána Ježiša — ale že sa udialo, viem, cítim. Vo mne i okolo mňa je ako keď sa život začína,
         keď sa rodí nový deň. Za mnou zostala noc so svojou minulosťou. Nie som o nič lepšia ako
         som bola včera, ale verím, že mám v sebe čistý, krásny, dobrý poklad.“
   </p>
   <p>
    Zatíchla, bo začali zvony zvoniť už aj na katolíckom kostole. Ach, tak nádherne zvonili!
         Letel v ich harmónii ohlas anjelského spevu: „Sláva na výsostiach Bohu a na zemi pokoj, v
         ľuďoch zaľúbenie.“
   </p>
   <p>
    Nestihli sme už pred službami Božími navštíviť pani doktorovú, zato sme s ňou išli z
         kostola a radostne jej oddali svoju vďaku.
   </p>
   <p>
    Krásne je pozorovať, keď sa v prírode život začína. Ľady popraskali, snehy miznú, potok
         letí z hôr do dolín. Trávy i stromy vypučali, keď prišlo vzkriesenie, jar. Velebné je
         vnoriť sa do tajomstva nového života, keď sa národom roztrhli okovy otroctva, hruď stlačená
         si vydýchla!
   </p>
   <p>
    A skvostné je pozorovať, ako sa rodí život v ľudskom ume, ktorý rozpína krídla, letiac k
         svetlu dosiaľ nepoznanej pravdy. Aj, ale najkrajšie, smieť pozorovať dušu, dcéru nebies,
         keď sťa biela holubica, čo dlho ležala medzi vojnovými kotlami, začne sa vznášať zo tmy ku
         svetlu a jej krídla, postriebrené lúčmi, nesú ju v ríše nesnívanej čistoty, slobody, krásy,
         večného života.
   </p>
   <p>
    Toto blaho dostalo sa aj mne v dňoch nasledujúcich po tom krásnom ráne, keď sme zase
         sedávali za rána i za večera pri prameni živých vôd. Krátke to boli chvíle, no aké vzácne!
         Nemusela už pani Dorka žalovať, že ju od muža delí priepasť!
   </p>
   <p>
    Ich telesné spojivo bolo síce obmedzené len na bratskosesterský pomer, a oni sa nikdy
         žiadnym slovom alebo činom proti nemu neprehrešili. Zato ich duše zo dňa na deň užšie
         spojované zväzkom obapolného svetla, ľnuli k sebe v dosiaľ neznámej láske, a vo vzájomnom
         porozumení. Mohli sme my traja smelo povedať: „Láska Kristova nás viaže!“, lebo o nás
         platilo „boli ako jedna duša a jedno srdce“. Nikdy dosiaľ nemiloval som Pána Ježiša tak
         iskrenne a oddane, nevinul som sa k Nemu vrúcnejšie ako teraz, keď mi v tom pomáhali oni.
   </p>
   <p>
    I moji kolegovia a kolegyne to vycítili z mojich listov, že Kristus sa mi stáva životom,
         že začína prebývať vo mne a ja v Ňom.
   </p>
   <p>
    Všetky ťažkosti v škole, ktoré prišli s Novým rokom, prenášal som ľahšie. A že naša
         nedeľná škola i naše večerné schôdzky krásne rozkvitali, je isté. Čo nás troch vzájomne
         tešilo, bolo, že i Janíčko začínal hľadať pravdu. Aká milosť! Oba rodičia smeli si dieťa
         viesť na cestu, po ktorej ani najhlúpejší nezablúdil! Smeli si ho viesť nielen slovom a
         literou, ale príkladom, životom.
   </p>
   <p>
    Po prvý raz som mal príležitosť pozorovať, s akými ťažkosťami borí sa i detská duša pri
         poznávaní pravdy, ako sa búri oproti požiadavke „Daj mi, synu, svoje srdce!“ Možno, že ako
         najťažšie zomiera dieťa telesnou smrťou, tak najtvrdšie bráni sa i smrti starého človeka.
         Zato je to potom náramne krásny život, plný mnohosľubnej nádeje, keď urobilo prielom. Ó, by
         k tomu i pri Janíčkovi prišlo čím skôr!
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1302" name="ftn.d56e1302">
        17
       </a>
       ]
      </sup>
      <span class="emphasis">
       <em>
        báň
       </em>
      </span>
      — klenba
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1340">
       </a>
       7
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Január sa skončil a ja som nemohol nič zaznačiť. Aj dnes sedím už vyše hodiny nad svojou
         knihou, premýšľajúc, kde a ako začať. „Vyzuj obuv, stojíš na svätej pôde,“ volá dač vo mne.
   </p>
   <p>
    Bolo po nedeľnej večernej hodine, v ktorej nám Zápoľa veľmi zaujímavo rozprával zo
         svojho života o tom, ako utekal cez Japonsko. A čo dosiaľ ešte nikdy neurobil, pripojil k
         tomu rozprávaniu, akým bol vtedy pohanom, žijúcim bez Boha a bez Krista a aká sa mu potom
         stala Božia milosť pri návrate domov.
   </p>
   <p>
    Hoci pani Dorka sedela medzi nami, nezamlčal svoju zúfalú bolesť vyvolanú poznaním, že
         prišiel konečne domov, ale že v tom domove zostal sám, ba že na zemi všetko stratil. Muselo
         vraj tak byť, hovoril vážne. Jeho srdce bolo pripútané k žene a dieťaťu vyše desať rokov.
         Potom žilo zase nádejou na stretnutie, keď tie poklady stratilo. Muselo byť takto
         vyprázdnené pre toho, ktorý roky stál pri dverách srdca a márne klopal. Niekoľkými slovami
         opísal muky zobudeného svedomia no i jeho hrôzy. Tak prišiel po Božiu milosť, ktorá mu
         odpustila, po krv Baránkovu, ktorá ho očistila, a po Ducha Svätého, ktorý, keď prišiel,
         doniesol so sebou nový, večný život. Božia láska ako príval zaplavila potom celý jeho ďalší
         život. Umožnila mu sporiadať roztrhané rodinné pomery do súčasného stavu. Povedal susedom,
         ktorí už i tak vybadali, že žije so svojou ženou len ako brat so sestrou, i prečo tak koná.
         Potom sa pomodlil. Z celej duše prosil za tú istú milosť, ktorú on dostal, pre všetkých
         prítomných, aby neodkladali s pokáním a neváhali, dať seba samých Pánovi Ježišovi. No skoro
         nepozorovane odišiel spomedzi nás. Robieval tak často, keď mu ťažký vzduch uberal dych.
         Pani Dorka vyšla potichu za ním.
   </p>
   <p>
    Zakončili sme schôdzku spevom večernej piesne a rozišli sme sa. Mlčky podávali mi všetci
         ruku. Len Sýkora ma odprevádzal, že by vraj rád ešte so mnou o niečom hovoril. Ale k
         rozhovoru neprišlo. Na dvore beží nám Janíčko oproti: „Pán učiteľ, s tatíčkom je zle!“ volá
         s plačom.
   </p>
   <p>
    Vbehli sme do izby. Zápoľa ležal na pohovke. Vysoko nastlané podušky ho podopierali.
         Pani Dorka, zalomiac rukami, ukázala nám na neho.
   </p>
   <p>
    „Idem pre pána doktora,“ povravel Sýkora a zmizol.
   </p>
   <p>
    Náš drahý brat nebol v mdlobe, no srdce mu bilo prudko. Začal som sa hlasite modliť.
         Hoci aj telesne veľmi trpel, duševne mu tá modlitba uľavovala. Práve, keď som mu chcel dať
         liek, ktorý mu posledne predpísali, vnišiel lekár do izby. Sýkora ho našiel u Hladkých, kde
         mali ťažko chorú pacientku. I teraz dal mu Pán Ježiš nájsť úľavu pre neho. Prebral sa,
         pozrel po nás láskyplným pohľadom.
   </p>
   <p>
    „Neľakaj sa, Dorka moja, už som dávno cítil, že sa to blíži.“
   </p>
   <p>
    „Veď ja sa neľakám, Martinko,“ vetila, zmužilo potláčajúc plač, „len zavri oči.“
   </p>
   <p>
    Zavrel ich, stíšil sa a čo nevidieť zaspal. Odišli sme s doktorom do mojej izby. Ten
         pokrčil plecami.
   </p>
   <p>
    „Márna naša nádej! To šťastie prišlo už neskoro. On sotva dlho vydrží. Snáď niekoľko
         dní, snáď niekoľko týždňov. Je to začiatok konca. Ak by sa nával bolesti opakoval, ešte
         dnes môže prechádzať cez údolie tieňov smrti. No, som rád, že ním pôjde presvedčený o
         láske, ktorá ho prevedie i cez toto údolie, kvôli čomu ste ho vy boli vzkriesili. V každom
         prípade pripravte čo bude potrebovať na tú cestu.“
   </p>
   <p>
    Január sa skončil a môj drahý brat ešte vždy bol medzi nami. Zo svojej izby už síce
         nevykročil. Vo dne ležal na pohovke, v noci na posteli. Toľko pohybu mu jeho srdce
         dovolilo. Nával bolesti sa, sláva Pánovi, neopakoval. Všetci sme sa starali, aby nebol
         ničím vyrušovaný. Prosil i pani Dorku, i nás, aby sme nebránili susedom chodiť k nemu, tak
         sme ich po dvoch alebo troch na chvíľočku k nemu púšťali. Mával s nimi krátke, pre nich
         iste veľmi cenné rozhovory. Aj deti sme mu museli vodiť. Veľmi pekne ich napomínal, že ja
         mám teraz o mnoho viacej práce, keď on už nemôže pomáhať, aby mi ony pomáhali poslušnosťou.
   </p>
   <p>
    No je to zvláštne: jeden Zápoľa nemôže, tak ho zamenil druhý. Janíčko, ktorý každú voľnú
         chvíľu trávil pri tatíčkovi, vediac, že si to on praje, hotový bol deti preúčať. A bol mi
         ten chlapec skutočne posilou. Spolu sme sa pred vyučovaním i po ňom modlievali. S radosťou
         rozprával potom otcovi, čo sme robili, ale každú zlú správu mu šetrne zamlčal.
   </p>
   <p>
    Pani Dorka opatrovala si muža vo dne v noci. Milým rozhovorom krátila mu bezsenné
         chvíle. Teraz mu mohla preukázať všetku svoju lásku. No, aj on jej! Pred bránami smrti
         prestávajú všetky ohľady. Dakedy som sa s nimi radoval, inokedy zase ma srdce nad nimi
         bolelo, že môžu byť šťastní až v bránach údolia tieňov smrti.
   </p>
   <p>
    Naše pekné ranné a večerné chvíle, hoci bol aj veľmi ťažko chorý, na jeho prosbu nemali
         sme vynechať. I teraz sme boli ako jedna duša a jedno srdce a Janíčko s nami. Zápoľa ma
         prosil, aby som napísal Hájkovi, ak môže dostať dovolenku, aby prišiel. Túži vraj, ešte raz
         ho vidieť a s ním prehovoriť. Dostal som telegrafickú odpoveď, že na druhý týždeň príde.
         Niesol som tú odpoveď Zápoľovi, bol sám so svojím chlapcom, pani Dorka varila obed.
   </p>
   <p>
    Otec so synom tvorili peknú dvojicu. Chlapča kľačalo pri pohovke a ramenom objímalo
         otcovu šiju. S veľkou láskou hľadeli na seba.
   </p>
   <p>
    „Tatíčko môj, však vám je už nie tak veľmi zle, už aj lepšie vyzeráte. Keď vám tetičky
         aj pani doktorka, aj naša strynká, posielajú tak mnoho dobrých vecí a mamička vám to dobre
         pripravia, to vás posilňuje, pravda?“ Z príhovornej chlapcovej otázky vanula túžba, aby
         prisvedčil.
   </p>
   <p>
    „Mám sa veľmi dobre, Janíčko môj,“ pohládzal otec synáčkovo čelo. „Obklopuje ma láska aj
         na nebi aj na zemi.“
   </p>
   <p>
    „Viete, to preto toľko dobrých vecí dostávate, aby vám Pán Ježiš nahradil, že ste museli
         tak často hladovať! Predtým sme sa veľmi báli, že nám umriete, ale už sa nebojím! Aj
         mamička boli raz taká chorá a keď prišla jar, zas ozdraveli. Aj vy, tatíčko môj, keby ste
         si museli aj poležať, príde jarné slniečko, my vás naň vynesieme, zase nám ozdraviete.
         Pravda áno, tatíčko!“
   </p>
   <p>
    „Janíčko, a či by si mi nedoprial, aby som mohol čím skôr uvidieť Pána Ježiša?“
   </p>
   <p>
    „To áno, no, veď ešte uvidíte! Čo nám On tam pripravil, to vás však dočká. Keby ste
         odišli k Nemu, vám by bolo dobre, ale čo by sme robili my, mamička a ja? Tak dlho sme
         čakali na vás, toľko sa za vami naplakali a len tak máličko by nám vás dobrý Pán Boh
         nechal?“
   </p>
   <p>
    „Vieš, Janíčko môj, keď mi Pán Ježiš dal tú milosť, že ma tam na fronte za živa
         nepochovali, keď dal mi uvidieť vás ešte živých a zdravých, ba aj to umožnil, že smieme
         takto bývať spolu, za to mu neviem dosť poďakovať, a preto som na všetko hotový. Veľmi vás
         milujem, to vieš, no, Jeho milujem nadovšetko. A keď si ma On k sebe zavolá, či by som
         nešiel? Veď On raz kvôli tebe a mne opustil svojho dobrého Otca a prišiel do cudziny,
         poslušne za mňa na kríži v mukách zomierať. Keby ma bol nechal zomrieť vtedy, keď som ležal
         na tej slame a pán učiteľ ma tam zobudili, bol by som musel ísť do večného trápenia. Keď ma
         teraz odvolá, odídem do večnej radosti a vy tam prídete za mnou. Janíčko môj, neplač, však
         aj ty Ho už miluješ,“ chlácholil Zápoľa.
   </p>
   <p>
    „Ach, tatíčko, keď ja Ho ešte tak máličko znám! On má plné nebo ľudí aj anjelov, je už
         zase u svojho nebeského Otca a má sa s kým potešiť, ale ja mám len vás!“
   </p>
   <p>
    Pristúpil som k nim, zavrel chlapca do náruče. „Neplač,“ vravím čo najjemnejšie, „či
         nevieš, že nesmieš tatíčka rozčuľovať? Chceš, aby im bolo zase zle?“
   </p>
   <p>
    Náruživý plač ako keby uťal. Chlapec hodil sa mi okolo krku. „Veď Pán Ježiš tvojho
         tatíčka dnes ešte nevolá!“
   </p>
   <p>
    „On ho ešte nevolá!“ zajasal, a vymaniac sa mi, vybehol z izby.
   </p>
   <p>
    „Ďakujem vám, pán učiteľ, že ste mi ho potešili,“ podával mi Zápoľa ruku, „no nesmiete
         mu robiť klamné nádeje!“
   </p>
   <p>
    „Hovoril som len o dnešnom dni, brat môj. Cítite sa snáď horšie?“
   </p>
   <p>
    „Telesne nie, ale ja viem, že tu už dlho nebudem a musím tých svojich drahých aspoň
         trochu pripraviť.“ „A nepripadá vám to samému ťažko, odísť od nich?“ spytujem sa teskno.
   </p>
   <p>
    „V takýchto chvíľach, ako bola minulá, áno. Srdce sa tomu rozlúčeniu vzopiera, veď
         Janíčko má pravdu. Je krv z mojej krvi a len taký kratučký čas mohol som mu lásku
         dokazovať, a už ho musím nechať! Ach, ale v mojom vnútri, kdesi hlboko, vraví dač túžobne:
         „Mám žiadosť zomrieť a byť s Kristom.“ Nie preto, aby som unikol tejto ťažkej chorobe a tým
         trápnym okolnostiam, nie preto, ale ten môj vnútorný človek túži po Bohu, oj, tak veľmi po
         Ňom túži!“
   </p>
   <p>
    Príchod pani Dorky, ktorá chcela vedieť, či môže priniesť obed, ukončil tento náš
         rozhovor.
   </p>
   <p>
    „Dostal som peknú novú pieseň,“ hovorím, keď sme si po obede prečítali Slovo Božie.
         Jedávame pri Zápoľovi, aby mu lepšie chutilo. „Rád by som vám ju potom zaspieval. Je
         preložená z českej reči, len melódiu má slovenskú.“ Pristali radi.
   </p>
   <p>
    „Počkajte, prosím, na mňa,“ žiadala pani Dorka, „hneď prídem!“
   </p>
   <p>
    Vyniesla zbytky jedla i riady, ja som zatiaľ otvoril okno, vpustil čerstvý, snehový
         vzduch, ktorý Zápoľu vždy občerstvoval. Janíčko zobral obrus a prestrel na stôl zelenú
         pokrývku. Sadli sme si k nášmu pacientovi. Kolegyne mi povedali, že môj hlas je ako
         stvorený pre sólový spev. Prial som si, aby znel čo najkrajšie pri tejto piesni, ktorou som
         svojmu milému bratovi chcel uľahčiť a pomôcť pri jeho drahých. Zanôtil som:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         V náručie Božie, skadiaľ sme vyšli,
        </em>
       </span>
       <span class="emphasis">
        <em>
         všetci sa večer vrátime zas.
        </em>
       </span>
       <span class="emphasis">
        <em>
         Kto by sa desil, kto by sa ľakal
        </em>
       </span>
       <span class="emphasis">
        <em>
         v ten vážny čas.
        </em>
       </span>
       <span class="emphasis">
        <em>
         Z otcovských ramien, z otcovho domu,
        </em>
       </span>
       <span class="emphasis">
        <em>
         na okamženie poslaný v svet,
        </em>
       </span>
       <span class="emphasis">
        <em>
         kto by sa zdráhal, ktože by váhal
        </em>
       </span>
       <span class="emphasis">
        <em>
         vrátiť sa späť?
        </em>
       </span>
       <span class="emphasis">
        <em>
         Po trápnej púti navždy zas domov,
        </em>
       </span>
       <span class="emphasis">
        <em>
         už nikdy, nikdy v tú chladnú diaľ,
        </em>
       </span>
       <span class="emphasis">
        <em>
         v náručie Božie vrátiť sa večne,
        </em>
       </span>
       <span class="emphasis">
        <em>
         kto by sa bál?
        </em>
       </span>
      </span>
     </p>
    </div>
   </p>
   <p>
   </p>
   <p>
    Spievajúc hľadel som na Zápoľu. Ležal so zatvorenými očami. Pri druhej slohe ich
         otvoril. Pozrel do krásnej tváre svojej ženy, ktorá stála pri nohách pohovky, zimným
         slniečkom osvietená ako obraz. Pohľady sa im stretli, vnorili sa jeden do druhého, a duše
         splynuli… Tvárou môjho brata preletel svit poloúsmevu a našiel i na jej tvári ozvenu.
   </p>
   <p>
    Keď pieseň zatíchla, pristúpila pani Dorka k hlave pohovky. Pokľakla, oprela svoje líce
         o jeho bledé, vložila ruky do jeho zložených na hrudi, a kľačala tak chvíľu ticho, akoby
         unikla ďaleko vysoko…
   </p>
   <p>
    „Dorka moja, veríš, že tá krásna pieseň má pravdu?“
   </p>
   <p>
    „Verím,“ prisvedčila slávnostne, dodávajúc: „Pán učiteľ, prosím, zaspievajte ju ešte
         raz!“
   </p>
   <p>
    Splnil som jej žiadosť.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Po trápnej púti navždy zas domov,
        </em>
       </span>
       <span class="emphasis">
        <em>
         už nikdy, nikdy v tú chladnú diaľ…
        </em>
       </span>
      </span>
     </p>
    </div>
   </p>
   <p>
   </p>
   <p>
    opakovala za mnou poslednú slohu,
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         v náručie Božie vrátiť sa večne,
        </em>
       </span>
       <span class="emphasis">
        <em>
         kto by sa bál?
        </em>
       </span>
      </span>
     </p>
    </div>
   </p>
   <p>
   </p>
   <p>
    Narovnajúc sa, vtlačila na mužove pery i čelo dlhý bozk a so smutno-vďačným pohľadom
         vyšla z izby. Vzala so sebou i Janíčka.
   </p>
   <p>
    Zápoľa ležal chvíľu, zadržal moju ruku tak zvláštne utíšený, až i zaspal.
   </p>
   <p>
    Ó, sestrička moja, za horami, za dolami, či sa potešíš, až zvieš, aké dobrodenie urobila
         tebou poslaná pieseň dvom ľuďom?
   </p>
   <p>
    V nedeľu po našej rannej domácej pobožnosti môj brat zase zaspal. Keď sme ho pozdejšie
         budili k jedlu, ďakoval nám zaň. Pani Dorka si ho sama opatrovala; Janíčka som zamestnal.
         Dopoludnia išiel s listom k pánu doktorovi, odpoludnia bol v nedeľnej škole, pred večerom
         som prosil pani Dorku, aby ho vzala so sebou a išla sa nadýchať trochu čerstvého povetria.
         Pristala. Pôjde vraj navštíviť strynku. Mne ponechala svojho manžela. Však nebyť mňa, nikdy
         by sa s ním už nebola stretla v živote a nikdy by nebola dosiahla večný život. No tak sme
         boli zase sami v celom dome ako kedysi, keď sa ten náš život ešte len začínal.
   </p>
   <p>
    V kachliach horiaci oheň poviestkovo osvecoval súmrakom zastretú izbu. Bolo to naše
         Emauz, kde na lavici medzi oknami, hoc nevidený, ale cítený, sedával s nami Pán Ježiš a
         vysvetľoval nám Písma. Predstavil som si, ako to bude, keď Zápoľa odíde s Ním domov a ja tu
         zostanem sám. Nemohol, nechcel som na seba myslieť, a tak som radšej dumal o tom, kam to on
         ide a čo ho tam čaká.
   </p>
   <p>
    Tiché zaklopanie, ešte tichšie vrzgnutie dvier ma vyrušilo z tohto vážneho snenia. V
         otvorených dverách, ožiarený svetlom ohňa stál Hájek. Zadivil som sa, že je už tu.
         Ukladajúc prst na ústa, len som ho mlčky objal. Pristúpil som s ním späť k pohovke. Sklonil
         hlavu a zahľadel sa do tichej tváre spiaceho. Potom pozrel na mňa, akoby si tým pohľadom
         pýtal vysvetlenie.
   </p>
   <p>
    „Ako to prišlo? Veď ešte nebol taký chorý,“ vraví skormútene, keď sme si sadli na
         lavicu. „Stalo sa mu dačo?“
   </p>
   <p>
    „Nestalo, pán Hájek. Choroba bola tu, ona len pokročila. Aj sa zdalo, že radosť,
         prežívaná posledné týždne, ho ešte uzdraví, no to sa nám len zdalo. Pred dvoma nedeľami
         prišli naň veľké bolesti a odvtedy zháša ako svieca na oltári. Volal vás, aby ste sa mohli
         rozlúčiť. Dobre, že pani Dorka vyšla trochu von. Snáď sa zobudí a budete mať chvíľu
         nemýlenej samoty.“
   </p>
   <p>
    „Ako som rád, že mi dovolenku dali tak rýchlo. Sám Pán Boh ich naklonil. Dostal som
         zástupcu,“ hovorí Hájek.
   </p>
   <p>
    Vtom si Zápoľa vzdychol. „Ja už nespím,“ prehovoril jasno. „Je tu Hájek naozaj?“
   </p>
   <p>
    „Áno, brat môj, už prišiel.“
   </p>
   <p>
    „Ako som ťa to našiel, druh môj,“ sadal si hosť ku hlave chorého. Ja som poprával oheň,
         aby lepšie svietil.
   </p>
   <p>
    „Našiel si ma vystrojeného na ďalekú cestu. Kde je Dorka?“ Vysvetlil som mu. „Ó, to je
         dobre, môžem ťa aspoň poprosiť. Nejde o ňu, veď ju miluješ. A láska, keď je pravá a nehľadá
         svoje veci, naučí človeka všetkému. Ide o môjho syna. Jeho srdce sa celkom uplo na mňa. Nie
         div, mali sme jeden druhého tak krátko! Ak bude veľmi žialiť, maj s ním trpezlivosť. Je to
         len dieťa, vpraví sa, odvykne. U teba privykať nemusí. Roky si mu bol dobrým otcom, váži si
         ťa, má ťa rád! Znajúc, že už dlho na zemi nebudem, vyzdvihol som si na sirotskom úrade len
         malú čiastku svojej dedovizne. Ostatné je tam i s testamentom. Rozdelil som im to na
         polovicu, tvojmu a môjmu chlapcovi, keď si mi ty roky Janíčka opatroval. Dorke nechám našu
         chalupu, ak by tak na starosť chcela tu bývať, až ty pôjdeš do penzie. Ak nie, môžete dom
         predať. Janíčko je telesne slabý. Z neho nebude ani hospodár ani remeselník. Má duševné
         schopnosti, ako som ich mal i ja. Veľmi som túžieval stať sa učiteľom; nemohlo to byť. Dnes
         aj naši sedliacki a remeselnícki synkovia majú ľahký prístup do škôl. Nech bude chlapec
         učiteľom. Nechaj ho za to, čo mu porúčam, vyštudovať. Je to v testamente označené. Nebude
         vám sirotská vrchnosť robiť prekážky. Sľúbiš mi to, Vojtech?“
   </p>
   <p>
    „Pán učiteľ je svedok. Sľubujem spraviť všetko, aby na tvojom mieste bol nášmu ľudu
         pripravený dobrý a verný učiteľ, ktorý by Boha a Pána Ježiša Krista aj ľudí tak miloval,
         ako si to robil ty! Je pravda, priskoro odchádzaš. No, dá Pán Boh, že po sebe zanecháš živé
         dedičstvo. Ďakujem ti, že si vo svojom závete pamätal aj na môjho Vašíčka. Táto tvoja láska
         svedčí, že si sa na mňa naozaj nehneval, ba, že si mi môj pomýlený krok odpustil, ktorým
         som nás troch doviedol do nešťastia. No, už snáď aby sme prestali hovoriť, si slabý.“
   </p>
   <p>
    „Áno, Vojtech, som slabý, veľmi slabý. Prosím vás, pán učiteľ, pomodlite sa s nami, lebo
         ma chce premôcť driemota. Potom musím ešte trochu spať, než sa Dorka s Janíčkom vráti.“
   </p>
   <p>
    Spravil som mu po vôli. Ó, veď moje srdce bolo plné chvál nad týmto krásnym vyrovnaním.
         Pán Ježiš dal Zápoľovi naozaj dokonalú radu. Jeho oči boli obrátené na neho aj v tejto
         chvíli. Čo sa Zápoľa modlil, sme dobre nepočuli, ale Pán ho počul, a ten slabý hlas bol
         taký oddaný a vďačný… Spozornel som však, keď sa zrazu začal modliť Hájek. Z tej modlitby
         poznala moja duša, že tá jeho roztúžená bytosť našla už svojho Boha, že Ho našla v Kristovi
         Ježišovi, Božom Baránkovi na Golgote. Medziiným ďakoval i za mňa, že som ho nenechal spať v
         hriešnej samospravedlnosti. Modlil sa zvlášť za Zápoľu, ktorého láska, schopná takej veľkej
         obeti, ho priviedla na láskyplné Spasiteľovo srdce.
   </p>
   <p>
    Zápoľu tá modlitba prebrala a oživila. Nikdy na ňu nezabudnem.
   </p>
   <p>
    Sotva sme stačili privítať Hájka ako brata v Kristovi, vnišla pani Dorka s rozožatou
         lampou. Hoci ožiarila celú izbu, nemalo to svetlo takú moc, akou ožiarené boli srdcia nás
         troch. Janíčko doniesol otcovi rozkvitnutú čerešňovú ratoliestku. Mala vykvitnúť na
         Vianoce. Prišla včas, aby svojou prelesťou oblažila dušu, ktorá už odchádzala do krajov
         večne kvitnúcich stromov. Potom chlapec radostne objímal otčima. A keď pani Dorka podala
         ruku Hájkovi, nijaký tieň nepokryl ani jej jasné čelo. Zápoľu bozkala, odovzdala mu pozdrav
         od strynkej. Nato nám išla pripraviť večeru.
   </p>
   <p>
    Môj drahý brat ležal tichučko, s takým dobrým úsmevom na tvári. V ruke držal rozkvitnutú
         ratoliestku túliac šiju kedy-tedy k lícu i perám. Hľadel na nás, ako spojenými silami
         pripravujeme stôl. Keď sme večerali, vypil aj on trochu mlieka a zjedol kúštik zákuska,
         ktorý Hájek doniesol od svojej mamičky. Potom trochu driemal. Ale keď sme si okolo neho
         posadali, prebral sa. Prosil, aby sme mu zaspievali pieseň:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Jeruzaléme, výšino slávy,
        </em>
       </span>
       <span class="emphasis">
        <em>
         Bože, ó, bych tam byl.
        </em>
       </span>
       <span class="emphasis">
        <em>
         Mdlá duše má jen tam se zotaví,
        </em>
       </span>
       <span class="emphasis">
        <em>
         tam tužby svaté cíl,
        </em>
       </span>
      </span>
     </p>
    </div>
   </p>
   <p>
   </p>
   <p>
    a aby sme spolu čítali devädesiaty prvý žalm. Mal obavu, že pri tom zaspí, tak aby sme
         mu prv povedali dobrú noc.
   </p>
   <p>
    Ó, s akou láskou sme ho všetci celovali a on zase nás! Potom znela krásna pieseň a
         svojím významom ojedinelý žalm. Nakoniec sa kratučko pomodlil on. Posledné slová „Žehnaj
         Topoľovej“ som si už viac len domyslel. S nimi na perách usnul tak sladko, tak dobre, že z
         toho sna ho zobudí už len hlahol archanjelskej trúby.
   </p>
   <p>
    Odišiel z radosti do radosti, z lásky do lásky. A keď aj pani Dorka opretá o hruď
         Hájkovu horko zaplakala a on zaplakal s ňou, neboli to slzy žiaľu, vyvolané zlým svedomím,
         vynútené sebaobžalobou. Veď medzi nima troma nestálo už nič. Všetky krivdy boli odpustené,
         aj tie najtrpkejšie nezrovnalosti vyrovnané. Všetci traja boli svoji. On nikdy nebude
         zabudnutý a neprestane byť milovaný.
   </p>
   <p>
    *
   </p>
   <p>
    Nepamätali v Topoľovej taký pohreb, kde by tak úprimne všetko bolo plakalo: deti, ženy,
         muži, starci, stareny, áno všetko. Jedni plakali nad Zápoľom, že len tak nakrátko sa mohol
         vrátiť zo zajatia do otčiny. Len zomrieť vraj prišiel z cudziny. Iní plakali za ním, že už
         na zemi nikdy viac neuvidia tú bledú, vzácnu tvár, nepočujú ten dobrý, tichý, k posledku
         tak láskyplný hlas, nepočujú slová dobré a múdre, ktoré upriamovali poslucháčov na Božiu
         milosť… A čo ja? Moje srdce žialilo ako Dávidovo za Jonatánom. — Tak ako som netušil aké
         dobro posiela mi Pán, keď mi môjho brata položil do cesty, tak dnes viem, čo a koho mi vzal
         teraz. Ja som ďakoval, že som smel byť svedkom toho, ako to bolo, keď sa život začínal. Kým
         sa duša začala vznášať k zorám milosti, ako tá holubica s postriebrenými krídlami. Ako dlho
         musela ležať medzi vojnovými kotlami, putami hriechu i svojho i cudzieho sputnaná, než
         prišla sloboda, sloboda večná.
   </p>
   <p>
    Keď som hľadel do otvoreného hrobu pri nohách, a hľadel za ním, ako ho ta spúšťali ruky
         lásky, ako matička zem prijímala syna, ktorý sa navrátil po dlhých rokoch, aby si odpočinul
         v jej lone, prv než príde i pre neho povolanie k vyšším úlohám, pozdalo sa mi, že veď ja tu
         v Topoľovej žiť bez neho, tak sám a sám ani nevydržím.
   </p>
   <p>
    Môj pohľad padol na pána doktora, ktorý hľadel tiež na tú miznúcu rakvu. Iste videl to,
         čo aj ja: toho v nej ticho spiaceho muža, ktorému na tvári spočíval odblesk hlbokého pokoja
         a v ruke rozkvitnutá čerešňová halúzka, znak skorého zmŕtvychvstania dnes spiacej prírody.
         Napadli mi jeho slová: „pôjde údolím tieňov smrti, však už môže, keď už poznal lásku, ktorá
         ho cez ne prevedie“. Moje oči blúdili z neho po plačúcom zástupe. „On poznal,“ myslel som,
         „poznal, sláva Bohu! Ale tento zástup ju ešte tak málo zná! Do loďky Zápoľovho života
         vkročil Pán Ježiš práve vtedy, keď sa ju už vlny súženia v krútňave chystali pohltiť. S
         jeho vstúpením stalo sa veľké utíšenie a loď dokärovala ku brehu. Áno, tá jeho už
         dokärovala, no, tá ich zmieta sa ešte vždy na tom rozbúrenom mori hriechu, hádzaná vlnami
         strasti, súženia, nevedomosti, neresti a tmy.“
   </p>
   <p>
    „Pane môj, učiň ma verným,“ vzdychol som si, „a daj mi tú milosť pre slávu svojho mena,
         aby som ešte neraz smel pri nich pozorovať to krásne bronenie
    <sup>
     [
     <a class="footnote" href="#ftn.d56e1581" name="d56e1581">
      18
     </a>
     ]
    </sup>
    zory vzkriesenia, keď sa život začína…“
   </p>
   <p>
    *
   </p>
   <p>
    Písal v prvom polroku svojho verejného účinkovania v Topoľovej roku 1925
   </p>
   <p>
    <span class="emphasis">
     <em>
      Jaroslav Ďumbiersky
     </em>
    </span>
   </p>
   <p>
    (1931)
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1581" name="ftn.d56e1581">
        18
       </a>
       ]
      </sup>
      <span class="emphasis">
       <em>
        bronieť
       </em>
      </span>
      — červenieť sa
     </p>
    </div>
   </div>
  </div>
 </body>
</html>
