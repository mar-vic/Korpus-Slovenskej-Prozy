<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505350">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      Boh je láska, a kto v láske prebýva, v Bohu prebýva a Boh v ňom.
     </p>
    </blockquote>
   </div>
   <p>
   </p>
   <p>
   </p>
   <p>
    Medzi Nimnicou a Topoľovou stála od nepamäti kováčska vyhňa. Patrila rodine Bielych a
         dedila sa z otca na syna cez mnohé pokolenia.
   </p>
   <p>
    No posledný Biely syna nemal. Dcéra vydala sa do Pešti za zámočníka, synov dala do škôl;
         vyrástli z nich páni, zabudli materinskú reč, staré zvyky i matkino rodisko. Len raz sa naň
         rozpamätali, keď umrel starý Biely a prišlo im predávať jeho pozostalosť.
   </p>
   <p>
    Kúpil vyhňu cezpoľný kováč, človek mladý a pritom švárny, že mu tak skoro páru nenájdeš.
   </p>
   <p>
    Skúsili ľudia hneď, že je z neho remeselník dobrý, obzvlášť na rezivo. Chválili si ho v
         horách i pri kopačke; chválili furmani, že dobre kone kuje; pochválila by ho i tá nemá
         tvár, keby mohla.
   </p>
   <p>
    Len jedno na ňom hanili, že sa ide ženiť a berie si zo svojej dediny chudobnú ženu.
   </p>
   <p>
    „Čo len myslí?“ hovorili, „našlo by sa u nás dosť bohatých neviest, radi by mu otcovia a
         matky dcéry dali, len čo prišiel. Zhospodárené nemá nič, chalupa i vyhňa sú staré, vietor
         do nich chodí nocovať. Ten kúsok zapusteného humna a tá roky neobrobená rolička, ktorá k
         chalupe patrí, to len na hanbu; rob, rob a roky čakaj, než sa ti dač urodí. Z remesla v
         terajšom čase nikto nevyžije, — a on si berie chudobnú nevestu, k tomu ešte starého svokra
         na prídavok!“
   </p>
   <p>
    Nuž starali sa ľudia mnoho; lebo to už tak na svete býva: keď nebojíš sa budúcnosti ty,
         boja sa za teba druhí.
   </p>
   <p>
    Keď si kováč doviezol svoju mladú ženu, pokrútili chlapi hlavami, a už ho nikto viac
         nesúdil. Ženy krčili plecami: „Švárna je, a pristanú k sebe ako ruža k rozmarínu, ale —
         krásy sa nenaješ.“
   </p>
   <p>
    *
   </p>
   <p>
    Prišli z Topoľovej do Nimnice chýry; zabudli pri nich na chvíľu Nimničania aj na svojho
         kováča Adama Dúbravského, a jeho Aničku. Pred rokom umrel posledný pán z Topoľovských,
         majiteľ kaštieľa i pozemkov. Zostala po ňom jediná dcéra, a tá sa teraz vydala za bohatého
         človeka, ktorý poskupoval všetko, čo starý pán Nimnický Židom a sedliakom musel popredať.
         Kúpil i kaštieľ Topoľovú a — dokladali ľudia — kúpil si s majetkom aj ženu.
   </p>
   <p>
    Ináč sa to nedalo pomyslieť. On, už štyridsiatnik, takto postava pekná, no nijaký gróf,
         — staval vraj železnice a mosty, pri tom tak zbohatol — a ona 19-ročná grófka, odchovaná
         medzi samými grófmi a barónmi, ktorá sa nikdy na takéhoto „sprostého“ človeka ani
         nepozrela.
   </p>
   <p>
    „Pán staviteľ Rudohorský je šťastný človek a múdry pán,“ poučovali Židia ľudí.
         „Bohatstvo už mal, teraz mu žena otvorí svet, príde medzi samých veľkých pánov, i sám sa
         niekedy môže stať grófom alebo barónom, a jeho deti budú veľkí páni.“
   </p>
   <p>
    Keď teraz ľudia chodili okolo topoľovského kaštieľa do mesta na trh, každý trochu postál
         a myslel, aký to tam býva šťastný a múdry človek.
   </p>
   <p>
    „Ba, že Pán Boh niektorým ľuďom všetko dáva, čo len sami chcú. Modlíš sa a robíš, a nič
         z toho! Taký sa ani nemodlí, ani nerobí, a má, čo mu duša žiada!“ hovorievala stará
         mlynárka spod brehu, ktorú si každé ráno videl v kostole; ale ľudia povedali, že i mužove i
         svoje vynosila v zástere do krčmy. Pila najprv sama; z dešperácie
    <sup>
     [
     <a class="footnote" href="#ftn.id2505527" name="id2505527">
      1
     </a>
     ]
    </sup>
    začal piť aj muž; keď sa napili, spievali spolu nábožné piesne. Jeho sa chytili
         suchoty, umrel. Ona zostala vdovou. Prepila, čo bolo. Teraz žila z nádenníctva; a čo jej
         ľudia udelili, aj to ponosila do krčmy.
   </p>
   <p>
    „Nuž,“ hovorili susedky, „keď sa človek raz naučí, musí.“
   </p>
   <p>
    Keď videli pána Rudohorského v novom novučičkom kočiari prevážať pani grófku, spomínali
         slová mlynárkine i dávali jej za pravdu.
   </p>
   <p>
    Začal pán Rudohorský stavať pri kaštieli nové hospodárske staviská, pritom dal opraviť
         múr okolo starej záhrady, či — ako ju volali — parku, zakladal vedľa druhý, nový park a pri
         ňom veľký ovocný sad.
   </p>
   <p>
    V novom parku robili výkop pre rybník; po lúkach pri kaštieli ukladali pod zem rúry, aby
         nimi voda z močiarov odtekala do rybníka. Roboty bolo dosť; mali si ľudia kde zarobiť.
   </p>
   <p>
    Nosili ženy mužom obedy do Topoľovej, videli na vlastné oči, koľko mávala pani grófka
         hosťov.
   </p>
   <p>
    Prechádzali sa po starom parku bohato odeté slečinky i panie, páni vo vojenských šatách
         a v klerikách. Slovenského slova si nepočul, pán Rudohorský bol rodený Čech a matku mal
         Slovenku.
   </p>
   <p>
    „Šťastní ľudia!“ vzdychávali ženy, i mali doma čo rozprávať. Nie div, že zabudli starať
         sa o chudobného kováča.
   </p>
   <p>
    Chytil sa mladý párik opravovať svoje hniezdočko; a tí, ktorí do vyhne s robotou
         chodili, až sa divili, ako im to išlo.
   </p>
   <p>
    Pošil
    <sup>
     [
     <a class="footnote" href="#ftn.id2505615" name="id2505615">
      2
     </a>
     ]
    </sup>
    starý Križko zaťovi chalupu, — nebude už do nej fúkať; spravil mu okná, čo aký
         stolár, nepotreboval si ich len okuť. Spolu osadili rámy. Žid zasklil a natrel. Navozila
         Anička s tatíčkom od tehelne hliny, narobila blata, zamazala
    <sup>
     [
     <a class="footnote" href="#ftn.id2505635" name="id2505635">
      3
     </a>
     ]
    </sup>
    kdeakú dieru na stavaní. Popravili spolu orúcané násypy, očistili zapustený
         dvor, pokopali záhradku i humno. Chytili sa i do roličky.
   </p>
   <p>
    Nedali chlapi Aničke klčovať a zbierať kamenie; poslali ju radšej líčiť po dome. Oddali
         sa do toho s radosťou a s chuťou.
   </p>
   <p>
    Keby Adama neodvolávali, skopali by roličku za deň; ale remeslo je predsa len prvé, a
         roboty bolo mnoho.
   </p>
   <p>
    Pochválil jeden z Nimničanov, akého oni majú kováča chýrneho na rezivo. Začali všetci
         tesári a panskí robotníci nosiť sekery, pantoky,
    <sup>
     [
     <a class="footnote" href="#ftn.id2505676" name="id2505676">
      4
     </a>
     ]
    </sup>
    rýle, motyky; čochvíľa by Adam nestačil.
   </p>
   <p>
    „Ako je to dobre, že vás tu mám, tatíčko,“ hovorieval svokrovi. „O nič sa nemusím
         starať. Keby som robil svoju robotu, odpudili by sa mi ľudia, a keby som len pre ľudí
         robil, spadne mi chalupa nad hlavou. Len mi, prosím váš, pekne Aničku šanujte; nechcem, aby
         sa zodrala, sotva za mňa išla.“
   </p>
   <p>
    „Neboj sa, synku, však my to s pomocou Božou všetko porobíme; hľaď si ty len svojho
         remesla. Ty si nato tu, aby si nás živil, a my aby sme ti poslúžili.“
   </p>
   <p>
    Neprešlo ani osem týždňov, odkedy si mladý kováč Aničku priviezol, a už by nikto starú
         vyhňu nepoznal. Vyzerala chalúpka, ako keby sa stará babička ešte raz do svojich sobášnych
         šiat obliekla. Bielunká, modro obrovnaná; okná nové, veľké, plné kvetov. Zvnútra vidíš
         biele záclony a izbičku čistučkú, ako zo škatuľky; pitvor, kuchynka samé pierko maľované.
         Komôrka pre tatíčka, ako taká maľovaná klietočka. Všetko v nej mali, aj svoj tkáčsky stav;
         aj Aničkin kolovrat i praslica tu stála. A stará almara plná kníh, ktoré dedom, otcom i
         vnukovi prinášali rovnaké potešenie. Dedilo sa to u Križkov. Že boli dobre písma znalí,
         volievala si ich cirkev tam doma za výpomocných učiteľov. Preto aj Anička vedela čítať, čo
         aká pani.
   </p>
   <p>
    Hnevali sa Nimničania na kováča, že nikdy neprišiel medzi nich do krčmy na posedenie;
         dohovárali o to starému Križkovi: „Držíte ho ako na povrázku!“
   </p>
   <p>
    „Ľudia moji,“ hovorieval Križko, „niet z tej krčmy žiadneho úžitku ani pre dušu; čo
         prepiješ, nemáš. Opitý človek je len na hanbu sebe, Bohu i ľuďom.“
   </p>
   <p>
    „Však sa každý nemusí opiť.“
   </p>
   <p>
    „Nemusí, ale môže. Prosíme Pána Boha: „Neuvoď nás do pokušenia!“ Prečo by sme teda sami
         liezli do neho a hnevali milostivého Boha?“
   </p>
   <p>
    „Ale, nechajte ho!“ pokrčili chlapi plecami. Niektorí pokrútili hlavou. „Veľkú ten
         pravdu hovorí!“ mysleli. „Len keby sa človek mohol udržať! Ale keby sa človek ani napiť
         nemal po chuti, čo má na tom svete?“
   </p>
   <p>
    Dohovárali aj Adamovi. Zamračil čelo: „Celý týždeň, vždy som v robote, a nedeľu by som
         mal v krčme zmrhať? Kto sa chce so mnou zhovárať, nech príde k nám na posedenie, privítame
         každého radi.“
   </p>
   <p>
    „Ty si veľký pán!“ mrzeli sa. „Myslíš, že starí gazdovia budú za tebou chodiť?“
   </p>
   <p>
    A predsa niektorí chodili. Vedel starý Križko tak rozprávať — z Písma, či zo starých
         kroník — celý deň by si ho počúval.
   </p>
   <p>
    Dobre sa to sedávalo pod zakvitnutou sladkou jabloňou na drevenej lavičke a počúvalo,
         ako bolo kedysi ťažko ľuďom žiť podľa Písma a veriť pravde. Ba takých už dnes nieto, ktorí
         by chceli umrieť za vieru! Dnes verí každý, čo a ako chce, a mnohý povie: „Nieto ani neba,
         ani pekla, ani Boha, ani Krista; keď umrieš, zožerú ťa červíky.“
   </p>
   <p>
    Zamyslel sa Križko. „Bol som ešte mládencom. Ochorel nám pán farár a miesto neho kázal
         mladý, ešte nevysvätený človek; ale kázal tak, že sme dlho o tom rozprávali. Dobre sa
         pamätám, ako hovoril: Aj diabli veria, a predsa sa trasú! Keď veríme Bohu a Jeho svätému
         Slovu, musíme to celým životom dokazovať. Žite tak, aby ľudia videli, že ste od Boha prišli
         a k Bohu pôjdete. Žite tak na zemi, ako Kristus; milujte Boha, čiňte každému dobre. Boh je
         láska, a kto v láske prebýva, v Bohu prebýva, a Boh v ňom. A keď ma náš staručký pán učiteľ
         prepúšťal zo školy, povedal mi: „Raduj sa, mládenče, v svojej mladosti, ale pamätaj, že ťa
         s tým všetkým privedie Boh na súd. Pamätaj, synku, abys dobre žil na svete, bárs by si bol
         aj chudobný.“ Nuž on je už na pravde, ja ešte na krivde; čo aj koľko rokov minulo,
         nezabudol som jeho napomenutie.“
   </p>
   <p>
    Starý Križko miloval Boha i Krista, veril, že je nebo, i že on do neho príde; veril, že
         je peklo, a varoval ľudí pred hriechom, ktorý do neho dvere otvára. Tak veriť naučil aj
         svoju Aničku. Zostala mu posledná zo siedmich detí; keď ktoré odchoval, umrelo. Po nich
         umrela mu i žena. Nežiali za nimi; veril, že sú u Boha, a že si ich tam nájde.
   </p>
   <p>
    Anička bola najmladšia; kým dorástla tak, že mohla rozumieť, dotiaľ Boh jeho najviac
         naučil; a tak aj on ju.
   </p>
   <p>
    Adam, odkedy spolu žili, mnoho musel myslieť na dušu. Predtým nemyslel nikdy na Boha,
         tak ako mnoho iných ľudí, hoci kedysi býval najlepším žiakom, a pri konfirmácii zo všetkých
         najlepšie vedel katechizmus.
    <sup>
     [
     <a class="footnote" href="#ftn.id2505880" name="id2505880">
      5
     </a>
     ]
    </sup>
   </p>
   <p>
    Dokiaľ bol učňom, odučil sa i modliť, lebo sa mu vysmievali. Ako tovariš počul samé
         rúhanie proti Bohu a pri vojenčine — kto tam myslel na Boha?
   </p>
   <p>
    Keď sa kedy do rodiska vrátil, išiel do kostola, počúval, čo kázali; — ale nerozmýšľal
         nad tým.
   </p>
   <p>
    Bol poriadnym mládencom; vedel o tom, lebo ho všetci chválili, a chcel zostať poriadnym
         človekom. Preto, keď počul, že Anička Križková je najporiadnejšie dievča v dedine, začal
         tam chodiť. Ako ju raz videl, povedal si hneď: „Ona musí byť moja!“ — Nuž a bola.
   </p>
   <p>
    Znali sa málo; aká je, poznával až teraz deň po dni lepšie a lepšie.
   </p>
   <p>
    Keď sa Anička s otcom prisťahovali sem, začali žiť podľa svojej obyčaje; začínali i
         končili deň spoločnou modlitbou.
   </p>
   <p>
    „Milý synu,“ hovorí svokor, „Božie požehnanie napredok, potom práca. Čo si nevyprosíš,
         dobre neurobíš; a patrí sa nielen prijať, ale aj poďakovať. Bez Božej ochrany špatné
         spanie.“
   </p>
   <p>
    Pristal Adam, a dnes by mu už chýbalo, keby mal ísť do vyhne prv, než si spolu
         zaspievali, pomodlili sa, prv než svokor prečítal z postily
    <sup>
     [
     <a class="footnote" href="#ftn.id2505951" name="id2505951">
      6
     </a>
     ]
    </sup>
    denný výklad.
   </p>
   <p>
    Hanbil sa Adam, že neznal z Písma ani toľko ako Anička, hoci bola o 10 rokov mladšia. V
         nedeľu ráno, keď ona obed varila, aby mohli všetci do kostola, vzal svokrovu Bibliu a
         vošiel do vyhne alebo do humna a čítal. Čím častejšie čítal, tým častejšie musel myslieť na
         Boha a na svoju dušu.
   </p>
   <p>
    Keď čo nerozumel, opýtal sa svokra; a ak oba nerozumeli, hovorieval Križko:
   </p>
   <p>
    „Nechajme tak, syn môj, snáď nám to Pán Boh zjaví; ak nie, dozvieme sa, keď prídeme pred
         Neho.“
   </p>
   <p>
    Do kostola mali dosť ďaleko, ale nikdy im cesta nebola pridlhá, vždy si mali čo
         rozprávať; ta idúc o tom, čo Adam čítal, a odtiaľ idúc o tom, čo v kostole počuli.
   </p>
   <p>
    Keď si Adam po prvý raz doviedol do kostola ženu, zhíkli všetci. Však len bola pekná,
         hoci ani nemala chýrne šaty, a stala si medzi mladé ženy na posledné miesto.
   </p>
   <p>
    Vedel Adam, že má peknú ženu a nemálo si na tom zakladal; ale nikdy sa mu nezdala taká
         pekná, ako keď uhriata od ohniska pribehla pozrieť sa za ním do vyhne, čo robí, či mu nie
         je samému smutno. Musel prácu tak nechať, bárs bola aká pilná a pozhovárať sa s ňou. Nemal
         to rád, keď ich ľudia pomýlili a keď pred ňou rozprávali sprosté, škaredé reči.
   </p>
   <p>
    Keď už bolo všetko po dome počistené, obrobené, premýšľala Anička, ako by pomohla mužovi
         zhospodáriť toľko, aby si skôr mohli kúpiť kravu; bez dojeného je tak zle v dome.
   </p>
   <p>
    Raz podvečer vojde za ním do vyhne. — Bola sobota; upratoval ako pred nedeľou. Pomohla
         mu, zamietla. Vyšli spolu do humna. Adam dnes od rána ustavične koval; ani nezbadal, že je
         ustatý, až teraz, keď sadol trochu na lavičku.
   </p>
   <p>
    Zbadala aj Anička, prisadla k mužovi, vzala ho za ruku.
   </p>
   <p>
    „Si ustatý, pravda?“
   </p>
   <p>
    Pozrel jej do modrých, láskavých očí a cítil takú dobrotu v srdci; veď dosiaľ nik sa
         nestaral, či je on ustatý, alebo nie.
   </p>
   <p>
    „Veľmi mnoho musíš robiť,“ pohladila ho po spotenom čele.
   </p>
   <p>
    „To neškodí; však som mladý a zdravý,“ zovrel ju pevno do náruče.
   </p>
   <p>
    „Adam, a čo ja teraz budem robiť?“
   </p>
   <p>
    „Ty? A či nerobíš dosť,“ zadivil sa. „Keď som si ťa bral, nemala si také tvrdé dlane ako
         teraz.“
   </p>
   <p>
    „To od mazania, Adam; ale však už všetko máme; na druhý týždeň ja už nemám roboty, tú
         trochu, čo navarím. Vo vyhni ti neviem pomôcť. Dnes bola u nás richtárka, chodila pre tú
         retiazku; hovorila, že aj svoju Betku pustí do kaštieľa nosiť vodu murárom. Myslela som,
         keby som sa aj ja hlásila, snáď by ma tiež vzali. Na svitaní by som vám uvarila, a večeru
         by aj tatíčko uvaril. Že platia štyridsať grajciarov
    <sup>
     [
     <a class="footnote" href="#ftn.id2506097" name="id2506097">
      7
     </a>
     ]
    </sup>
    bez stravy; vzala by som si niečo so sebou.“
   </p>
   <p>
    Nechal Adam Aničku dohovoriť; na čele zasadlo mu mračno.
   </p>
   <p>
    „Nikam nepôjdeš. Nuž či som sa ja nato oženil, aby moja žena murárom vodu nosila a na
         panské tovarichy
    <sup>
     [
     <a class="footnote" href="#ftn.id2506121" name="id2506121">
      8
     </a>
     ]
    </sup>
    chodila bezo mňa?“
   </p>
   <p>
    „Ale Adam, tuším sa hneváš? Veď ja len preto, keď by som rada zhospodárila, aby sme
         skorej mali kravičku. Vidíš, pusti ma, do týždňa hromadu vyrobím!“
   </p>
   <p>
    Hľadí Adam na svoju peknú ženu a myslí: „Hľa, aká je ona pekná; ľúbi sa mne, ľúbila by
         sa aj druhým a cudzí by mi s ňou robili žarty.“ Až sa tak celý triasol od hnevu. Zadržal
         pevno ženine ruky vo svojich a hovorí vážne:
   </p>
   <p>
    „To pusť z mysle, Anička. Nikdy nepôjdeš robiť ta, kde by som ja nebol s tebou; svet je
         zlý. Krava bude aj bez panského tovarichu. Keby mi ľudia nezostávali dlžni, už dnes by som
         ti ju mohol kúpiť. Nájdeš si ešte po dome dosť práce; a sľúbila si mi ušiť košele z toho
         plátna, ktoré som bol od vás kedysi kúpil, tak uši; všetky sa mi trhajú.“ — „A“ — domyslel
         Adam, ale nevyriekol, — „ja mám ženu len pre seba.“
   </p>
   <p>
    Pristala Anička na mužovu vôľu; tešilo ju, že nemusí von z domu. Veď žili spolu ako v
         raji. Nepustil Adam ženu na tovarich; a vždy, kedykoľvek odpoludnia prišla a vo vyhni šila
         jeho košele mal ju tak blízko seba, vždy sa z toho tešil.
   </p>
   <p>
    Poplatili ľudia, zaplatil pán Rudohorský za pluhy a kovanie koní; vybrali sa zať so
         svokrom na jarmok. Doviedli kravičku — neveľkú, ale dobrú. — „No, Anička, už budeš mať
         okolo čoho robiť!“
   </p>
   <p>
    A predsa si Anička vyhľadala zárobok, aby mužovi poľahčila. Začala ľuďom prať; brala si
         pranie domov, i sami jej ho nosili; potok mala blízko. Dochovala si sliepky, kurčatá;
         dopestovala v humne i v záhradke zeleniny, nosila do mesta na trh s maslom a so syrom.
   </p>
   <p>
    Musel si Adam učňa vziať, nestačil s robotou. Zbadali ženy, že je Križko dobrý tkáč; keď
         ktorá čo napriadla, nosili jemu.
   </p>
   <p>
    Začali sa Dúbravských vzmáhať. Čo mohli, všetko si spravili sami, a ešte aj ľuďom
         pomohli.
   </p>
   <p>
    Bývali pri ceste; každý žobrák, každý vandrovník sa zastavil u nich; nikoho neposlali
         naprázdno. Ak bol mladý a súci, nechal ho Adam vo vyhni pomáhať a zaplatil mu slušnú mzdu.
   </p>
   <p>
    Jeden práve u nich zostal; nemal vo svete živej duše a nikdy ešte nebolo mu v živote tak
         dobre. Spával so starým Križkom v komôrke. Zašatili i zaobuli ho, za to im slúžil. Hovorili
         mu Tomáš, druhé meno nemal.
   </p>
   <p>
    Tak minuli sa jar, leto i jeseň. Na malej roličke požehnával Pán Boh. Zarodila sladká
         jabloň i dve hrušky, orech a slivky. Za robotu vyplatili kováča niektorí zbožím, zemiakmi,
         kapustou, zásobila sa rodina na zimu.
   </p>
   <p>
    Tešil sa Adam, že keď prídu dlhé večery, bude môcť so svojimi v izbe sedávať a čítavať
         im. Tatíčko s Tomášom navozili hojne dreva. Anička kúpila si konopí i ľanu, bude mať čo
         priasť. Odpočinú si všetci v teplej izbe.
   </p>
   <p>
    Bolo to po katarínskom jarmoku. Išli Nimničania z neho, išla i Anička. Odbehli ju ženy,
         kráčala samotná, rada by čím skôr prišla domov; srdce jej bolo plné radosti, najradšej by
         si zaspievala. Veď niesla v noške za vlastný zárobok kúpenú čiapku pre Adama a tatíčkovi
         biele papuče. Ako sa oni budú tešiť! Bolo jej ľúto, že Tomáš nemá nič na krk, kúpila mu
         ručník; a učňovi niesla zjednané čižmy.
   </p>
   <p>
    Pretrhol ju v myšlienkach cengot zvončekov; obzrela sa i hľadí hodnú chvíľu za peknými
         saňami.
   </p>
   <p>
    Konečne videla už aj ona pani grófku. Aká je pekná v tej čierno prámovanej bundičke a v
         tom perovom klobúčiku! Pekná, ale akási mrzutá. Jej muž sa jej prihovára, a ona ho tuším
         ani nepočúva. Zívlo sa jej; je iste ospalá. Hľa, už i on zakrútil sa do bundy a nechal ju
         tak.
   </p>
   <p>
    Všetci ľudia v Topoľovej a v Nimnici hovorili, že sú to dvaja najšťastnejší ľudia na
         svete. Je to pravda?
   </p>
   <p>
    „Nie,“ zakrútila mladá žena hlavou, „nie sú šťastnejší, než Adam a ja. Že oni majú
         bohatstvo, a my nemáme? Však nám Pán Boh všetko dá, čo potrebujeme, a všetko si môžeme
         vyprosiť. Že oni nepracujú, a my musíme? Pracoval sám Syn Boží; a my pracujeme radi,
         pracovitému je sen sladký! Že oni sa vezú, a ja tu ustatá idem? Však som, chvála Bohu,
         zdravá, a doma si odpočiniem. Že oni sú učení, a my nie? Čo potrebujeme, toľko vieme, a
         ostatné všetko nás Pán Boh naučí. Že oni sú páni, a my sedliaci? Rovnako nás Syn Boží
         miluje a miloval; nemáme žiadnej krivdy, všetci nemôžu byť rovnakí. Nie, oni nie sú
         šťastnejší, lebo ani nemôžu byť. My im nemáme čo závidieť.“
   </p>
   <p>
    Tak dumala Anička. — V diaľke vidno už kaštieľ. Dohonila starú Gálovú, ktorá tam má
         dcéru za chyžnú. Presvedčila by sa tak rada, či sú tí páni predsa šťastnejší a v čom.
         Prihovorila sa žene; odobrala jej košík, — bolela ju už od neho ruka. Povedala, že videla
         panstvo.
   </p>
   <p>
    „Teraz že sa viezli?“ diví sa žena. „To nie je ich obyčaj; ale iste nemajú hosťov, nuž
         mala pani grófka dlhú chvíľu.“
   </p>
   <p>
    „A čo ona robieva?“ vyzvedá Anička.
   </p>
   <p>
    „Nič, dievka moja; však niektoré panie aj robievajú, ale ona nie je na to zvyknutá.“
   </p>
   <p>
    „Však len čosi musí robiť! Ako by tam mohla žiť?“
   </p>
   <p>
    „Nuž ráno sa oblieka; potom, keď niet hosťov, dá si niečo čítať, alebo si hrá. Potom sa
         ide prechádzať, zase trochu maľuje a keď sú hostia, tak sa zabáva celý deň.“
   </p>
   <p>
    „A pán čo robí?“
   </p>
   <p>
    „Ach, ten má roboty dosť, niekedy mu ani deň nestačí, musí aj noc nadkladať.“
   </p>
   <p>
    „Teda on tam nie je, keď sa oni zabávajú?“
   </p>
   <p>
    „Niekedy, keď musí, ale nie je tam rád. Lebo, dievka moja, to sú tam všetko Nemci a
         Maďari a veľkí páni, a on predsa len z nás pošiel. Tí páni že sa s ním hneď hádajú, čo ja
         viem o čo; — však vieš, že to u nás Maďar chce byť najväčším pánom; — a on je Čech.“
   </p>
   <p>
    „Ale však pani grófka ide za ním a pomôže mu niekedy? Však veru iste aj dobre písať aj
         rátať vie?“
   </p>
   <p>
    „Iste vie. Ale ty si myslíš, že je to tak, ako u nás? On sa musí dať opýtať, či smie
         prísť. Však on jej dá všetko, aj by ju na rukách nosil, keby chcela.“
   </p>
   <p>
    „A ona?“
   </p>
   <p>
    Žena pokrčila plecami. „Neviem; z takých mladých paní človek nezmúdrie. Ono je to vždy
         dobre, keď sa svoj so svojím spojí, a mladý s mladým si lepšie rozumejú. Keď ona bude
         staršia a budú mať deti, však sa to podá.“
   </p>
   <p>
    Medzitým došli ku kaštieľu. Žena odobrala kôš, ďakovala za odnesenie; Anička už len sama
         ponáhľa sa domov, až pred vyhňou zastala, a oddychujúc zhlboka vyriekla, čo po celej ceste
         myslela: „My sme predsa šťastnejší!“
   </p>
   <p>
    Z vyhne žiari svetlo plameňa, tam ožiarený stojí Adam, jej Adam. Zadívala sa na neho,
         potom rýchlo zložila nošku, vytiahne z nej čiapku, podá ostatné von vybehnuvšiemu učňovi,
         aby zaniesol do izby; sama vbehla dovnútra, a objímuc jednou rukou okolo krku nič
         netušiaceho muža, vložila mu druhou na havranie, husté vlasy čiapku. Pristala mu ako
         kráľovi koruna.
   </p>
   <p>
    „Adamko, to som ti ja kúpila!“
   </p>
   <p>
    Ona nemenila by s nimnickou grófkou. No, či menil by on s pánom Rudohorským? Sotva…
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505527" name="ftn.id2505527">
        1
       </a>
       ]
      </sup>
      <span class="emphasis">
       <em>
        dešperácia
       </em>
      </span>
      — beznádejnosť, zúfalstvo
     </p>
    </div>
    <div class="footnote">
     <p>
      <sup>
       [
       <a class="para" href="#id2505615" name="ftn.id2505615">
        2
       </a>
       ]
      </sup>
      <span class="emphasis">
       <em>
        pošiť (chalupu)
       </em>
      </span>
      — pokryť strechu domu krytom zo slamy, šašiny
               a pod.
     </p>
    </div>
    <div class="footnote">
     <p>
      <sup>
       [
       <a class="para" href="#id2505635" name="ftn.id2505635">
        3
       </a>
       ]
      </sup>
      <span class="emphasis">
       <em>
        mazanie (mazať)
       </em>
      </span>
      — bieliť, líčiť; zatierať trhliny v hlinenej
               podlahe
     </p>
    </div>
    <div class="footnote">
     <p>
      <sup>
       [
       <a class="para" href="#id2505676" name="ftn.id2505676">
        4
       </a>
       ]
      </sup>
      <span class="emphasis">
       <em>
        pantok
       </em>
      </span>
      — ťažká sekera s dlhým poriskom
     </p>
    </div>
    <div class="footnote">
     <p>
      <sup>
       [
       <a class="para" href="#id2505880" name="ftn.id2505880">
        5
       </a>
       ]
      </sup>
      <span class="emphasis">
       <em>
        katechizmus
       </em>
      </span>
      — základná učebnica náboženstva zostavená formou
               otázok a odpovedí
     </p>
    </div>
    <div class="footnote">
     <p>
      <sup>
       [
       <a class="para" href="#id2505951" name="ftn.id2505951">
        6
       </a>
       ]
      </sup>
      <span class="emphasis">
       <em>
        postila
       </em>
      </span>
      — zbierka kázní a výkladov Biblie (z lat.
               postilla)
     </p>
    </div>
    <div class="footnote">
     <p>
      <sup>
       [
       <a class="para" href="#id2506097" name="ftn.id2506097">
        7
       </a>
       ]
      </sup>
      <span class="emphasis">
       <em>
        grajciar
       </em>
      </span>
      — drobný peniaz, stotina zlatky v bývalom
               Rakúsko-Uhorsku
     </p>
    </div>
    <div class="footnote">
     <p>
      <sup>
       [
       <a class="para" href="#id2506121" name="ftn.id2506121">
        8
       </a>
       ]
      </sup>
      <span class="emphasis">
       <em>
        tovarich
       </em>
      </span>
      — nádennícka, námezdná práca, obyčajne na
               veľkostatku
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506463">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Prišla zima. U Dúbravských každý večer, obzvlášť v nedeľu, plno ľudu. Prvá prišla
         stolárka z dolného konca. Ľúbilo sa jej, ako Adam čítal a starý Križko rozprával; doniesla
         si na druhý večer praslicu, vybrali sa s ňou i druhé ženy. Prišiel starý hájnik spod brehu
         aj so zaťom platiť robotu kováčovi, zaľúbilo sa aj jemu, povedali susedom: „Ale, poďte k
         Bielym — tak im hovorili podľa chalupy — trochu nám čas prejde, porozprávame sa.“
   </p>
   <p>
    Nuž tak sa ľudia schádzali a dobre im bolo v tej teplej izbičke za dubovým stolom na
         lavici i na lavičke okolo kachieľ.
   </p>
   <p>
    Keď si dosť narozprávali, čo ktorého tlačilo, počúvali staré histórie cirkvi kresťanskej
         a divili sa, kde to len ľudia toľko mohli vytrpieť pre vieru.
   </p>
   <p>
    Ale keď Adam každý večer prečítal kúsok zo Svätého písma, prestali niektorí chodiť, lebo
    <span class="emphasis">
     <em>
      vôl zná svojho hospodára, a osol jasle svojich pánov
     </em>
    </span>
    , len človek na
         obraz Boží stvorený nechce počuť hlas svojho Pána a Stvoriteľa, nechce poznať Jeho vôľu,
         aby ju nemusel plniť.
   </p>
   <p>
    Nevedel Adam, že ich Svätým písmom zahnal zo svojho domu. Jemu bolo ono každým dňom
         milšie. Dakedy, keď už ostatní domáci sladko spali, on ešte vždy čítal. Zabudol aj, že je
         ustatý. A keď tak sám sedel — vôkol tichá, zimná noc — bolo mu neraz, akoby s ním bdeli tí
         bezbožní i dobrí židovskí králi, tí svätí proroci a prorokyne, tí poslušní patriarchovia,
         ktorí na rozkaz Boží svetom putovali, ale nadovšetko, akoby sa k nemu blížil sám Syn Boží.
   </p>
   <p>
    Raz, ako tak čítal, že Pán Ježiš chodieval do domu Márie a Marty, napadla ho divná
         myšlienka. Keby On ešte po zemi chodil a prišiel k nám, či by sa Mu u nás ľúbilo? Bol by
         spokojný? Oprel si Adam hlavu do dlane. „S Aničkou by iste bol spokojný; nikomu nedá zlého
         slova, každému urobí dobre; tak nás dvoch opatruje, že jej nenájdeš páru. Chvíľočku
         nezapostáva; a keď nemá doma roboty, pomôže susede. Vždy si spieva; nepočuješ ju požalovať
         sa.“
   </p>
   <p>
    Pozrel Adam na ženu — svetlo padlo jej do peknej tváre — ako len tá poľná bielo-ružová
         ružička. Spala tichým, sladkým snom ako mladý človek, keď sa dosť narobil, spať môže. „Ó, s
         ňou by iste Pán bol spokojný, keby prišiel. — A s tatíčkom? Hovoril svätý apoštol:
    <span class="emphasis">
     <em>
      „Bez prestania sa modlite.“
     </em>
    </span>
    Celý ich život bol modlitbou. Kade
         chodili, všade mysleli na Boha. Aj s nimi bol by Syn Boží spokojný.
   </p>
   <p>
    No keď Adam pomyslel na seba, keď pomyslel, že by mal on za jedným stolom sedieť s
         Ježišom, až sa toho naľakal. Lebo On, Ježiš, keby sa len pozrel, videl by v jeho duši
         všetko.
   </p>
   <p>
    Od tých čias, čo ako chcel, nemohol sa tej myšlienky striasť, vždy mu znovu a znovu
         napadala a trápila ho. Nahnevalo ho niečo vo vyhni, chcel zahrešiť, už nemohol. Keď chcel
         oklamať, že spraví prácu do týždňa, na ktorú potreboval pol druha týždňa, nemohol. A ak
         oklamal, ani spať mu nedalo, lebo ustavične musel myslieť: „Keby Ježiš prišiel, s Aničkou
         bol by spokojný, aj s tatíčkom, — ale s tebou…?“
   </p>
   <p>
    Tak míňala sa zima. Ešte štyri týždne a bude rok, čo sa s Aničkou zobrali. Nedbal by ho
         Adam ešte raz žiť, taký bol pekný. Nedbala by ani Anička.
   </p>
   <p>
    Prisťahoval sa so skorou jarou do chalúpky malinký hosť. Nesľúbil platiť želiarske,
         rozkazoval si tak, že ho všetci poslúchali, bavil vo dne, v noci nedal spať, a predsa ho
         nevyhnali. Ba tak si ho vážili, priam ako v zlate vsadený diamant.
   </p>
   <p>
    Ale aj bol pekný. Očká ako nezábudky, líčka ako z hodvábu, ústočká malinové, vlásky
         počerné, podaný na tatíčka i na mamičku, a obom rovnako milý.
   </p>
   <p>
    Nemohol Adam už tak spokojne kovať od rána do obedu, musel do izby aspoň na chvíľočku
         pozrieť sa na svojho synáčika. Neraz nechal mu čierne znaky na bielulinkých líčkach. Mrzela
         sa Anička, ale len naoko; operie vďačne, keď len videla, aký je vzácny jej synáčik svojmu
         tatíčkovi.
   </p>
   <p>
    Hovorili predtým ženy, že má Anička v Adamovi muža dobrého; teraz jej ho nejedna i
         závidela. Tak si ju obchádzal, ani pred sobášom. „Uvidíte, pokazí ju!“ predpovedali
         staršie.
   </p>
   <p>
    Ináč sa svet o Adama, Aničku a ich malého synáčika mnoho nestaral. V každom dome v
         dedine mali dosť detí; nebolo to nič nového, že zase jedno dieťa pribudlo do obce.
   </p>
   <p>
    Ale nie je dieťa, ako dieťa! Keď asi o dva týždne pozdejšie odbavovalo sa krštenie
    <sup>
     [
     <a class="footnote" href="#ftn.id2506666" name="id2506666">
      9
     </a>
     ]
    </sup>
    v kaštieli, hovorili o tom v Nimnici i Topoľovej ešte po mesiacoch. Hovorili,
         ako nádherne odiate panstvo priviezlo dieťa do kostola, aká veľká bola v kaštieli hostina a
         že ešte týždne chodili dvaja lekári, lebo dieťa bolo slabé — pani grófka tiež — tak museli
         vziať dojku.
   </p>
   <p>
    Keď sa jar ukázala, vozili dieťa do parku v krásnom vozíčku, a vždy aj dve-tri slúžky
         boli okolo neho. Pán Rudohorský že sa synáčika neopovážil ani dotknúť, aby mu neublížil, a
         pani grófke bol priťažký. V svojej izbe ho mať nemohla, aby ju plačom nezobúdzal. Zariadili
         pre dieťa a dojku osobitnú krásnu izbičku. Na stenách samí maľovaní anjeli. Ba tak si tam
         ležalo, ako taký malý princ!
   </p>
   <p>
    Dvorský povedal, že pán začína už pre syna hospodáriť. Šťastné dieťa!
   </p>
   <p>
    V máji musela pani grófka odísť do kúpeľov. „Čo je takej panej!“ hovorili ženy, keď sa
         vrátila a doviedla si so sebou hodne hosťov. „Taká ani nevie, aké je s deťmi trápenie!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506666" name="ftn.id2506666">
        9
       </a>
       ]
      </sup>
      <span class="emphasis">
       <em>
        krštenie
       </em>
      </span>
      — rodinná oslava krstu
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506721">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bola prvá nedeľa po Trojici. Vybrali sa odpoludnia Adam s tatíčkom do poľa, sľúbili boli
         stolárovi Matejákovi, že sa pôjdu pozrieť, ako sa mu zlepšila ozimina pod hájom. Kríval on
         na pravú nohu, nemohol sám ísť. Ľudia na jar hovorili, že by lepšie urobil, keby dal
         zaorať.
   </p>
   <p>
    Nebolo tak zle. Videl starý Križko dosť horších ozimín, a keď Pán Boh požehnal, bola
         žatva preto dobrá.
   </p>
   <p>
    Zašli si oba, keď už boli pod hájom, aj do neho. Sadol si Križko do chládku, Adam oprel
         sa o pevný dub a každému voľakam inam myseľ zaletela.
   </p>
   <p>
    Po hájoch podúval letný vetierok. Ševelilo lístie, priam akoby sa strom so stromom
         rozprával. Kam oko pozrie, všade plno kvietia: biele, žlté, ružové. Kukučky volali:
         „Kukuk!“ žlny štebotali, drozd hvízdal, a tam kdesi od potoka, ktorý okolo mlyna zahýbal,
         letela slávičkova pieseň, pieseň na Božiu slávu.
   </p>
   <p>
    Adamovi sa zdalo, že i v horách je sviatočné ticho, nedeľa. Z kvietka na kvietok lietali
         motýle, pekné ako dúha. Jeden si sadol tatíčkovi na plece. Ba tie chrobáky, ktoré sa po
         listoch a hore stromami škriabali, mali kožúšky ako z drahého kamenia.
   </p>
   <p>
    „Ach,“ myslí Adam, „keby tu bola Anička i s Janíčkom, či by sa im dobre sedelo tam pri
         tatíčkovi!“
   </p>
   <p>
    Keby nebolo tak ďaleko, rozbehol by sa pre nich; tuším aj v nebi bolo by mu bez nich
         smutno. Čím si len zaslúžil toľko šťastia od Boha, takú ženu a synáčika!? Začal myslieť,
         ako vychová syna; len sa mu zdalo dieťa pridobrým, aby z neho mal vyrásť taký začmudený
         kováč. „Ak sa podá do rodu Križkov, pošlem ho do škôl, a čo si ruky po lakte zoderiem; zato
         on nebude musieť tak tvrdo robiť.“
   </p>
   <p>
    Zarapotala na treťom strome straka — ani čo by sa mladému kováčovi vysmievala — pretrhla
         mu myšlienky. Hodil sa k tatíčkovi na zem, oprel hlavu do dlane:
   </p>
   <p>
    „Tatíčko!“
   </p>
   <p>
    „Čo chceš, synku?“ zdvihol muž prešedivenú hlavu a pozrie sa na zaťa láskavým, dobrým
         pohľadom.
   </p>
   <p>
    „Čo tak rozmýšľate? Mlčíme ako dvaja pohnevaní.“
   </p>
   <p>
    „Nevie človek neraz, kam mu myseľ uletí, syn môj, lebo ona je ako vták; ba ani vták tak
         nepolieta.
   </p>
   <p>
    Čo tu tak sedíme, všetko mi prichádzalo na pamäť odmalička až po dnes. Myslel som, aké
         vám to milý Pán Boh dal ľahké živobytie, a že keď tak budete, ako dodnes, aj keď prídu zlé
         časy — lebo takého života niet, aby vždy bolo dobre — keď sa Otca nebeského nespustíte,
         vždy vám bude lepšie a lepšie. On, keď i dopustí, nikdy neopustí.
   </p>
   <p>
    Ja som to v mojom živote neraz zakúsil. Vyhoreli sme, nebolo sa kam podieť; tatíčko bol
         už slabý, mamička nezdravá. Neviem ti, synku, povedať, ako to bolo ako nie; ale Pán Boh
         pomohol, zase sme sa zmohli.
   </p>
   <p>
    Keď som sa ženil, nemali sme s mojou Zuzankou okrem Pána Boha a štyroch rúk ničoho. Žili
         sme roky v želiarstve, a hoci nám Otec nebeský šesť detí zveril, takej núdze, žeby bolo
         ktoré hladom umrelo, nepoznali. Všetky sme odchovali, a keď nám ktoré začalo pomáhať, vzal
         si ho milý Boh.“
   </p>
   <p>
    Hlboký závzdych prerušil mužove slová; ťažko mu bolo o tom hovoriť.
   </p>
   <p>
    „Tatíčko, ako ste to prežili? Ja by som to neprežil!“ narovnal sa Adam.
   </p>
   <p>
    „Neprežil? Ó, synku, človek oddaný do vôle Božej všetko musí prežiť. Keď môj najstarší
         umieral, rúhal som sa proti Bohu, že mi ho berie. Dal som sa po kostoloch za dieťa modliť.
         Volali sme doktora, robili všetko, čo kto poradil; — nič nepomohlo. Nám bol milý, Bohu
         milší, On si ho vzal.
   </p>
   <p>
    A tak vzal aj ostatných. Keď mi Ondriško prišiel z remesla chorý, vedel som: nieto mu už
         pomoci. „Tatíčko,“ hovorí, „čo myslíte, vyjdem ja z toho?“
   </p>
   <p>
    Mne srdce stislo, ale pomyslel som si: „Prečo by som mu tajil? Však nejde do cudziny,
         zato k Bohu, ktorý ho daroval.“
   </p>
   <p>
    „Sotva, synku,“ hovorím. On chytí ma okolo krku a začne plakať.
   </p>
   <p>
    „Neplač, Ondriško: vieš, čo hovorí Syn Boží:
    <span class="emphasis">
     <em>
      „Kto verí vo mňa, má večný
            život.““
     </em>
    </span>
   </p>
   <p>
    „Viem, tatíčko, ani neplačem nad sebou, len nad vami, kto vás bude opatrovať aj Aničku,
         keď sme my vás všetci poodchádzali!“
   </p>
   <p>
    „Pán Boh opatrí, môj milý syn.“
   </p>
   <p>
    Nuž hľa, On naozaj opatril aj Aničku aj mňa. Mojich synov pobral k sebe, a nám dal teba.
         Všetko, čo Boh činí, je dobre; hoci my Jemu nerozumieme, On nám rozumie.“
   </p>
   <p>
    „Nech ma Pán Boh chráni, tatíčko, aby som ja to mal prežiť, čo vy.“
   </p>
   <p>
    „Prežil by si aj ty, syn môj, pomaly, keby bola Božia vôľa.“
   </p>
   <p>
    „Neverím, že by si človek na nešťastie mohol navyknúť.“
   </p>
   <p>
    „Nešťastie!? Synku, to čo sme my s mojou Zuzankou prežili, nebolo nešťastie.“
   </p>
   <p>
    „Že nebolo?“
   </p>
   <p>
    „Nebolo; chudoba a práca pri spokojnosti nie je taká zlá, ako ľudia myslia. A že nás
         dietky odumreli? Však boli poriadne; cítili a vážili si nás, pomáhali nám, dokiaľ a ako
         mohli; splácali nám rodičovskú lásku, žilo každé do vôle Božej. To nie je nešťastie.
   </p>
   <p>
    Znám otcov, ktorí vychovali deti ani Bohu, ani sebe, ale svetu. To je nešťastie, keď sa
         syn za otca hanbí, alebo keď žije na hanbu svojim rodičom. Boli u nás niektorí, chytila sa
         ich pýcha, chceli mať z detí pánov. Aj majú; ale by si sa takého syna nesmel spýtať, kde mu
         otec býva.“
   </p>
   <p>
    Pichli tatíčkove slová Adama; vyskočil, oprel sa o strom a hovorí pomaly:
   </p>
   <p>
    „Veď to snáď nie je nič zlého, keď sa otec stará, aby bolo synovi lepšie na svete, ako
         jemu bývalo?!“
   </p>
   <p>
    „To nie, synku; a bolo dosť farárov a všelijakých pánov, ktorí pošli zo sedliackej krvi.
         Hovoril som len o tých nezdarených. Kto môže a žiada synom lepšie ako sebe, a kto si trúfa
         mať syna živého a nemať ho pre seba, ten dobre robí, keď dá poriadneho chlapca vyučiť. Len
         to je zle: rodičia dajú synov do škôl a chcú, aby im zostali.“
   </p>
   <p>
    „Však im musia zostať, keď sú ich, keď sa aj inde usadia. A keby môj syn bol akým pánom,
         zostane do smrti mojím,“ rozhorlil sa Adam.
   </p>
   <p>
    „Áno, synku; ale čím on bude múdrejším, tým ty budeš sprostejším. Naučí sa cudzím
         rečiam, cudzím zvykom. Nechcel by už z jednej misy jesť s tebou a s tvojou čeliadkou. Pre
         neho sa to už nepatrí, lebo on už nie je z tvojho stavu, a na svete vo všetkom musí byť
         poriadok. On má starosti — ty máš starosti, každý inakšie; nemôžete sa jeden druhému
         požalovať. On, keď sa niekde usadí, musí mať tri izby, plné nábytku; ty bývaš s rodinou v
         jednej.
   </p>
   <p>
    Môj kmotor má tiež syna notára. Keď k nemu príde, nevie si, ako a kde sadnúť, keď sa tie
         panské stolice
    <sup>
     [
     <a class="footnote" href="#ftn.id2507063" name="id2507063">
      10
     </a>
     ]
    </sup>
    pod ním prehýbajú. S vnúčatami sa ešte nezhováral; vedia len po maďarsky. A keď
         notár ku kmotrovi príde — raz bol aj so ženou — nevedela kmotra, čo im má prichystať,
         spravila ako najlepšie vedela, a predsa sa im neľúbilo.
   </p>
   <p>
    Ja som vždy tak myslel: kto dáš do škôl, snáď urobíš ľuďom dobre, lebo potrebujeme
         múdrych a učených ľudí; ale pre seba ako by si pochoval.“
   </p>
   <p>
    „Veru ste mi dali, tatíčko! Aj ja som myslel Janíčka poslať do škôl, až narastie.“
   </p>
   <p>
    „Janíčka?“ naľakal sa Križko. „Rob, ako chceš, synku, len sa pýchy varuj, a nemysli, že
         by bol šťastnejší na svete, keď bude pánom!“
   </p>
   <p>
    „Nemusí tak každého poslúchať, ako my.“
   </p>
   <p>
    Zakrútil Križko hlavou. „Nie je pravda, synku. Ty urobíš robotu, oddáš, komu treba,
         zaplatia ti; zaplatíš obecné, stoličné dane a máš pokoj, už ti nikto nerozkáže, okrem Pána
         Boha. Žiješ, ako vieš a ako chceš; a taký pán aby sa dolu a dobre obzeral. Po školách sa
         netrápi, a keď je hotový, nevie čo počať. Všelikoho poslúcha, len aby miesto dostal a mohol
         byť živý. Každému len Pán Boh pomôcť musí.“
   </p>
   <p>
    Mnoho musel Adam myslieť nad tatíčkovými slovami celou cestou späť. A keď prišli domov,
         vzal Aničke dieťa, hľadí mu do modrých očiek, a tak sa mu to sprotivilo, že by sa jeho
         synáčik mal toľko trápiť po školách, a potom ešte prosiť sa ktovie komu o kúsok chleba.
         Nie, nech sa radšej od malička naučí tvrdo si ho zaslúžiť, a šťastnejší, ako my, nemusí ani
         byť.“
   </p>
   <p>
    Tam v háji sa už nebavili; začínalo slnce za hory sadať a mali ešte kus cesty. Adam by
         ju ľahko premeral. Tatíčko už od jedného času slabol na nohy.
   </p>
   <p>
    „Však je ten svet pekný,“ hovorí Adam; pozrel po roliach, lúkach, hájoch, až k dedinke,
         objatej slniečkom. „Ani by človek neveril, že len nedávno všetko stálo pusté.“
   </p>
   <p>
    „Vidíš, synku,“ potešil sa Križko, „a je tak mnoho ľudí, ktorí neveria, že za hrobom je
         nový život. Keď sa človek v prach obráti, vraj ako by mohol ostať živý, hoci aj Syn Boží
         povedal:
    <span class="emphasis">
     <em>
      „Ja som vzkriesenie i život; kto verí vo mňa, má život
         večný“
     </em>
    </span>
    ; a zase dokladá:
    <span class="emphasis">
     <em>
      „a ja ho vzkriesim v posledný
            deň.““
     </em>
    </span>
   </p>
   <p>
    „Donedávna ani ja som tomu neveril,“ zamyslel sa Adam; „aj teraz ešte nerozumiem, ako by
         sa to mohlo stať. Vy tatíčko, ste ešte nikdy nepochybovali.“
   </p>
   <p>
    „Ba pochyboval, synku; lebo tiež som to chcel rozumieť, čo len Boh rozumie. Ale keď mi
         Kristus Pán bral jedno dieťa po druhom a ony vylietali priam ako tie vtáčatká, ktoré sa už
         nikdy viac nevrátili do svojho hniezdočka, keď ich len nikde na zemi nebolo a ja som si ich
         darmo hľadal, vtedy dobre padlo boľavému srdcu uveriť, že sa navždy nestratili, že ich ešte
         raz uvidím a že sa so mnou budú rozprávať, tak ako kedysi, že mi zase tak vykvitnú, ako tie
         v jeseni odpadnuté hrebíčky za novej jari. Tak ma Pán Boh naučil veriť. Preto hovorím: Čo
         On činí, je všetko dobré! Však Pán Ježiš povedal, že, kto Jemu neverí, už je odsúdený; kto
         verí, že nebude odsúdený.
   </p>
   <p>
    Večné pekelné zatratenie som si zaslúžil zato, že som všetko znal z Písma, a predsa
         neveril slovám Božím. Ale, synku, ja pomalšie pôjdem; ty sa skôr ponáhľaj za Aničkou, jej
         je smutno bez nás.“
   </p>
   <p>
    Poslúchol Adam tatíčka, ako vždy; ale keby sa bol obzrel a keby bol videl, ako biedno
         kráča, iste by sa vrátil. No on rozmýšľal o tom, čo počul od tatíčka.
   </p>
   <p>
    Prešiel Križko pod plánku, ktorá si sama v šírom poli stála, sadol na medzi. Dolu z
         vŕšku schádzali pasáčky a spievali si:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Voda, voda, ej, hlboká!
      </em>
     </span>
     <br/>
     <span class="emphasis">
      <em>
       Kto ťa bude, voda, píjať,
      </em>
     </span>
     <br/>
     <span class="emphasis">
      <em>
       keď mňa bude zem prikrývať…
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Oprel si Križko hlavu do dlane. Pocítil v svojom tele, že už i on s Jóbom môže povedať:
    <span class="emphasis">
     <em>
      „Po ceste, z ktorej sa viac nevrátim, už sa beriem“
     </em>
    </span>
    , že ho táto
         čierna zem čochvíľa prikryje.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Čierna zem, čierna zem,
      </em>
     </span>
     <br/>
     <span class="emphasis">
      <em>
       daj mi tatíčka ven,
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    spievali na druhom kopci tri husiarky.
   </p>
   <p>
    Križkovi vošli slzy do očí: „Tak bude volať Anička.“ Pokrútil hlavou: „Však má Adama a
         majú Janíčka.“
   </p>
   <p>
    Vstal a ide pomaly do doliny. Ľúto mu bude odísť dobré deti, ľúto ich zarmútiť. Ale kto
         by nešiel rád domov, k tomu dobrému Otcovi, ktorý všetkým zaopatroval po celý život, všetko
         odpustil, a ktorý tak miloval ľudí, že svoje jediné Dieťa, svojho milého Syna za nich
         obetoval? Kto by nechcel skôr vidieť Ježiša, toho Baránka, snímajúceho hriechy sveta, tú
         svätú a dokonalú obeť, za nás na kríži obetovanú? Strhol starec klobúk a hovorí ticho:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Jdu pryč vesele v pokoji,
      </em>
     </span>
     <br/>
     <span class="emphasis">
      <em>
       když Bůh můj ráčí;
      </em>
     </span>
     <br/>
     <span class="emphasis">
      <em>
       srdce mé se nic nebojí,
      </em>
     </span>
     <br/>
     <span class="emphasis">
      <em>
       za ním kráčí.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Slabé oči mužove upreli sa na hory a nebo poliate večernou žiarou.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Tuť léto slávy věčné,
      </em>
     </span>
     <br/>
     <span class="emphasis">
      <em>
       tu bez přestání den,
      </em>
     </span>
     <br/>
     <span class="emphasis">
      <em>
       tu bydlení bezpečné,
      </em>
     </span>
     <br/>
     <span class="emphasis">
      <em>
       tu rozkoší pramen.
      </em>
     </span>
     <br/>
     <br/>
     <span class="emphasis">
      <em>
       Tu stírá slzy s očí
      </em>
     </span>
     <br/>
     <span class="emphasis">
      <em>
       svatých svých Pán Bůh náš;
      </em>
     </span>
     <br/>
     <span class="emphasis">
      <em>
       nepřítel tam nevkročí,
      </em>
     </span>
     <br/>
     <span class="emphasis">
      <em>
       tyran, smrt, satanáš.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Kam hľadel, jeho tvár stále a stále sa vyjasňovala. Hovoril nahlas, akoby sa s niekým
         rozprával:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Tu náš Beránek chodí
      </em>
     </span>
     <br/>
     <span class="emphasis">
      <em>
       před houfem věrných svých,
      </em>
     </span>
     <br/>
     <span class="emphasis">
      <em>
       co ovečky je vodí
      </em>
     </span>
     <br/>
     <span class="emphasis">
      <em>
       k studnicím vod živých
      </em>
     </span>
     <br/>
     <br/>
     <span class="emphasis">
      <em>
       Svou dobrotou a mocí
      </em>
     </span>
     <br/>
     <span class="emphasis">
      <em>
       do těch milých stánků
      </em>
     </span>
     <br/>
     <span class="emphasis">
      <em>
       rač mi, prosím, pomoci,
      </em>
     </span>
     <br/>
     <span class="emphasis">
      <em>
       ó, Boží Beránku!
      </em>
     </span>
     <br/>
     <br/>
     <span class="emphasis">
      <em>
       Ač nejsem hoden toho
      </em>
     </span>
     <br/>
     <span class="emphasis">
      <em>
       pro mnohou nepravost,
      </em>
     </span>
     <br/>
     <span class="emphasis">
      <em>
       však, když spasíš hříšného,
      </em>
     </span>
     <br/>
     <span class="emphasis">
      <em>
       bude větší milost.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    V dedine začali zvoniť na večer, akoby ten mŕtvy kov dodával slávnostne: „Amen, Amen!“
         alebo akoby bol ozvenou hlasu, ktorý z ďaleka, z vysoka prichádzal a volal: „Poď domov, poď
         domov!“
   </p>
   <p>
    Vyšli Adam s Aničkou tatíčkovi naproti, kde je tak dlho. Viac doniesli ako doviedli ho
         domov, uložili naľakaní do postele. Tešili sa, že však do rána si odpočinie. Ale márne.
         Ráno chcel Križko vstať, nemohol.
   </p>
   <p>
    „Deti moje,“ hovorí dobrotivým hlasom, „choďte si po práci, ja už len zostanem ležať.“
   </p>
   <p>
    Pristali, ochotne dobehli každú chvíľu pozrieť, či tatíčkovi niečo netreba. Tak to
         trvalo až do stredy.
   </p>
   <p>
    V stredu príde stará Matejáčka; posedela chvíľu pri chorom a hovorí:
   </p>
   <p>
    Synku, Aničke som to nechcela povedať, ale tebe to hovorím: prichystajte si, čo treba;
         ten tatíčko vám už dlho nebude.“
   </p>
   <p>
    Hodil Adam železo, hľadí na ženu ako omráčený, ani jej nič nepovedal, len beží za
         svokrom:
   </p>
   <p>
    „Tatíčko môj, povedzte mi pravdu, čo vás bolí, kde? Matejáčke ste sa žalovali, a nám nič
         nehovoríte!“
   </p>
   <p>
    „Nežaloval synku; a čos’ taký naľakaný? Som už starý človek, dosť som už s vami býval.
         Pustite ma za ostatnými mojimi, ktorí ma predišli.“
   </p>
   <p>
    „Nie, tatíčko, však vy nie ste taký chorý; bývajú ľudia horšie. Idem pre doktora, videl
         som ho okolo viezť sa; išiel do kaštieľa, idem pre neho.“
   </p>
   <p>
    „Nechoď, synku, nerob trovy.“
    <sup>
     [
     <a class="footnote" href="#ftn.id2507534" name="id2507534">
      11
     </a>
     ]
    </sup>
   </p>
   <p>
    Darmo bráni otec; prišla k tomu Anička, zvedela, čo je vo veci, poznášala mužovi, aby sa
         skôr poobliekal.
   </p>
   <p>
    Videl Križko, že a ako budú deti za ním žialiť. Tešil by sa z toho, že im bol taký
         vzácny, keby ho nad ich zármutkom nebolelo srdce. Vedel aj, že im nemôže pomôcť. Dal by sa
         prehovoriť zostať medzi nimi. Ale ako neposlúchneš, keď Boh volá a keď to svetlo, ktoré v
         tebe svietilo, teda i iných živilo, dohára!?
   </p>
   <p>
    Tak sa Adam ponáhľal; nevedel ani, ako a kedy, len keď už stojí v panskej záhrade.
         Inokedy by ho mrzelo vnísť dovnútra; dnes myslí len na chorého tatíčka.
   </p>
   <p>
    Neďaleko kaštieľa musel zastať. Pod širokým javorom na ceste vysypanej drobunkým
         pieskom, stojí malý detský vozíček, a v ňom, oboma ručičkami o bočnú stenu opreté, dvíha sa
         malé dieťatko. Napadol Adamovi Janíčko, „jemu by sa zišiel taký vozíček, ale samotného by
         som ho v ňom nenechal!“ Ak sa podarí dieťaťu vstať, vypadne dolu hlavičkou. Hľa! Vymotal si
         malinký jednu nožičku, zoprel sa kolienkom, a keď neišlo, nakrivil ústočká do žalostného
         plaču.
   </p>
   <p>
    Nemohol sa mladý kováč zdržať, aby dieťaťu nepomohol. Kuklo na neho tmavými očkami,
         usmialo sa blažene, slzičky zavisli na zlatých riasach ako diamanty.
   </p>
   <p>
    Vzal si ho mladý kováč na ruky, opráva mu perinky vo vozíčku a pritom mu rozpráva, ako
         svojmu Janíčkovi.
   </p>
   <p>
    „Čo robíte s mojím chlapcom?“ zavolá na neho voľakto spoza chrbta. Obzrel sa Adam, a
         vidí pána silného vzrastu, vážnej tváre. Domyslel si, čie dieťa pestuje. Pozdravil a hovorí
         priamo:
   </p>
   <p>
    „Prečo si ho nechávate samotného, pane? Nech neprídem, vypadne vám z vozíka.“
   </p>
   <p>
    „Samotného?“ Pán až teraz vidí, že ďaleko niet živej duše. — „Odišli mi ho tu,“ hovorí
         sám k sebe; „a ja som čítal a myslel, že ono spí.“
   </p>
   <p>
    Dalo sa chlapčiatko posadiť do vozíčka. Vzalo gumovú bábiku z Adamovej ruky a zasmialo
         sa na neho. Prihovára sa mu i otec rozradostnený jeho smiechom. Adam cíti s ním.
   </p>
   <p>
    „Ste ženatý?“ obrátil sa pán.
   </p>
   <p>
    „Som.“
   </p>
   <p>
    „A máte dieťa?“
   </p>
   <p>
    „O pár dní staršieho chlapčeka, ako je tento váš, pane.“
   </p>
   <p>
    Vážna tvár mužova zjasnela.
   </p>
   <p>
    „Prichádzate za mnou?“ spytuje sa prívetivejšie.
   </p>
   <p>
    Osmutnel Adam, napadlo mu: „Ty sa bavíš, a čo tatíčko?“ — Rozpovedal, čo prišiel.
   </p>
   <p>
    „Tak vy ste môj kováč, Dúbravský: no, doktor je tu, pošlem ho. Nevedel som, že máte ešte
         aj otca.“
   </p>
   <p>
    „To je ako svokor; ale lepší, než desať vlastných,“ svedčí Adam. Poďakoval pánovi, a že
         musí skôr domov: ale nemôže odísť, aby sa od malinkého neodobral. Pán ho už neokríka.
   </p>
   <p>
    „Nech vám ho milostivý Boh požehná a zachráni, Pán Rudohorský!“ prial a odišiel.
   </p>
   <p>
    Dlho, dlho hľadí pán za ním. Dávno to bolo, keď on v Boha veril. Zaľúbila sa mu tá pekná
         postava i tvár švárneho kováča, i jeho smelá reč, jeho srdečné slovenské: „Vy“, „Pane“.
         Porozprával by sa s ním dlhšie, lebo ťažko nájdeš na svete človeka, ktorému by si tak na
         očiach videl, že ťa nechce oklamať.
   </p>
   <p>
    Dohonil lekár v kočiari Adama; musel mladý kováč nasadnúť, tak prídu skôr.
   </p>
   <p>
    Lekár bol mladý, ešte mu len fúziky šibali.
   </p>
   <p>
    „Čo chýba tomu vášmu starému?“ pýta sa.
   </p>
   <p>
    Adam pozrie na neho. Tak ešte nikto tatíčka nepomenoval. „Neviem,“ hovorí, i rozpovedal,
         ako v nedeľu spolu po poli chodili, a že odtedy tatíčko leží.
   </p>
   <p>
    „A je to váš otec?“
   </p>
   <p>
    „Svokor, pán doktor.“
   </p>
   <p>
    „A máte o neho toľkú starosť? To musí byť mimoriadny svokor. Trúfate dostať od neho
         hodne šupákov?“
   </p>
   <p>
    Keby Adama čosi nemrzelo, skočil by z koča, tak mu je protivné, že tento človek má prísť
         do jeho domu. Odpovedi mu nedal.
   </p>
   <p>
    Lekár zapálil si cigaru, druhú ponúka kováčovi: „Zapáľte si.“
   </p>
   <p>
    „Ďakujem, nefajčievam.“
   </p>
   <p>
    „Nie? A prečo?“
   </p>
   <p>
    „Ťažko sa peniaze zarobia; načo ich púšťať do povetria?“
   </p>
   <p>
    „Dobrá myšlienka. No snáď vám starý nedovolí a žena by k hlave letela.“
   </p>
   <p>
    To už bolo Adamovi mnoho.
   </p>
   <p>
    „Pán doktor“… začína. — V tom stál kočiar pred vyhňou. Premohol sa Adam, doviedol lekára
         za tatíčkom; sám musí do vyhne odobrať robotu. Stretli sa s lekárom už zase až na dvore.
   </p>
   <p>
    „Pošlite učňa so mnou, donesie medicínu, každé dve hodiny lyžicu, to len pre obľahčenie
         a na spanie.“
   </p>
   <p>
    „A čo chýba tatíčkovi?“
   </p>
   <p>
    „Nuž zodraný človek; však bolestí nemá, on len tak zaspí; prichystajte si, čo treba.“
   </p>
   <p>
    „Ako mi to povedal,“ pomyslel Adam, „taký mladý, a má srdce ani z kameňa.“
   </p>
   <p>
    Porozumel trochu tatíčkovým rečiam: „Čím on bude múdrejším, tým ty budeš sprostejším.“
         „S pánmi by tak nehovoril; o nás myslí, že sme z dreva.“
   </p>
   <p>
    Bolo už len predsa pravda, že tí, ktorí po školách chodia, nič si takéhoto človeka
         nevážia, bárs z neho žijú.
   </p>
   <p>
    Doniesol učeň liek, ale neužíval ho Križko.
   </p>
   <p>
    „Keď užijem,“ hovoril, „som ako omráčený; nechajte ma, deti, umrieť pri dobrej pamäti.“
   </p>
   <p>
    Nuž nechali ho. Anička sa po kútoch vyplakala; Adam, keby sa nehanbil, plakal by tiež;
         ale tatíčkovi ukázali veselé tváre.
   </p>
   <p>
    Usporiadal Križko svoje veci, zmieril sa ešte raz s Bohom i s ľuďmi v piatok večer,
         kázal ešte deťom i ženám, ktoré za Aničkou prišli, aby mu zaspievali:
    <span class="emphasis">
     <em>
      Dobroty,
            lásky plný, a Ježíše se nespustím
     </em>
    </span>
    , a
    <span class="emphasis">
     <em>
      Což můj Bůh chce, to se vždy
            staň
     </em>
    </span>
    .
   </p>
   <p>
    Potom kázal Adamovi čítať výklad z postily. Padol na dnešný deň text:
   </p>
   <p>
    <span class="emphasis">
     <em>
      Nové pak nebe a nové země podle zaslíbení jeho čekáme, v kterýchž spravedlnost
            přebývá.
     </em>
    </span>
   </p>
   <p>
    Pomodlil sa so svojimi deťmi, ďakoval im za ich lásku, a že mu posledné dni života tak
         osladili. Napomínal ich, každého osobitne, aby v láske zotrvali a Boha sa nespúšťali.
         Požehnal ich, aj Janíčka, požehnal aj Tomáša, aj učňa; pre každého mal dobré slovo.
   </p>
   <p>
    Potom si pýtal trochu vody a prosil Adama, aby ho obrátil na ľavý bok, že si trochu
         usne. Nuž a usnul tak tvrdo, že ho ani plač Aničkin ani nárek Tomášov nezobudil.
   </p>
   <p>
    Pochovali Adam s Aničkou tatíčka, ako najlepšie mohli. Kde kto bol, každý mu išiel na
         pohreb. A nejeden otec, nejedna mať závideli mu tú lásku, ktorá tak opravdivo za ním
         želela.
   </p>
   <p>
    Žil starý Križko na svete priam ako tá svieca na oltári v chráme Božom, ku cti Bohu
         zažatá. Svietil všetkým ľuďom; a keď dohorel knôt, tak zhasol. Poslúžil Bohu i ľuďom a šiel
         ta, kde
    <span class="emphasis">
     <em>
      odplatu vezme jeden každý, aká čia práca bola, buď v dobrom alebo v
            zlom
     </em>
    </span>
    .
   </p>
   <p>
    „Neplač, Anička!“ hovorí Adam žene, keď sa vrátili do prázdneho domu. „Tatíčkovi je na
         veky dobre; aj my za ním raz pôjdeme. Avšak máme ešte jeden druhého, a máme aj Janíčka.“
   </p>
   <p>
    Nuž mali jeden druhého, mali Janíčka, a predsa dlho to trvalo, kým na to privykli, že sa
         už nemajú s kým rozdeliť o radosť i žalosť, že im nemá kto poradiť. Chýbal im v lete,
         chýbal v jeseni, ale najviac cez tú dlhú zimu. Neraz by sa pre neho na cintorín rozbehli,
         keby vedeli, že sa s nimi vráti.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507063" name="ftn.id2507063">
        10
       </a>
       ]
      </sup>
      <span class="emphasis">
       <em>
        stolica
       </em>
      </span>
      — úradná inštancia s určitou právomocou; (v bývalom
               Uhorsku)
     </p>
    </div>
    <div class="footnote">
     <p>
      <sup>
       [
       <a class="para" href="#id2507534" name="ftn.id2507534">
        11
       </a>
       ]
      </sup>
      <span class="emphasis">
       <em>
        trovy
       </em>
      </span>
      — výdavky
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507935">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Cez zimu Adam mnoho čítaval v Slove Božom. Čím viacej sa do tej Svätej knihy zahrúžal,
         tým viac videl, že tak, ako ľudia žili, nemohlo to byť Bohu milé. Chodili do kostola,
         počúvali, ale — neplnili. Odriekali každý deň desať prikázaní, a predsa aj v Nimnici aj v
         Topoľovej bolo plno lakomých, závistlivých ľudí. Ohováral jeden druhého, súdili sa, krivo
         svedčili, kradli — a vedel si aj, ktorý, ale nesmel si povedať, aby ťa nepodpálil. Skoro by
         si ani nenašiel poriadneho mládenca. Neraz dedinou po nociach počul si kriky, spevy; kŕdle
         poloopitých, rozpustených chalanov dohrnuli sa hneď k jednej, hneď k druhej dievke. Keď
         potom ktorý išiel sa ženiť, aj dve prišli zastavovať ohlášky.
    <sup>
     [
     <a class="footnote" href="#ftn.id2507976" name="id2507976">
      12
     </a>
     ]
    </sup>
   </p>
   <p>
    Neraz myslel Adam: „Boh to všetko vidí, všetko počuje; ako sa On môže na to dívať?“
   </p>
   <p>
    Tej zimy nechodili ženy na priadky ku kováčovcom, neprišli ani chlapi. Križku nebolo, a
         že ich Adam napomínal, aby sa neprisahali, neohovárali, špatné reči z úst nepúšťali,
         nebožekovali, to sa žiadnemu neľúbilo. Bol mladý, rozhnevali sa na neho, že ich chce
         poučovať. Lebo ľudia nikdy neodpustia tomu, kto chce tak žiť, ako Boh káže, kto chce byť
         lepší ako oni.
   </p>
   <p>
    K tomu hovorili ženy o Aničke, že je pyšná, keď nikam nevyjde ani v týždni ani v nedeľu,
         že len vždy s mužom sedí a dieťa opatruje, hoci to nebolo pravda. Mala Anička roboty dosť.
         Chlapček sa púšťal behať; pritom trom chlapom variť, opierať ich, opatriť záhradku, humno,
         kravičku; — veď nemala sa už na koho spustiť. A Adam ani nestačil pri remesle, toľko mal
         roboty.
   </p>
   <p>
    Tomáš jej išiel dobre po ruke, do všetkého sa bral bez rozkazu; čo mohol, prichránil.
         Žil už s nimi ako ich mladší brat. Cez zimu doučila ho Anička čítať aj písať, tatíčko ho
         bol začal učiť. Bol jej za to vďačný. Celé večery, keď nebolo roboty, čítavali aj s učňom,
         aby sa dobre pocvičili.
   </p>
   <p>
    Keď si Anička porobila, bola rada, že sa môže trochu s mužom porozprávať. V nedeľu vyšli
         spolu do poľa; v zime sedeli pri teplej peci s Tomášom aj s učňom, a tak im deň za dňom
         utekal.
   </p>
   <p>
    Závideli ženy Aničke, že tak v pokoji s mužom žije. Pozhovárali sa jedno-druhé, poslali
         starú mlynárku na zvedy.
   </p>
   <p>
    Našla Aničku kravu dojiť a Tomáša usýpať. On jej čosi veselé rozprával, ona sa na neho
         prívetivo usmievala. Pochváli sa Tomáš mlynárke, že mu gazdiná zase kúpila ručník v zime, a
         že mu doniesla z jarmoku klobúk. Čo najlepšie vedel, to o nej rozprával, aj že ho doučila
         čítať.
   </p>
   <p>
    Narobilo sa v dedine rečí. Nadávali ľudia Adamovi, že je sprostý, že drží žene milého v
         dome; hrešili Aničke škaredo. „Takou sa robí svätou, a aká je!“
   </p>
   <p>
    Dočul sa to konečne Adam; a nikdy by si debnár Láni nebol pomyslel, že je Adam taký
         silný; — ani sa nenazdal, tak vyletel von z vyhne. „Nuž ty mi budeš chodiť do domu špintať
         na moju ženu?!“ zavolal Adam za ním. „Jakživ sa mi tu neukáž!“
   </p>
   <p>
    Žaloval by Láni kováča, ale nemá svedkov; nepôjde druhý raz upomínať Adama, aby ženu
         lepšie strážil.
   </p>
   <p>
    Hodil Adam kladivá i železo, vzal klobúk a vyšiel do poľa. Ani sám sebou nevládal, taký
         bol nahnevaný. On sám najlepšie vedel, aká mu bola Anička žena verná, dobrá, že si jej páru
         nenašiel; a v celej dedine hovorili o nej špatné reči za to, že sa obzerala na chudobného
         človeka, a že ho opatrovala ako brata. Ešte keby boli na neho niečo povedali, skôr by im to
         odpustil; ale na ňu! —
   </p>
   <p>
    Ba keby tak zase jej na neho niečo povedali, verila by ona? Nie, neverila. V tom si bol
         istý. Boh videl všetko, Syn Boží deň jak deň s nimi prebýval; videl, že žili v láske a
         poctivosti, a budú žiť aj ďalej.
   </p>
   <p>
    „Ale,“ myslí Adam, keď sa trochu utíšil, „aby darmo Aničke neubližovali, snáď abych dal
         Tomáša preč. Je už zaodiaty, dobre sa podučil, zaplatí mu ktorýkoľvek kováč.“
   </p>
   <p>
    Nepomyslel Adam, že, keď pošle Tomáša, utvrdí ľudí v domnienke, že našiel vinu a vyhnal
         ho.
   </p>
   <p>
    Ide zrovna do dvora. Tomáš zhadzuje z pôjdu slamu. Zadíval sa Adam na neho. „Ako sa on
         spravil odtedy, čo je u nás; driečny je z neho mládenec!“
   </p>
   <p>
    Vyšla Anička priam z maštale, prestrela plachtu.
   </p>
   <p>
    „Zhoď mi otavy, Tomáško!“ volá hore.
   </p>
   <p>
    Adama ako by pichol znova do srdca. — Hľadí na oboch chvíľu… potom sa obráti a bez slova
         vníde do tatíčkovej komôrky.
   </p>
   <p>
    Tam položil ruky na stôl, hlavu na ne a najradšej by zaplakal sám nad sebou.
   </p>
   <p>
    Veď aká sa ho zmocnila strašná myšlienka!
   </p>
   <p>
    „Anička je taká pekná; ľúbi sa mne, prečo neľúbila by sa aj jemu?“ pomyslel tam vonku.
         „Zato, že bol tulák a žobrák, a že len u nás stal sa z neho človek — aj on má srdce, tak
         ako ja. — Ale ona je moja žena! — Najradšej by som ho zhodil z toho pôjda!“
   </p>
   <p>
    Cítil Adam, nech tak neodíde, že to tuším urobí. — Teraz mu bolo ľúto. Hanbil sa, že Pán
         Ježiš videl aj nevinnosť Tomášovu, aj ako mu on v srdci ublížil a ako by ho bol schuti
         zabil.
   </p>
   <p>
    Zaľahla mu na dušu ťarcha na nevydržanie; sotva sa natoľko premohol, aby to pri večeri
         na ňom nepoznali.
   </p>
   <p>
    Po večeri išiel do vyhne. Začne kovať; rozleteli sa iskry, ožiaril plameň začadené múry,
         ožiaril i zarmútenú kováčovu tvár.
   </p>
   <p>
    Vojde Tomáš za majstrom, hľadí zadiveno na neho, a nemôže sa udržať:
   </p>
   <p>
    „Ujček, čo vám je?“
   </p>
   <p>
    Strhol sa Adam, nechal železo v ohni.
   </p>
   <p>
    „Tu si, Tomáš? Chcel som sa ťa opýtať,“ hovorí pomaly, „kedy sa strojíš preč od nás?“
   </p>
   <p>
    „Od vás?“ Tomášovo srdce zastalo náhlym preľaknutím. „A prečo by som od vás išiel?“
   </p>
   <p>
    „Nie si mojím tovarišom, platiť ťa nemám ako,“ hovorí Adam prívetivo, ale nepozrie sa na
         Tomáša. „U mňa si nezgazduješ. Viem, kováč v našej dedine by ťa hneď vzal, keby som mu
         napísal; nebolo by ti tam zle. Musíš už na ďalší život pomýšľať.“
   </p>
   <p>
    „Čo som vám urobil, ujček, že ma posielate? Či vás dosť neposlúcham? Ak ste niečo zlého
         na mne videli, potrescite ma, vybite ma; len ma neposielajte preč od seba!
   </p>
   <p>
    Dokiaľ som k vám neprišiel, nebol som ani človekom. Všetko, čo viem, len vy ste ma
         naučili; milšia mi u vás suchá kôrka, ako inde mäso. Však šaty teraz mám; aj po nebohom
         ujčekovi ste mi dali, to si upravím; dlho mi nič dať nemusíte, len ma neposielajte od
         seba!“ prosí chudák Tomáš. Slzy úzkosti vyhŕkli mu z očí; hľadí na mlčiaceho majstra. „Ach,
         čím som sa len previnil, že ma posielate z domu!“
   </p>
   <p>
    Pozrel Adam na horekujúceho, vydýchol zhlboka.
   </p>
   <p>
    „Ty nič, ale ja!“ povedal by najradšej. Vidí už, Tomáš je celkom nevinný. Ľudia mu
         ublížili, aj on. „Povedal som ti, že si u nás nezgazduješ, lebo ja ti okrem stravy a šiat
         iné dať nemôžem,“ zahovára vážne; „ale keď ty si spokojný a nechceš preč, tak zostaň.“
   </p>
   <p>
    „Ujček môj!“
   </p>
   <p>
    Pálila Adama Tomášova vďaka; pálilo ho, že sa nemôže priznať ani jemu, ani Aničke. Im
         nie, Bohu áno. V tej noci po prvý raz pocítil, ako je hriešnemu človeku, keď stojí na Božom
         súde a prosí o milosť; ale aj, ako je človeku, keď Boh odpustí, keď krv Krista Ježiša
         obmyla všetky hriechy.
   </p>
   <p>
    Od toho dňa nestaral sa Adam, čo ľudia budú hovoriť. Žil, ako Boh káže; lebo vedel, keby
         zase prišla na neho taká úzkosť, nikto by mu nepomohol.
   </p>
   <p>
    Zostal Tomáš vo vyhni. Chovali ho ako mladšieho brata. Prestali ľudia klebetiť; ako si
         nahovorili, tak si odhovorili.
   </p>
   <p>
    Zbadali pomaličky, že je Adam od jedného času ku každému prívetivejší a taký akýsi
         veselší im pripadal. Každému dal priateľské slovo; nemohol sa už nikto žalovať na pýchu u
         neho.
   </p>
   <p>
    Nenapomínal už ľudí, nekarhal; ale keď Syna Božieho kedy spomenul, až sa mu tak oči
         zaiskrili radosťou. Chodili si ľudia pre robotu do vyhne i pre poučenie.
   </p>
   <p>
    Raz stretol sa s Lánim. Debnár postál a čaká, čo bude Adam hovoriť. On mal už nachystané
         vrece nadávok.
   </p>
   <p>
    „Láni,“ začne Adam, „nepekne sme sa nedávno rozišli; vy ste mi veľmi ublížili, aj mojej
         žene, ale ja som vám to mal odpustiť, tak ako teraz odpúšťam a prosím, odpustite aj vy
         mne.“
   </p>
   <p>
    To Láni nečakal. — „Adamko“ — vykoktal — „ja som to tak zle nemyslel; lež máš pravdu,
         boli to škaredé reči, a keby sa staré baby do všetkého neplietli, nebolo by hriechu.“
   </p>
   <p>
    Zakrútil Adam hlavou: „Ten hriech je v nás. Človek ho až vtedy pozná, keď vybúši, ako
         podložená stodola, a dobre len, že keď by kto zhrešil, prímluvcu máme u Otca, Ježiša Krista
         spravodlivého.“
   </p>
   <p>
    Potriasli si obaja muži ruky; nezvie svet, čo bolo medzi nimi.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507976" name="ftn.id2507976">
        12
       </a>
       ]
      </sup>
      <span class="emphasis">
       <em>
        ohlášky
       </em>
      </span>
      — oznámenie (v kostole) o cirkevnom sobáši
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2508382">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Letný podvečer padal nad krajinou, takže sa mohlo spievať:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Slniečko zapadá níž a níž,
      </em>
     </span>
     <br/>
     <span class="emphasis">
      <em>
       tieň noci prichádza blíž a blíž!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Adam dokúval pred vyhňou kone, a keď furmani odišli, díval sa za nimi.
   </p>
   <p>
    „Adamko, poď večerať!“ volá Anička.
   </p>
   <p>
    „Tata, papu!“ počuť i milý detský hlások.
   </p>
   <p>
    „Hneď, Janíčko!“
   </p>
   <p>
    Už sa obrátil, že pôjde, vtom vznesie sa na hradskej prach, a pred vyhňou zastane
         kočiar.
   </p>
   <p>
    „Sedlový kôň nám stratil podkovu,“ volá z kočiara pán Rudohorský; „dobre, že ste vonku,
         nože mi ho chytro podkujte, ponáhľam sa!“
   </p>
   <p>
    Vošiel Adam pre podkovu — ostatné má vonku — prosil, aby odzubadlili, odopäli kone.
   </p>
   <p>
    „Bavili by sme sa dlho; náručného neodpínaj!“ bráni pán.
   </p>
   <p>
    Vidí Adam, že sú kone mladé, divoké, fŕkajú a skáču, len sa k nim priblížiš. Sedlový
         nedá si nohu zdvihnúť.
   </p>
   <p>
    „Nemôžem ho tak podkúvať, pane, ak ho nedáte vypriahnuť.“
   </p>
   <p>
    „Musíte ho podkovať, je budem držať opraty; bolo by to, aby sme traja nič nezviedli!“
   </p>
   <p>
    Doniesol Adam železo, priložil i prikoval podkovu; berie rašpľu — vtom preletel popred
         kone chumáč vetrom neseného bodľačia — zarehtali, zopäli sa — sedlový vytrhol sa kováčovi,
         odkopol ho od seba; oje odsotilo paholka a kone v divom cvale letia ako s víchrom o závod.
         Darmo drží pán opraty — len po prvú hrobľu. — Tam, keď kolesá vyšli nabok a on sa musel
         zachytiť sedliska, aby nespadol, vytrhol mu opraty náručný. Doleteli kone k výmoľu,
         dolámali kočiar, stratili pána, odtrhli oje a ako divé vrazili do nimnického parku.
   </p>
   <p>
    Tam pri vyhni zobral sa zo zeme kočiš, beží, čo mu sily stačia, ale kone nedohonil.
   </p>
   <p>
    Videl, ako drúzgajúc koč, dobehol k pánovi. Leží nad výmoľom na kameňoch omráčený, z
         hlavy tečie mu krv. Kričí kočiš na chlapov, ktorí neďaleko kosia. Počuli ho, obzreli sa,
         pribehli; spravili z rebriny nosidlá a niesli pána domov.
   </p>
   <p>
    Tak veľmi sa ponáhľal, a teraz ani nevie, kedy príde domov. Dobre, že sú len lekári
         poruke.
   </p>
   <p>
    Prestali sa hostia v kaštieli zídení, zabávať, pani grófka omdlela; jeden lekár prebral
         ju, druhý pána.
   </p>
   <p>
    Mal ľavú ruku veľmi zlomenú a na hlave hodnú ranu; aj ináče bol hodne poudieraný.
         Neprišiel k sebe len na chvíľu; vtedy sa zdalo lekárovi, že hovoril: „Za kováčom sa
         pozrieť.“
   </p>
   <p>
    To stonanie strach bolo počúvať. Poslali do mesta pre opatrovnicu. Ak pán aj vyjde, dlho
         to potrvá, než sa vylieči.
   </p>
   <p>
    Pani grófku vzala grófka Z. so sebou, aby chuderka aj ona neochorela. Lekár tak kázal;
         však každý deň sa jej bude telegrafovať, ako je s pánom.
   </p>
   <p>
    Osmutnelo v Nimnici, zatíchli muziky, spevy, tance. Ľutovali ľudia pánov, že ich také
         nešťastie postretlo. Kto sa teraz bude po tom novom parku prechádzať, keď pán je na úmor, a
         pani je preč?
   </p>
   <p>
    *
   </p>
   <p>
    Ale osmutnelo aj na druhom mieste.
   </p>
   <p>
    Veľkým hrmotom poľakaná, vybehla Anička pred dom, zazrela ešte cválajúce kone; videla
         bežať kočiša a — hneď v nasledujúcej chvíli sa jej pred očami zotmelo. Neďaleko penky
    <sup>
     [
     <a class="footnote" href="#ftn.id2508580" name="id2508580">
      13
     </a>
     ]
    </sup>
    leží jej Adam.
   </p>
   <p>
    „Adamko!“ skríkla, až tak vrchy odpovedali ten výkrik hrôzy milujúceho srdca. Zdvihne
         hlavu mužovu, utiera mu z bledej tváre zakrvavený prach a budí ho z mrákoty horúcimi
         bozkami a slzami.
   </p>
   <p>
    Otvoril oči: „Anička, čo je?“
   </p>
   <p>
    „Neviem, Adamko; keď len žiješ, vstaň, muž môj drahý, krv ti z hlavy tečie, musíš mať
         uderené!“
   </p>
   <p>
    „Neplač, Anička!“ Chce Adam vyskočiť, ale nemôže; zdvihol sa len na kolená, keby ho
         nezadržala, spadne zase. „Anička, prosím ťa, dones mi vody a zavolaj Tomáša, ten je
         pevnejší,“ prosí ju.
   </p>
   <p>
    Pribehol Tomáš aj bez volania, naľakaný výkrikom majstrovej. Zaniesli aj s učňom majstra
         do izby, lebo vstať nemohol.
   </p>
   <p>
    Umyli, vyzliekli ho. Na hlave mal ranu od kopyta a na boku čierne fľaky.
   </p>
   <p>
    Učeň bežal pre starú Matejáčku; kým prišla, striasla kováča zima, bol už ako v ohni.
         Poslal si Aničku, aby mu doniesla trochu mlieka.
   </p>
   <p>
    „Tetička,“ hovorí k žene, koval som koňa pánovi z kaštieľa. Nechcel dať vypriahnuť;
         splašili sa oba, mňa sedlový kopol do hlavy a tu do boku, tak mi to puchne; od veľkej
         bolesti ma až zima striasla. Neopúšťajte Aničku; chuderka, veľmi som ju naľakal.“
   </p>
   <p>
    „Synku, to je zlá história; musíme ti zeliny prikladať, idem doniesť z domu!“
   </p>
   <p>
    Doniesla žena zeliny, priložila. Ale keď do rána bok zapuchol a očernel, radila, aby
         zavolali doktora. Nechcel Adam sprvu, musela ho Anička pekne prosiť.
   </p>
   <p>
    „Adamko, však je tebe akosi veľmi zle,“ starala sa.
   </p>
   <p>
    Pohladil ju po tvári. „Anička, vieš, čo tatíčko hovorieval: „Co Bůh činí, vše dobré
         jest,“ že my Bohu vždy nerozumieme, ale On nám áno. Tak aj táto choroba bola mi iste
         potrebná, a tebe to trápenie so mnou, aby sa ukázalo, či Mu budeme verní i v zlých
         hodinách.“
   </p>
   <p>
    „Keby to radšej na mňa bolo prišlo; všetko by som rada preniesla, keby len teba
         nebolelo!“ zaplakala horko.
   </p>
   <p>
    „Horšie by nám bolo, Anička; čo by sme si počali bez gazdinej. Pamätáš, keď sa Janíčko
         narodil, chvála Bohu, trvalo to len pár dní a bol tu tatíčko — sotva sme si poradili. Až ma
         Pán Boh pozdvihne, tým väčšiu budeme mať radosť.“
   </p>
   <p>
    Prišiel lekár; dnes nerobil žarty, pozrel na kováča, prezrel ho. Musela Anička
         rozpovedať, ako sa vec stala.
   </p>
   <p>
    „A nehneváte sa na pána Rudohorského, že vás pre svoju chúťku tak doriadil?“ pýta sa
         doktor.
   </p>
   <p>
    Adam otvorí oči: „Nie, odpúšťajte a bude vám odpustené.“
   </p>
   <p>
    „No veď sa ani nehnevajte, vám ublížil a seba skoro zmárnil.“
   </p>
   <p>
    Dozvedeli sa Adam s Aničkou všetko. „Chudák, pán Rudohorský!“ vzdychol Adam.
   </p>
   <p>
    „A pani grófka že odišla?“ zalomila Anička rukami.
   </p>
   <p>
    „Musela; poslali sme ju, aby aj ona neochorela.“
   </p>
   <p>
    „Ó, mňa by ste živú odtiaľto nedostali, a keby som taká chorá bola, že by som ísť
         nevládala, na kolenách by som prišla za Adamom!“
   </p>
   <p>
    Podíval sa lekár na Aničku priateľským pohľadom. Zabavil sa u kováčov dlhšie, učil
         Aničku i Tomáša, ako majú obkladky dávať, ako chorého zdvihnúť, ako mu podušky podkladať.
         Odprosil ho Adam v duchu; predsa mu len v myšlienkach ubližoval.
   </p>
   <p>
    Keď odchádzal a Anička ho vyprevádzala a so strachom sa ho pýtala, čo myslí o Adamovi,
         zamračil čelo.
   </p>
   <p>
    „Ak ho dobre budete opatrovať, vo dne v noci, tak vám z toho vyjde; ale musíte byť
         prichystaná, že bude dlho chorý, lebo má veľmi ublížené. Teraz pár dní bude s ním veľmi
         zle. Však ja zajtra zase prídem! — Nehľaďte tak naľakano na mňa a neplačte pred ním,
         nerobte mu starosti, lebo on má dosť sám so sebou. Druhý by vám kričal celý deň. Môžete byť
         rada, že vám ho tie kone nezabili!“
   </p>
   <p>
    Už chvíľu bol lekár odišiel a Aničke ešte vždy hučalo v hlave… Tie strašné, strašné
         slová! Adam mal veľmi ublížené, cítil veľké bolesti, premáhal sa len pre ňu. Ona mu nesmela
         starosti robiť; a na tom, či ho bude dobre opatrovať, záležalo všetko.
   </p>
   <p>
    „Musí niekedy človek aj na srdce stupiť,“ hovorieval tatíčko. Ona si chcela naň stupiť;
         pomôže Adamovi jeho bolesti niesť, neuvidí ju on plakať, bolo by mu ľúto, a dosť má
         chudáčik svojho. Na to, z čoho budú živí, keď Adam nevstane, aby im zarobil, Anička
         nepomyslela.
   </p>
   <p>
    Nuž opatrovala muža tak, že sa jej až doktor podivil, kde sa to v takej mladej sedliačke
         vzalo.
   </p>
   <p>
    Nevidel ju Adam plakať, ani vtedy, keď od veľkej bolesti sám stonať musel, čo sa ako
         premáhal. Či vo dne, či v noci, keď na ňu zavolal, bola pri ňom. Keď musela odísť, usadila
         k posteli učňa; keď bolo treba zdvihnúť, zavolala Tomáša.
   </p>
   <p>
    Čo mu kázal doktor uvariť, to Adamovi uvarila; a hoci chvíľami nevedela, čo prv chytiť,
         či za mužom ísť, položiť mu šatu na bok, či vziať Janíčka, aby neplakal a tatíčka nebudil,
         či za kravou pozrieť a zase do kuchyne…
   </p>
   <p>
    Prvé dni bola tu Matejáčka; potom jej ochorela vydatá dcéra, musela do Topoľovej.
         Zostala Anička sama.
   </p>
   <p>
    Len keď v noci Adam zaspal a ona ho počula tak žalostne stonať, vtedy hodila sa ku
         kolíske a plakala, div jej tam srdce neodtrhlo. A ak bolo pravdou, že modlitba nebo
         preráža, jej modlitba musela preraziť; a ak stálo napísané, že
    <span class="emphasis">
     <em>
      kto prosí,
            berie
     </em>
    </span>
    , — ona musela od Otca nebeského dostať zdravie a život pre Adama. Však
         kade chodila, ustavične o to prosila.
   </p>
   <p>
    Už rozumela, čo to Pánov apoštol povedal:
    <span class="emphasis">
     <em>
      „Bez prestania sa
            modlite.“
     </em>
    </span>
    Veď to nebolo možné aby Adam umrel, a ich tu nechal, Janíčka ako
         sirôtku a ju opustenú vdovu! Prvé dni sa veru zdalo, že ho nevyprosí; sám lekár sebe ani
         nemocnému netrúfal. No potom sa Adamovi uľahčilo; nemal už takých bolestí, aj na jedlo mu
         chuť prišla; ale vstať nikam, celý bok akoby mal ochromený. Lekár hovoril, že dlho potrvá,
         než bude chodiť.
   </p>
   <p>
    *
   </p>
   <p>
    Chodili do kaštieľa dvaja lekári, dovolali si i tretieho, lebo sa ukázalo, že zlomená
         ruka nebola dobre napravená, museli ju ešte raz naprávať. Vystál pán bolestí až hrôza.
   </p>
   <p>
    Dokiaľ bol veľmi zle, mali s ním ľahkú opateru; čo chceli, to robili. Ale keď najhoršie
         bolo prestáte, rana na hlave zahojená, morila pána dlhá chvíľa, nemal sa s kým ani
         pozhovárať.
   </p>
   <p>
    Tieto dni boli také strašne dlhé. Čo aj jeden alebo druhý lekár chvíľu pri chorom
         posedel, tým málo času ubehlo.
   </p>
   <p>
    „Keby pán mal ženu podľa stavu svojho a podľa rokov,“ hovorili bírešky, „sedela by teraz
         pri ňom, a všetko by mu bolo ľahšie. Takto on sa tu trápi sám a ona že sa u grófky Ž. tak
         zabáva, akoby nič.“
   </p>
   <p>
    Však dvakrát prišla pozrieť; raz si ju dal sám pán zavolať, druhý raz bez volania.
         Dvorský povedal, že potrebovala peniaze a prišla sa odobrať, chcela do kúpeľov.
   </p>
   <p>
    Pán bol tuším zlej vôle, nepustil ju; ba že jej povedal: „Keď ma teraz odídeš, môžeš sa
         viac nevrátiť.“ Tak zostala pani pár dní v kaštieli.
   </p>
   <p>
    Dočula sa pánova ďaleká sesternica z Moravy, aké sa mu stalo nešťastie; prišla bratanca
         navštíviť. A keď videla, ako sa jej veľmi potešil, a že, hoci je bohatý, predsa je len
         opustený, chcela zostať, že ho vyopatruje. Bola to už obstarná žena v krátkom kožúšku a
         riasenej sukničke, vedela len moravsky hovoriť. Nikdy s pánmi nemala do činenia.
   </p>
   <p>
    Snáď by pani grófka nebola dbala, keby jej muža vyopatrovala a keby jej tento dobre
         zaplatil; ale pán chcel, aby ženu privítala ako jeho rodinu a tak aj s ňou zaobchodila. To
         mnoho od nej žiadal.
   </p>
   <p>
    Povedala mu, aby nezabudol, že ona je grófka, ktorá sedliakov len za sluhov mávala. A on
         jej zase povedal, že sa mala za sedliaka nevydávať, že však vedela, koho si berie. Tak sa
         rozišli.
   </p>
   <p>
    Pán nechcel sesternicu dať preč; pani grófka že s ňou nemôže byť pod jednou strechou.
         Napísala mužovi lístok a odišla, a pán už pre ňu neposielal.
   </p>
   <p>
    Ale dozvedela sa Rudohorská, že nechtiac spravila medzi manželmi rozbroj; prosila pána,
         aby všetko napravil. Hovorila mu:
   </p>
   <p>
    „Nemal si si ju brať, keď sa do tvojho stavu nehodila. Nebrali ste sa z lásky, nie ste
         jeden druhému na potešenie. Ona je mladá, neskúsená, ešte samý oheň a kvet, a ty si už v
         rokoch. Nemáš ženu pre seba, len na zábavu druhým. Pekne si ju obchádzaj, lebo si starší,
         máš mať väčší rozum. Ona sa do tvojho stavu nevpraví, ty sa musíš vpraviť do jej stavu.
         Nezabúdaj, že boli do nedávna časy, kde pán držal nás sedliakov len ako tú nemú tvár. Nuž
         oni tí páni dodnes nemôžu uveriť, že sme si pred Bohom všetci rovní; a tak vychovávajú
         svoje deti. Nie je tvoja žena zlá; ona je len zle vychovaná a zo zlej krvi. Krv sa
         nezaprie. Daj si pozor, aby tvoj synáčik, až ti ho dá Pán Boh dochovať, nehanbil sa dedov v
         hrobe. Ty si zhrešil, keď sa ťa chytila pýcha, teraz musíš niesť.“
   </p>
   <p>
    Nepovedal pán sesternici ani slova; ale krvi by si sa mu nedorezal. Prosil ju, aby išla
         domov k dcére odobrať sa a poriadky porobiť a potom aby prišla k nemu, že ju do smrti bude
         opatrovať.
   </p>
   <p>
    Nechcela pristať. „Pôjdem,“ hovorila, „ale len pozrieť, čo doma robia, a vrátim sa k
         tebe, dokiaľ ozdravieš a so ženou sa zmieriš. Tvojej mladej panej zavadzať a rozbroj medzi
         vami robiť nebudem. Ty však už nikdy šťastný nebudeš; ale staraj sa, aby aspoň ona bola, a
         aby sa vám syn vydaril.“
   </p>
   <p>
    Nuž vrátila sa Rudohorská do kaštieľa, začala opatrovať pána. Najprv sa lekári len
         usmievali; ale keď videli, ako im ide po ruke a ako ju pán poslúcha, chválili si ju. Jeden
         povedal: „Niekedy je aj taká baba dobrá.“
   </p>
   <p>
    Pán písal žene dva listy. Keď sa dozvedel, že sa predsa do kúpeľov vystrája, poslal koč
         pre svojho synáčika a jej hodne peňazí na cestu.
   </p>
   <p>
    Začala Rudohorská malého synovca sama opatrovať, spievala mu české piesne, vyprávala s
         ním aj hodiny. Naložil pán, aby s dieťaťom každý len po slovensky hovoril. A hľa, keď dieťa
         nepočulo viac tri reči, rozviazal sa malý jazýček; dohoní cez zimu, čo zameškalo — lebo
         medzitým prešlo leto i jeseň. Až sa mu zjari mamička vráti, nájde z neho dobrého Slováka.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2508580" name="ftn.id2508580">
        13
       </a>
       ]
      </sup>
      <span class="emphasis">
       <em>
        penka
       </em>
      </span>
      — klát, na ktorom sa rúbe drevo
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509071">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo po katarínskom jarmoku. Išli ľudia okolo tichej kováčskej vyhne; nejeden postál.
         Ako tu pusto! Nepočuješ cvengot železa na týždne a týždne; alebo keď Tomáš s učňom
         dorobili, čo rozočaté a ktoré ľahšie veci, rozobrali ľudia ostatnú robotu, nemohli na
         nezdravého kováča čakať.
   </p>
   <p>
    Poslala Anička učňa otcovi domov. Roboty nemal, a chovať ho nebolo ako. Čo aký grajciar
         mal utŕžený, to išlo do apatieky a lekárovi.
   </p>
   <p>
    Mali naskladané tridsať zlatých na druhú kravičku; z tých brala Anička, len keď už
         musela, aby Adamovi niečo lepšie k jedlu pripravila. Starala sa, aby aj Tomáš mal sa čoho
         najesť. Z čoho ona sama žila, nikomu nepovie.
   </p>
   <p>
    Ba čo by si len bola počala bez Tomáša v jeseni? Všetko na poli sám obrobil aj popratal;
         kravu jej opatril, dreva na zimu, koľko mohol, doviezol.
   </p>
   <p>
    Keď nemal doma roboty, robil ľuďom a každý grajciar doniesol Aničke. Musela od neho
         prijať. „Však mi to všetko vrátite, až bude ujček zdravý!“ Po ľuďoch, čo boli kde dlžní,
         vychodil.
   </p>
   <p>
    Vyplnilo sa príslovie: „Priateľ býva vlastnejší, než brat.“
   </p>
   <p>
    Keď je človek nezdravý a nepočuje od domácich stonania, naučí sa nestarať sa. Ani
         Adamovi Anička nedala rozmýšľať, z čoho a ako žijú a čo bude ďalej. „Však nás Pán Boh
         neopustí!“ Hovorila mu, že míňa peniaze na kravičku. „Keď teba Pán Ježiš uzdraví, zase si
         ich zgazdujeme.“ A on chudák si ani nepomyslel, že jej na všetko nemôžu vystačiť.
   </p>
   <p>
    Keď musela od neho odísť, dala mu do ruky knihy, aby sa v nich tešil. Keď bol smutný,
         nariadila, aby si spolu zaspievali ktorú-tú pieseň, alebo aj sama mu zaspievala. Neraz
         uspala aj jeho aj Janíčka.
   </p>
   <p>
    Nevedel Adam, ako má Bohu ďakovať, že mu dal takú dobrú ženu. Ešte len do izby išla —
         vždy usmiata, vždy prívetivá — už sa mu uľahčilo, priam akoby slniečko svietilo do väzenia.
   </p>
   <p>
    Anička zase ďakovala Otcovi nebeskému, že je Adam taký trpezlivý a dobrý.
   </p>
   <p>
    Ale začala sa už míňať posledná zlatka z tých tridsiatich. Aničku až mráz obišiel. Vzala
         Adamovi mäsa, pre Janíčka žemle; musela kúpiť oleja, keď celé večery horelo. Tak to išlo
         stále. Keď prišiel večer, nemala zo zlatky len tri grajciare — bude Janíčkovi na dve žemle;
         — no čo potom?
   </p>
   <p>
    Zaľahla na srdce mladej ženy starosť ako hora.
   </p>
   <p>
    Prezerala v komore, čo by sa dalo predať. Čo ako ťažko, odhodlala sa, že predá polovicu
         zbožia, polovica zostane na chlebíček. Ale najtiaž bolo len načať. Jedna merica za druhou
         ocitli sa u Žida; za nimi išli zemiaky. Zima bola tuhá, dreva treba mnoho, a bolo drahé.
   </p>
   <p>
    Nevedela Anička, prečo je taká slabá. Modlila sa, aby ju Boh posilnil; lebo čo by si
         počali, keby tak ochorela? Zabudla, že okrem ovocia a kúska toho chlebíčka alebo zemiakov
         už týždne nemala ničoho v ústach.
   </p>
   <p>
    Raz odpoludnia prišla Adamovi veľká chuť na trochu dobrého vína. Zdalo sa mu, že by ho
         to posilnilo.
   </p>
   <p>
    Zobrala sa Anička, že mu ho ide kúpiť; myslela, že nájde ešte toľko.
   </p>
   <p>
    Vošla do komory. Až ju srdce zabolelo, aké tu všetko prázdne! Ba čo povie Adam, keď
         ozdravie? Nemala len päť grajciarov; za to vína nedostane, a popredať nebolo už čo.
   </p>
   <p>
    Padla v tatíčkovej komôrke na kolená; zdalo sa jej tak, ako tam Synu Božiemu na kríži,
         že ju Boh opustil. Tak v neho verila, tak sa k nemu aj s Adamom utiekali, žili, ako On
         kázal. Sľuboval im:
    <span class="emphasis">
     <em>
      „Proste a bude vám dané.“
     </em>
    </span>
    Prosili, ale nepočúval.
         Opustil ich; musia zahynúť.
   </p>
   <p>
    Dokiaľ verila Anička, že jej Boh pomôže, mala dosť sily aj v súžení a núdzi byť šťastnou
         a blažiť aj Adama. Keď stratila sa viera, nemala zrazu žiadnej sily.
   </p>
   <p>
    „Tatíčko môj, tatíčko! Bárs by som radšej pri vás bola v čiernej zemi,“ žalovala
         hlasite. „Lebo čo ja biedna urobím? Kravičku si predať nemôžem, a Adam by sa veľmi nad tým
         trápil. Čo ja hriešna urobím? Pán Boh nás opustil. Nemáme v dome grajciara, nieto už čím
         zasmažiť, ani z čoho upiecť; ako to Adamovi poviem? Ešte mi aj umrie od trápenia!“
   </p>
   <p>
    Bola rada, že dnes večer Adam skoro zaspal; nemohla by s ním hovoriť.
   </p>
   <p>
    Ráno, keď spolu spievali a on čítal výklad, nič z toho Anička nerozumela.
   </p>
   <p>
    Tak už bola navyknutá pekne sa usmievať, že i dnes sa usmievala. Nevidel Adam, že je to
         len, ako keď slniečko namaľuješ.
   </p>
   <p>
    On mal čelo horúce; ruka, ktorá ho pohládzala, bola ešte vrelšia. Chcela Anička niečo
         povedať mužovi, ale nemohla nájsť slov. Dnes nemohla by povedať, tak ako vždy: „Neboj sa,
         Adam; až ťa len Pán Boh pozdvihne, chytíme sa do práce; uvidíš, všetko bude dobre!“ V jej
         srdci žilo jediné presvedčenie: že už nikdy nebude dobre, lebo Boh ich opustil.
   </p>
   <p>
    Toto povedomie do odpoludnia ešte vzrástlo, keď Tomáš, ktorého čakala na raňajky, ani na
         obed neprišiel. Nemala ho ako chovať, vedel to; pár dní dostal už len raz cez deň. Bol
         predsa len cudzí človek; — nuž odišiel. Nemala práva sa hnevať; dosť sa už odslúžil za to,
         čo mu kedy dobre učinili. Ale ju len veľmi srdce bolelo, že ju opustil tak samotnú a ani „s
         Bohom“ nepovedal.
   </p>
   <p>
    Odpoludnia doniesla Janíčka do izby. „Adamko, prosím ťa, zavaruj ho trochu; dám ho k
         tebe na posteľ.“
   </p>
   <p>
    „Daj, Anička, máš nejakú robotu?“
   </p>
   <p>
    „Mám, Adam; obídete sa tu bezo mňa len za hodinu, však vám všetko prichystám. Tu
         mliečko, ak by Janíčko pýtal; je tu voda, knižky a všetko.“
   </p>
   <p>
    Pritiahol si Adam ženu k sebe. „Ty, moja duša drahá, toľko sa s nami natrápiš!“
   </p>
   <p>
    Odobrala sa chytro, aby nevidel studené slzy, ktoré sa jej do očí vkrádali.
   </p>
   <p>
    Vyšla pred dom zakrútená v plachte. Vedela, že čosi urobiť, kamsi ísť musí. Ale čo
         urobiť, kam ísť? A rozmýšľať nebolo kedy…
   </p>
   <p>
    Zamierila k domu bývalého richtára. Zadivili sa veľmi, keď vkročila do izby.
         Pospytovali, kde sa vzala — čo muž robí; — ale keď povedala, že si prichádza požičať
         peniaze, keď sa vytrovili pri dlhej chorobe Adamovej, pozreli jeden po druhom.
   </p>
   <p>
    Videla Anička, že by jej mohli pomôcť; prosila z lásky k Adamovi ešte raz, ale — nemali,
         nemohli požičať.
   </p>
   <p>
    Poslali ju k stolárovi. Od stolára poslali ju zase k prísažnému;
    <sup>
     [
     <a class="footnote" href="#ftn.id2509405" name="id2509405">
      14
     </a>
     ]
    </sup>
    to bol človek bohatý a požičiaval ľuďom na drobno, — tam najskôr dostane. — To
         bola i Aničkina posledná nádej.
   </p>
   <p>
    Trúsička sedala pod praslicou; jej dve dievky gúľali šaty
    <sup>
     [
     <a class="footnote" href="#ftn.id2509425" name="id2509425">
      15
     </a>
     ]
    </sup>
    na stole. Trúsik prehŕňal sa v akýchsi papieroch.
   </p>
   <p>
    Všetci skoro zhíkli.
   </p>
   <p>
    „Kde to napísať, že ty k nám ideš,“ hovorí gazdiná. „No, posadni u nás; čo si nám
         dobrého priniesla?“
   </p>
   <p>
    „Nič som nepriniesla,“ hovorí Anička, a myslí pritom na Adama — čo robia tak dlho i s
         Janíčkom sami. „Rada by som od vás odniesť. — Ujček, nemohli by ste mi požičať dvadsať
         zlatých do nového?“
   </p>
   <p>
    „Aj, aj, ty ideš požičiavať, Anička?“ pichľavo zasmeje sa žena; „ako to tomu mužovi
         gazduješ?“
   </p>
   <p>
    Zabolelo Aničku srdce, ale premohla sa. Rozpovedala ešte raz, na čo potrovili peniaze.
   </p>
   <p>
    „To je tak,“ hovorí žena; „dokiaľ sú ľudia zdraví, vyrobia si, niet nad nich. Ale keď
         príde choroba! To je z toho, keď je človek taký tvrdohlavý a vezme si ženu, ktorá mu nič
         nedonesie, a ktorej musí ešte aj paholka držať! — Dievka moja, v terajšom čase sa peniaze
         len tak nepresúšajú, aby ich človek hocikomu požičal. Vrátite — nevrátite. Adam ktovie či
         vyjde; a ty, moja milá, odkiaľ vrátiš? Tie tvoje parušinky
    <sup>
     [
     <a class="footnote" href="#ftn.id2509486" name="id2509486">
      16
     </a>
     ]
    </sup>
    ktoré, či sú desať zlatých hodné; chalupu a roľu sirotská vrchnosť nedá predať,
         keď je tu sirota.“
   </p>
   <p>
    „Nehovorte!“ skríkla Anička; „však Adam ešte žije!“
   </p>
   <p>
    „Žije! — Čože roky tak bude ležať? Keby sa bol poriadne oženil, mohla teraz žena svoje
         troviť. Takto, ak si poleží, ešte mu aj tú chalupu predajú. Nuž krásy sa nenaješ.“
   </p>
   <p>
    Čo ešte žena hovorila, Anička už nepočula; odišla bez pozdravenia. Nevidela dobre, ani
         kam ide. Teda ona bola tomuto nešťastiu sama príčina!
   </p>
   <p>
    Keby si Adam bol vzal Trúsičkinu Evu, ako Trúsička chcela, nemusel sa utrápiť starosťou.
         A takto, keď nikto nebude chcieť požičať, predajú Adamovi, čo mal prv, než si ju vzal — ona
         bude príčina!
   </p>
   <p>
    Nezbadala, že ide dolu k mlynu; nohy sa jej triasli. Musí si aspoň trochu odpočinúť.
   </p>
   <p>
    Sadla na omrznutý kameň a hľadí do prierubne.
    <sup>
     [
     <a class="footnote" href="#ftn.id2509541" name="id2509541">
      17
     </a>
     ]
    </sup>
    Hukot zamŕzajúcej vody ako si ju uspáva; prestala myslieť. — Chvíľu bolo jej
         dobre, tak dobre; — keby už nikdy nemusela odísť odtiaľto.
   </p>
   <p>
    „Čo tu robíš, Anička?!“ skríkne vtom mlynár z druhej strany. Preskočil prierubeň a
         zastal pred ňou.
   </p>
   <p>
    Vzchopila sa. „Bola som ustatá; však už idem.“
   </p>
   <p>
    „A ako sa má Adam?“
   </p>
   <p>
    „Nepýtajte sa; Boh nás opustil; ľudia nechcú pomôcť, tak musíme zahynúť.“
   </p>
   <p>
    Nezabudne mlynár ten žalostný pohľad krásnych modrých očí, ktoré sa tak na neho z tej
         bledej tváričky podívali, ako dve hviezdy pred zhasnutím.
   </p>
   <p>
    Zavolal za mladou kováčkou; — nepočula ho.
   </p>
   <p>
    Nedalo mlynárovi pokoja. „Pôjdem sa večer podívať, čo je s nimi. Ako to ona povedala:
         Boh nás opustil!“
   </p>
   <p>
    Prišla Anička neskoršie, ako sľúbila; nenazdala sa, čo ju čaká.
   </p>
   <p>
    Ihral sa Adam so svojím synáčikom; nakŕmil si ho, spieval mu, aby neplakal, keď začal
         volať mamu. Uložilo sa chlapčiatko; pritúlilo tváričku k tatovej a začne chutno búvať.
   </p>
   <p>
    Premohla i Adama driemota; tak mu je dobre, keď to dieťa pri ňom spí.
   </p>
   <p>
    „Môj synáčik pekný!“ opakuje si ešte v polosne.
   </p>
   <p>
    Spali. Zrazu rozhodilo dieťa nožičkami, zobudilo tatíčka. Usmial sa Adam. „Aké mi je
         pekné, len mu krídelká pripäť, uletel by.“ Prsičká oddychujú zhlboka zdravým dychom.
         Pomyslel Adam, ako to bude, až mu synáčik dorastie v muža.
   </p>
   <p>
    Keby tak bol kováčom, koval kone, a tie kone by sa splašili…
   </p>
   <p>
    Sprítomnila sa Adamovi tá strašná chvíľa, aj tá ukrutná bolesť; prežil ešte raz všetky
         muky, aké mal tu na tej posteli. On, ktorý nikdy nebol chorý, tak sa nemôcť pohnúť, nič
         nerobiť!
   </p>
   <p>
    Keby nebolo tvrdohlavosti pána Rudohorského, mohli oni oba byť zdraví, Anička mohla mať
         dve kravy a všeličo v dome zhospodárené.
   </p>
   <p>
    Začal si Adam premýšľať, ako mohla Anička tak hospodáriť, a vystačiť; však lekára on
         zaplatil, aj apatieku. Ráta, ráta; nijako mu nevychádzalo. Keby len skôr prišla, spýtal by
         sa jej, z čoho oni žijú?
   </p>
   <p>
    „Ach, Bože môj, Bože drahý! Vysloboď ma z toho trápenia!“ zalomil Adam rukami; „aby som
         sa už nemusel toľko povaľovať, lebo mám veľkú úzkosť, čo bude s nami ďalej! Už teraz sme
         snáď zadlžení: a ak to ešte dlho potrvá, čo potom?!“
   </p>
   <p>
    „Ale,“ potešil sa Adam, „však Otec nebeský práve tak nad nami bdie, ako ja tu hľa nad
         mojím Janíčkom. Či nehovoril:
    <span class="emphasis">
     <em>
      „Neboj sa, lebo ja s tebou som?! Nestrachuj sa,
            lebo ja som tvoj Boh; ja ti budem pomáhať?!““
     </em>
    </span>
   </p>
   <p>
    Mal Adam toľko času v tej nemoci čítať Slovo Božie, ako nikdy predtým. Naučil sa lepšie
         poznávať Boha a veriť Mu aj v súžení; naučil sa s Ním rozprávať, ako dieťa s otcom. Nepýtal
         sa Adam, prečo bola na neho táto choroba uvalená; — vedel, že si ešte horšie zaslúžil, a
         keď ho ten bok tak veľmi bolieval, myslel vždy na bok Spasiteľov a na krv a vodu tečúcu z
         neho.
   </p>
   <p>
    „Som všetkým opatrený, a mal by som reptať?“ myslieval. Synu Božiemu, keď na kríži visel
         a za mňa umieral, ani vody nepodali. Nesmiem reptať.“
   </p>
   <p>
    Ten zlý čas, ktorý tatíčko predpovedal, bol už tu. Slnko zatmelo sa o poludní; ale že tú
         mrákotu riadil sám Syn Boží, nebola ona taká tmavá.
   </p>
   <p>
    Nech nepríde toto súženie, nevedel by Adam, akou mu bola Anička dobrou ženou… „Nie pre
         seba, Pane Ježišu, prosím, ale pre tohoto červíčka a pre Aničku Ťa prosím, ukráť naše
         trápenie!“ —
   </p>
   <p>
    Zobudil sa Janíčko, sadne na posteli, rozotiera oboma pastičkami očká:
   </p>
   <p>
    „Mama!“
   </p>
   <p>
    Keď mama hneď neprišla, poplakalo si dieťa; trvalo chvíľu, kým ho otec utíšil.
   </p>
   <p>
    Podal mu hračku. Rozveselilo sa chlapčiatko; začne na posteli vstávať. Aby nespadol,
         položí si ho Adam k stene; tu už môže behať.
   </p>
   <p>
    Lezie tatovi na plecia, potľapkáva ho po tvári, rozcuchalo mu všetky vlasy. Smejú sa
         obaja.
   </p>
   <p>
    Zrazu rozbehne sa chlapček: nožičky zamotali sa mu do periny, padol a zlatovlasá
         hlavička udrela na boľavý tatíčkov bok.
   </p>
   <p>
    V Adamových očiach sa sčernalo; ani rana nožom nemohla by ho viac zabolieť…
   </p>
   <p>
    Janíčko už zase behá po posteli; no keď tato na jeho pohládzanie oči neotvára, pustí sa
         do žalostného plaču. „Mama, mama!“ — Ale hoci mama neprišla, predsa kohosi dovolal. Ide
         Matejáčka z dcérinho pohrebu, zastavila sa u kováčov. Nájde všetko poroztvárané, Anička
         nikde; počuje v izbe dieťa plakať, vošla. Chce ho vziať z postele, aby Adama nezobudilo,
         prizrie sa — a zabudla i na dieťa. Chytro zložila ho na zem. Veď Adam je celý studený, tvár
         ako smrť, a takú bolestnú, aj by si nad ním zaplakal.
   </p>
   <p>
    Prebrala ho žena; pozrel na ňu ako z druhých svetov. „Ach, či som dobre spal, tetička;
         prečo ste ma zobudili?“
   </p>
   <p>
    „Veru, synku, dobre; — kde je Anička?“
   </p>
   <p>
    „Neviem, tetička, príde hneď. Vyšla kamsi, nás tu nechala spolu, hrali sme sa; no
         Janíčko ma nechtiac dobre pozdravil.“
   </p>
   <p>
    Chcela Matejáčka dať druhú šatu Adamovi. „Synku!“ zavolala, „veď tebe bok tečie.“
   </p>
   <p>
    „Že tečie? Však som tam nemal rany.“
   </p>
   <p>
    „Keby len Anička skôr prišla! Bežím pre doktora; alebo je s tebou veľmi zle, alebo teraz
         bude dobre. — A Tomáš kde je?“
   </p>
   <p>
    „Neviem, tetička; celý deň tu nebol. Iste niekde drevo rúbe.“
   </p>
   <p>
    Vyšla žena pozrieť, či nejde Anička, počuje cengať zvončeky; — keby to bol doktor!
         Nemýlila sa; ide ako na zavolanie. Skríkla tak hlasno, že ju počuli a zastali.
   </p>
   <p>
    „Čo je?“ spytuje sa lekár.
   </p>
   <p>
    Rozpovedala žena v krátkosti vec. Lekár ani konca nečakal; zhodí bundu, — len hlavou
         pokrútil.
   </p>
   <p>
    „Ja som myslel, že ste vy už dávno dobrý chlap; a vy ešte v posteli?“ prihovára sa
         Adamovi.
   </p>
   <p>
    „Veru ešte, pán doktor; a neviem, čo to teraz bude, že mi bok začína tiecť.“
   </p>
   <p>
    Prezrel lekár ranu. „Nič sa nestarajte, zajtra prídem hneď ráno a prepustím vám to; máte
         nazbierané. Teraz sa nemôžem baviť, idem pánu Rudohorskému ruku odviazať. — Ale je pravda,“
         postál lekár, „žiadali ste si nejakú náhradu v kaštieli?“
   </p>
   <p>
    „Ja?“ zadivil sa Adam. „Nie.“
   </p>
   <p>
    „No, dobrú noc.“
   </p>
   <p>
    *
   </p>
   <p>
    Prišla Anička domov, zvedela, čo sa stalo i čo bude zajtra.
   </p>
   <p>
    Nakŕmila, uložila chlapca. Na Adama išli driemoty, večerať sa mu nechcelo.
   </p>
   <p>
    Matejáčka sľúbila, že hneď ráno príde.
   </p>
   <p>
    Vo vyhni stíchlo. Vonku podúval mrazivý víchor.
   </p>
   <p>
    Anička si sadla naproti Adamovej posteli, oprela chrbát o kachle. Najprv myslela, čo
         bude zajtra s Adamom, a cítila nôž opretý o svoje srdce. Potom i na to prestala myslieť.
         Bola veľmi umdlená, ale oči zavrieť a Adama nevidieť by nemohla. Striehla každý jeho dych.
   </p>
   <p>
    Zobudil sa.
   </p>
   <p>
    „Anička!“
   </p>
   <p>
    Pribehla k posteli: „Chceš voľačo?“
   </p>
   <p>
    „Prečo nejdeš spať? Je noc.“
   </p>
   <p>
    „Však ešte pôjdem.“
   </p>
   <p>
    „A nie si ospalá?“
   </p>
   <p>
    „Nie.“
   </p>
   <p>
    „Tak si sadni sem ku mne a daj mi ruku. Idú na mňa také zlé sny; stále sa mi zdá, že
         letím do studne — a to, čo sa mi to tam krúti — keby si vedela, Anička, akú tam mám
         pálčivosť!“ Po prvý raz v celej chorobe žaluje sa Adam, a ona nemá pre neho slova potechy.
   </p>
   <p>
    „Anička!“ začne on zase znovu po chvíľke polo v driemote, „keby som ja tak umrel, nedaj
         Janíčka za kováča, aby aj jeho kone tak nezabili, ako mňa.“
   </p>
   <p>
    „Nedám!“ sľúbila, a ten jej inokedy milý hlas tak divno zaznel v tichej izbe, ako z
         hrobu.
   </p>
   <p>
    „A neplač za mnou tak, ako za tatíčkom, lebo by ťa nemal kto potešiť, chuderka.“
   </p>
   <p>
    Nevie Adam, čo hovorí, nevidí svoju ženu, a dobre, prebral by sa z mrákoty.
   </p>
   <p>
    Padla k posteli na kolená ako zlomená. Áno, ju nemal kto potešiť, až on zomrie; nikoho
         nemala. Aj Tomáš ju opustil, keď ho najviac potrebovala. Toľko sa modlila, toľko trpela,
         toľko opatrovala Adama — všetko darmo. — On predsa umrie. Boh ju naozaj opustil.
   </p>
   <p>
    Zdalo sa jej, že počuje klopať na okno. Snáď nejaký pocestný; vonku je zima. „Nech ide
         do dediny, ja mu nemám čo dať; zajtra nemáme už sami čo jesť. Nech ide ďalej, nech i ide od
         Trúsičky pýtať.“
   </p>
   <p>
    Klopanie sa zopakovalo na dverách v pitvore; do toho zahvízdal vietor. Keby Adam vedel,
         že je človek vonku, išiel by otvoriť. — Zdvihla sa pomaličky, vzala svetlo a ide ku dverám.
         Otvorila.
   </p>
   <p>
    „Dobrý večer!“
   </p>
   <p>
    „Tomáš!“ Áno, Tomáš, celý zapadnutý snehom.
   </p>
   <p>
    „Kde si bol, a prečo si sa vrátil?“
   </p>
   <p>
    „Čo ste si mysleli, že neprídem? Nehnevajte sa, že som len tak odišiel,“ vyhovára sa a
         odvažuje nošku z chrbta. „Neboli by ste ma pustili, a tak veľmi potrebujete; mňa nikto tam
         nezná, a mne to pristane. Žobrať nie je hriech, len kradnúť.
   </p>
   <p>
    Tak mi Pán Boh bol nápomocný, toľko vám nesiem; jakživ mi ľudia tak nedávali. Potrvá nám
         za čas, aj zasmažiť aj chlebíček; a pre ujčeka kúpil som dva funty mäsa, však sa teraz
         nepokazí;“ rozkladá Tomáš celý blažený po stole i na ohnisko. Na Aničku pozrieť sa
         neopováži, keď pred ním stojí taká bledá a tichá. „Janíčkovi som kúpil trochu krupice na
         kašičku, a kúsok cukru, a vám“ — rozkrútil papier — „v jednom dome taká mladá pani mala
         hosťov, dala mi tento koláčik aj kus mäsa, to som vám odložil, keď to bolo z takého
         čistotného miesta; prosím vás, vezmite si to odo mňa, však ste iste dnes nič nejedli.“
   </p>
   <p>
    Prestal Tomáš, lebo Anička chytila ho za ruku; chce mu čosi povedať, nemôže. Vbehla
         popri ňom do komôrky, tam hodila sa na zem a plače tak, že Tomáš zabudol na svoju radosť,
         na to, ako sa celý deň tešil, koľko jej on prinesie. „Čím som jej len ublížil, že tak
         plače?“ — Potešil by ju, keby vedel ako.
   </p>
   <p>
    Ach, nevedel Tomáš, prečo Anička plakala, že premohla ju jeho bratská láska, akú jej v
         najhorší deň dokázal, že premohla ju tá jeho starosť o Adama i Janíčka. Ona mu ubližovala,
         a on — aký bol dobrý!
   </p>
   <p>
    Tu akoby sám Syn Boží v tej búrlivej noci bol prišiel, tak ako tam na mori za učeníkmi,
         a hovoril:
    <span class="emphasis">
     <em>
      „Prečo sa bojíš, ó, malej viery!?“ „Či môže zabudnúť žena na
            nemluvniatko svoje, aby sa nezľutovala nad plodom života svojho? A keby i ona
            zabudla,
     </em>
    </span>
    keby si ty zabudla na tvojho Janíčka, —
    <span class="emphasis">
     <em>
      Ja nikdy
            nezabudnem!“
     </em>
    </span>
   </p>
   <p>
    Darmo Tomáš horekoval, že si to snáď k srdcu vzala, že jej nažobraného doniesol. Ach, to
         ju netrápilo; uvarí rada Adamovi prinesené mäso, Janíčkovi kašičku — sám Pán Boh jej to
         poslal. Ju trápilo, že mala na nebi takého dobrého Otca, a že Ho mohla svojou nedôverou
         uraziť; a neskôr plakala už samou blaženosťou, ako dieťa, keď odprosila matku a ešte sa
         nemôže na jej srdci utíšiť. Keď ju konečne Tomáš prerušil a odprosoval, priznala sa mu, čo
         plače, zavolala ho do izby a tam ešte poloplačúc rozpovedala mu, ako sa jej včera i dnes
         vodilo, čo na ňu prišlo, že neobstála v Božej skúške.
   </p>
   <p>
    Aby ho potešila, zjedla donesený koláčik i kúsok mäsa. Keby sa nemuseli priznať, kde ho
         vzali, odložila by ho najradšej Adamovi, také bolo dobré.
   </p>
   <p>
    Potom kázala Tomášovi upratať, čo priniesol, a aby si išiel odpočinúť, že ho nad ránom
         zobudí, aby ju pri Adamovi zamenil.
   </p>
   <p>
    Keď odišiel, kľačala dlho pri mužovej posteli — až tam i zdriemla; a tak jej bolo dobre.
         Vedela, že ich otec nebeský neopustil, a že Pán Ježiš je s nimi. Či nehovoril:
    <span class="emphasis">
     <em>
      „Hľa, ja s vami som až do skonania sveta!?“
     </em>
    </span>
   </p>
   <p>
    Keď potom po polnoci začalo byť Adamovi kamdiaľ horšie, mala už zase pre neho mnoho
         milých, potešiteľných slov.
   </p>
   <p>
    Tomáš zobudil sa na jej krásny spev. Zahodil na seba šaty a prišiel aj on za majstrom;
         pomohli mu verne stráviť tú strašnú noc. Nezabudne im to Adam nikdy; — ale ani oni jemu,
         aký bol v nej dobrý a trpezlivý!
   </p>
   <p>
    *
   </p>
   <p>
    Ešte len čo zasvitávalo, zastali sane pred vyhňou. Lekár prišiel.
   </p>
   <p>
    „Celú noc som pre vás nemohol spať,“ hovorí; „vždy ste mi boli na mysli. Ako ste sa
         mali?“
   </p>
   <p>
    „Veľmi zle, pán doktor,“ svedčila Anička; „ale Pán Ježiš nám pomohol.“
   </p>
   <p>
    Hlboko musel lekár zarezať, aby nazbierané prepustil. Bolo pod kožou mnoho krvi a hnisu;
         i samo vyšlo, a mnoho musel i vytlačiť. Chválil Adama, že je poriadny chlapík, keď nekričí.
         Aničku nechválil; ale keď videl, ako mužovi z bledej tvári zotierala pot a svojím pekným
         pohľadom a sladkými bozkami dodávala mu silu, zase sa tak na ňu díval, ako vtedy, keď mu
         povedala, že by ju doktori od Adama živú nedostali.
   </p>
   <p>
    „No vidíte,“ hovorí; „poriadne sme to vyčistili. Teraz si ešte pár dní ticho poležíte,
         za dva-za tri týždne je všetko dobre.“
   </p>
   <p>
    Adam sa od lekára ani neodobral; tak sa mu po tých veľkých bolestiach uľavilo, že hneď
         zaspal.
   </p>
   <p>
    „Ja teraz prídem každý deň,“ hovoril lekár Aničke; „aj masť pošlem, aj lieky; ale
         nestarajte sa, to zaplatí pán Rudohorský.“
   </p>
   <p>
    „Kde by sme my k tomu prišli, aby to on platil!?“ divila sa Anička.
   </p>
   <p>
    „A kde ste k tomu prišli, aby kováč ochorel?“
   </p>
   <p>
    Vzal lekár Tomáša so sebou pre lieky, povyzvedal na ňom, ako predtým Dúbravských stáli a
         ako teraz stoja; zvedel, že majú komoru i truhlu prázdnu, a že Aničke nechceli požičať. Len
         to Tomáš nepovedal, z akého bude Anička dnes obed variť. „Ba čo len povieme majstrovi, až
         vstane!“ vzdychal. Vtedy sa lekár pod fúzy usmial.
   </p>
   <p>
    Keď prišiel Tomáš domov, bežala mu Anička rozradostená v ústrety. Adam sa zobudil, vypil
         hrnček polievky, chválil si, že mu je veľmi dobre a usnul zase.
   </p>
   <p>
    To bola najradostnejšia správa; no druhá niemenej radostná. Doniesol mlynár Aničke mech
         peknej múky, prišiel sa na Adama podívať; že až bude zdravý, potom aby si odrobil; a
         mlynárka poslala Aničke od zabíjačky výslužku.
   </p>
   <p>
    „Tak Pán Boh vždy dobrých ľudí vzbudí!“ tešil sa Tomáš. Keď len majstrovi je lepšie, to
         ostatné sa spraví!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2509405" name="ftn.id2509405">
        14
       </a>
       ]
      </sup>
      <span class="emphasis">
       <em>
        prísažný
       </em>
      </span>
      — člen obecnej rady
     </p>
    </div>
    <div class="footnote">
     <p>
      <sup>
       [
       <a class="para" href="#id2509425" name="ftn.id2509425">
        15
       </a>
       ]
      </sup>
      <span class="emphasis">
       <em>
        gúľať
       </em>
      </span>
      — váľať, prevaľovať; hladiť šaty
     </p>
    </div>
    <div class="footnote">
     <p>
      <sup>
       [
       <a class="para" href="#id2509486" name="ftn.id2509486">
        16
       </a>
       ]
      </sup>
      <span class="emphasis">
       <em>
        parušinky — parušina
       </em>
      </span>
      — vankúš alebo slabo naplnená
               perina
     </p>
    </div>
    <div class="footnote">
     <p>
      <sup>
       [
       <a class="para" href="#id2509541" name="ftn.id2509541">
        17
       </a>
       ]
      </sup>
      <span class="emphasis">
       <em>
        prieruba
       </em>
      </span>
      — otvor vysekaný v ľade, prieluba
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510290">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Odpoludnia išiel lekár do kaštieľa. Pána našiel už pri písaní.
   </p>
   <p>
    „Ako vidím,“ hovorí so smiechom, „veľkomožný pán nás už nepotrebuje.“
   </p>
   <p>
    „Boli ste u kováča, pán doktor?“
   </p>
   <p>
    „Bol.“
   </p>
   <p>
    „Nuž a —?“
   </p>
   <p>
    „Spravil som mu hodne hlbokú dieru do boka.“
   </p>
   <p>
    „Prečo?“
   </p>
   <p>
    „Vaše kone zlomili mu tam jednu chrupku, to sa zbieralo hlboko pod kožou a muselo von.“
   </p>
   <p>
    Pán Rudohorský vstal a dal sa chodiť po izbe.
   </p>
   <p>
    „On sa, pravda, na mňa hnevá, pán doktor?“ spytuje sa po chvíľke.
   </p>
   <p>
    „Právo by mal, veľkomožný pán; lebo keď remeselník, odkázaný na zárobok svojich rúk, na
         tak dlho ochorie, znamená to skazu celej rodiny.“
   </p>
   <p>
    „Povedzte mi všetko, čo o nich viete, pán doktor!“
   </p>
   <p>
    „Viem, že mladá Dúbravská, ktorá už týždne sama poriadne jedlo nejedla, len aby mohla
         muža liečiť — nemá dnes z čoho chleba upiecť, čím zasmažiť, čo uvariť.“
   </p>
   <p>
    „Viete to iste?“ Pán Rudohorský stál pred lekárom bledý, zamračený.
   </p>
   <p>
    „Povedal mi to Dúbravských tovariš. — Tá mladá žena niesla tú ťarchu starosti sama; lebo
         vedela si domyslieť, ako by bolo jemu v posteli, keby znal, ako stoja. Ešte dva-tri týždne
         nebude on môcť robiť. Medzitým odišli mu zákazníci. Aj potom hneď z postele celý deň vo
         vyhni, to nejde. Nuž keby on vedel a hľadel na ženu, na dieťa, dosť krušno by mu padlo; bo
         neviem, ako budú do jari.“
   </p>
   <p>
    „On má aj syna, pravda, doktor? To sa musí nejako napraviť. Ja som svoju vtedajšiu
         hlavatosť draho zaplatil a jemu som ublížil; to sa musí napraviť. Keď ma bude žalovať,
         vynahradím mu všetko.“
   </p>
   <p>
    „Žalovať? Dúbravský? Ó, to jemu ani nenapadne! Oni sa na vás ani nehnevajú, pán
         Rudohorský! Kedykoľvek som prišiel, vždy hovorili o vašej nehode so srdečnou sústrasťou a
         pýtali sa na vás. Ja som nadštrkol kováčovi včera, či si nepýtal náhradu; nuž sa len
         podivil.“
   </p>
   <p>
    „On že sa nehnevá? Tak mi teda dovolí, aby som mu nahradil, čo stratil! Len poradiť mi
         musíte, ako?“
   </p>
   <p>
    Nevedela Anička na druhý deň ráno, či má očiam a sluchu veriť, lebo pred vyhňou stáli
         sluhovia z kaštieľa s vozom, — hoci jej aj povedali, že to pán posiela a dali jej pre Adama
         list. Tam čítala, ako pán prosil Adama, keď mu nemôže vynahradiť tú škodu, akú mu na tele
         spôsobil, aby mu dovolil vynahradiť škodu na majetku učinenú. Prosil ho, aby priložené
         peniaze vynaložil, načo najviac potrebuje, aby tak čím skôr mohol ozdravieť a šanovať sa.
    <sup>
     [
     <a class="footnote" href="#ftn.id2510425" name="id2510425">
      18
     </a>
     ]
    </sup>
   </p>
   <p>
    Aničke zdalo sa to všetko ako sen, keď do jej komôrky nosili zbožie, múku, slaninu,
         údené mäso, zemiaky a nakoniec jeden košík s drahými, starými vínami a druhý s dobrými
         jedlami pre Adama a dve veľké bábovky pre ňu a pre Janíčka. Odkázala, že sa príde sama
         poďakovať, až bude môcť Adama odísť, a že nech Pán Boh stokrát viac pánovi požehná!
   </p>
   <p>
    Sluhovia si mysleli: „Veru pán ani nie je hoden vďaky od Adamovej ženy!“ — Každý niečo
         opravoval, jeden na remeni, druhý na voze, aby nikto nespozoroval, že majú oči plné sĺz.
   </p>
   <p>
    Keď už boli na ceste, hovorí starší: „On jej muža skoro zničil a uvrhol ich do biedy, a
         ona sa na neho ani nehnevá.“
   </p>
   <p>
    „Oni sú oba poriadni ľudia, hriech by im bolo ublížiť!“ vzdychol druhý. „A takéhoto
         remeselníka, ako Dúbravský, niet v celom okolí. Keby ho len Pán Boh ráčil pozdvihnúť!“
   </p>
   <p>
    Medzitým bežala Anička k Adamovi. Že je komora prázdna, vedeli zatajiť Adamovi; ale že
         je plná tak ako nikdy, to už nemohla. A ako ľahko vyrozprávala mu teraz, čo všetko
         popredala! Však sa už nemusel starať.
   </p>
   <p>
    Tešil sa Adam, ani nie tak z plnej komory a dobrých vecí, aké mu Anička sľubovala, ako z
         jej radosti. Keď mu dala list od pána, a z neho vypadli zakrútené peniaze, a Anička až
         teraz spočítala desať desiatok, zamračil čelo:
   </p>
   <p>
    „To my nemôžeme prijať, toľké peniaze. Pán Rudohorský si robí príliš veľkú škodu!“
   </p>
   <p>
    Musela Anička doniesť papier, pero; a Adam, bárs sa mu ruka triasla, písal predsa
         pekným, rovným písmom riadok za riadkom:
   </p>
   <p>
   </p>
   <p>
    <span class="emphasis">
     <em>
      Veľkomožný Pane!
     </em>
    </span>
   </p>
   <p>
    <span class="emphasis">
     <em>
      Srdečne Vás pozdravujem aj s mojou milou manželkou, a za ten dar, ktorý Ste nám
            poslali, pekne Vám ďakujeme. Nech Vám to milostivý Bôh hojne vynahradí na Vašom statku v
            budúcom roku, lebo nám Ste s tým veľmi dobre urobili. Ale tých 100 zlatých my nijako
            prijať nemôžeme, lebo si Vy s tým, Veľkomožný Pane, veľkú škodu urobíte, a máte teraz
            sami so svojou chorobou dosť výdavkov. Však keď ma milostivý Pán Boh pozdraví, ako
            dúfam, zase si vynahradím, čo som v mojom remesle zameškal. Veľmi ma teší, že Ste Vy už
            zdravý.
     </em>
    </span>
   </p>
   <p>
    <span class="emphasis">
     <em>
      Božieho požehnania Vám vinšujeme.
     </em>
    </span>
   </p>
   <p>
    <span class="emphasis">
     <em>
      Adam a Anna Dúbravský.
     </em>
    </span>
   </p>
   <p>
   </p>
   <p>
    Ľúbilo sa Aničke, že to Adam tak pekne vedel napísať. Nebolo jej ľúto, keď peniaze
         balil, bárs by bola aspoň jednu desiatku veľmi potrebovala.
   </p>
   <p>
    Pripojil sa Tomáš, zaniesol peniaze i lístok. S pánom nebol, odobrala to gazdinká — tak
         volali v kaštieli Rudohorskú.
   </p>
   <p>
    Na druhý deň bola nedeľa. Adam vystrojil Aničku odpoludnia do kostola. Janíčko spal a
         Adam čítal si výklad. Vtom ktosi zaklopal, otvorili sa dvere; — ale smrti by sa skorej
         kováč nazdal, než že do jeho stavania vníde pán Rudohorský.
   </p>
   <p>
    „Pekne vítam u nás!“ podáva mu ruku.
   </p>
   <p>
    Pán hľadí do bledej, opadnutej tváre mladého kováča, a iste ho má na mysli, aký bol, keď
         mu išiel kone kovať. Neprišiel kvôli tomu; ale keď sa Adam tak prívetivo na neho díva, ako
         by mu nebol ubral pol roka mladého života, popošiel k posteli, zavrie chudú kováčovu ruku
         do svojich:
   </p>
   <p>
    „Odpustite mi, Dúbravský!“
   </p>
   <p>
    Potom sadne na posteľ k Adamovi a hovorí:
   </p>
   <p>
    „Ja som vám veľmi ublížil; vy si myslíte, že z panskej chúťky, ale neverte. Ste
         šľachetný, dobrý človek, veríte ešte v Boha, tak ja verím vám a poviem vám pravdu.
   </p>
   <p>
    Máte dobrú ženu, ktorú istotne milujete; pochopíte mňa. Povedali mi na istom mieste, že
         ma moja žena klame, keď nie som doma. Chcel som ju vtedy prekvapiť, presvedčiť sa; preto
         som tak náhlil a nevedel od hnevu, ľútosti a žiaľu, ani čo robím; tak sa to stalo.
         Rozumiete ma?“
   </p>
   <p>
    „Ó, rozumiem!“ stisol Adam pánovu ruku a priznal sa, akej i jemu ľudia do srdca nasiali
         nedôvery, a že zostane pravdou, že „čo Boh činí, všetko dobré je“. „Snáď, keby nebola na
         mňa prišla tá choroba — ľudia sú zlí a my sme krehkí — ešte neraz by som bol pochyboval.
         Takto v súžení sa dokázalo, akú ja mám ženu, a že Tomáš ako brat nám posluhoval obom,
         obzvlášť mne, hoci som toho nie hodný.“
   </p>
   <p>
    Sklonil pán hlavu do dlane, a keď ho Adam prosil, aby vyhnal každého ohovárača, zakrútil
         hlavou.
   </p>
   <p>
    „Vy ste sa presvedčili. Vy máte ženu, ja ju už nemám.“
   </p>
   <p>
    „Čo, pani grófka umrela?“ naľakal sa Adam.
   </p>
   <p>
    „Pre mňa áno; odišla a rozišli sme sa navždy, ale syn mi zostal. Kde vy máte svojho
         syna?“
   </p>
   <p>
    „Tam v kolíske.“
   </p>
   <p>
    „Aké krásne dieťa — a veľké!“
   </p>
   <p>
    Smutne hľadí Adam na pána a myslí: keby on tak musel povedať o Aničke, to by bola
         inakšia bolesť, ako tá predvčerajšia; tá išla nožom do boku, táto by išla do srdca!
   </p>
   <p>
    Zobudil sa Janíčko v kolíske; posadí sa a kukne na pána. „Hoje!“ vystrel obe ručičky.
   </p>
   <p>
    Porozumel pán detskému rozkazu, vzal dieťa na ruky, ukazuje mu hodinky.
   </p>
   <p>
    „Tata!“ kuká chlapčiatko na tatíčka a ukazuje hodinky, „más!“
   </p>
   <p>
    „Nezabi, Janíčko!“
   </p>
   <p>
    „Nezabije!“
   </p>
   <p>
    Povodil malinký pán po izbe, ukazuje mu hneď to, hneď ono, rozpráva milým hláskom a sám
         na dosvedčenie prikyvuje si zlatovlasou hlavičkou.
   </p>
   <p>
    Adam nebráni dieťaťu; vidí, že pán má z neho radosť; myslí si: „Nešťastný človek;
         zabudne chvíľu svoj zármutok.“
   </p>
   <p>
    Tak našla ich Anička. Trochu ju vzácna návšteva zahanbila. No pán Rudohorský pozerá na
         ňu vážnym zrakom tak prívetive a chváli jej synáčika — ba odprosí aj ju, že jej mnohý
         zármutok spôsobil — že dosť skoro zabudla, aký je medzi nimi rozdiel.
   </p>
   <p>
    Vzala chlapčeka, že ho oblečie, bol len v košieľke. Hodinky pustiť nechcel, tak mu ich
         pán odopäl; a keď bol oblečený, pribehol k pánovi späť.
   </p>
   <p>
    „Tu máš,“ podáva mu hodinky a ukazuje vrecko na veste; „tuto daj.“
   </p>
   <p>
    „Kedy môj chlapček bude tak rozprávať?!“ vzdychol si pán Rudohorský.
   </p>
   <p>
    Hodnú chvíľu zabavil sa u Dúbravských. Sľúbil Adamovi, že mu pošle noviny i knihy, aby
         mu nebol dlhý čas. A keď sa už strojil preč, vzal ešte raz chlapca za ruku, dal mu dva
         balíčky: „Daj toto tatíčkovi, od teba to skorej vezme; a toto tebe posiela môj Danko.“
   </p>
   <p>
    Tušil Adam, čo je v balíčku; ale nemohol už odoprieť pánovi, keď mu to sám priniesol.
         Poďakoval teda srdečne; poďakovala i Anička.
   </p>
   <p>
    Sľúbil pán Rudohorský, že zase príde podívať sa na neho. Nuž a doviezol sa skoro každý
         deň, a neraz celý večer presedel pri posteli.
   </p>
   <p>
    Kúpil Adamovi visaciu lampu, aby mohol lepšie čítať; sám čítaval mu noviny.
   </p>
   <p>
    Raz prišiel práve, keď si s Aničkou spievali; a že pekne spievali, tak sa mu zaľúbilo.
         Prosil, aby dočkali vždy na neho.
   </p>
   <p>
    Čítal Adam rád zo Slova Božieho pred pánom, lebo myslel, že keď ho to nepoteší, niet
         viac ničoho na zemi, čo by ho potešilo.
   </p>
   <p>
    Niekedy sa s ním pán aj do hádky pustil, ale vždy on musel prestať, tak ho oba zo Slova
         Božieho presvedčovali, že Ježiš je Syn Boží, ktorý prišiel, aby hľadal a spasil to, čo
         zahynulo.
   </p>
   <p>
    Sprvu neveril pán ničomu. Aby mohol Adama presvedčiť, kúpil si Bibliu a čítal v nej
         doma. Ale nedarilo sa mu to, lebo Adam veril všetkému, čo mu Boh hovoril; on poznal Boha i
         jeho milého Syna, Ježiša Krista, a nemohol bez Neho žiť, a čím ďalej čítal v Jeho Slove,
         tým mu bolo jasnejším.
   </p>
   <p>
    „Sme na tomto svete ako v škole,“ hovorí pánovi, „a Biblia je tou knihou, z ktorej sa do
         smrti budeme môcť učiť. Myslím, až sa všetkému z nej naučíme, čoho nám je treba, že pôjdeme
         potom pred Boha.“
   </p>
   <p>
    „Ale,“ hovoril pán, „o tej knihe učení mužovia toľko popísali, všelijako ju
         vysvetľovali; kňazi kážu z nej po celý život, a ako vy, neučený kováč, môžete jej
         rozumieť?“
   </p>
   <p>
    „Neviem, pane; keď som v nej začal čítať, bolo mi mnohé nejasným. Ale len čo som začal
         to konať, čo mi Boh káže, vyjasnilo sa v mojej hlave.
    <span class="emphasis">
     <em>
      „Budú všetci učení od
            Boha“
     </em>
    </span>
    , našiel som tam zasľúbené. A myslím: „Prečo by si ty nemohol, však
         apoštol Jakub napomína;
    <span class="emphasis">
     <em>
      „Kto nemáš múdrosti, žiadaj ju od Boha“
     </em>
    </span>
    ; a Pán
         Ježiš dokladá:
    <span class="emphasis">
     <em>
      „Za čokoľvek by ste prosili Otca v mojom mene, dá vám.“
     </em>
    </span>
    I prosil som; však nám sľúbil Kristus toho nebeského Učiteľa, ktorý nás všetkému naučí.
         Neraz, — verte mi, pane, — neraz v tej chorobe, keď som tu bol sám a čítal, bolo mi, akoby
         v mojom srdci niekto prebýval, ktorý mi pomáhal čítať. Ak chcete Biblii rozumieť, musí vám
         to Boh dať.“
   </p>
   <p>
    Dokiaľ sa pán Adamovi vysmieval a niekedy sa aj nahneval, mysleli, že už viac nepríde. A
         on prišiel; neskôr aj lekára brával so sebou. Lekár bol mladý, ľahkomyseľný; všetko obracal
         len na smiech.
   </p>
   <p>
    Keď odišli, býval Adam smutný, videl deň po dni zreteľnejšie, že ani jedného z pánov
         nepresvedčí. Bolo mu ich ľúto. Pána Rudohorského už aj tak zastihlo nešťastie, nemal na
         svete potešenia; a na lekára ktovie čo ešte čaká; — a oni nechcú veriť Slovu Božiemu! Ako
         budú žiť do smrti? A čo sa potom s nimi stane?
   </p>
   <p>
    S hrôzou pomýšľal Adam na to, a srdce ho nútilo, aby sa za nich modlil, aby im Boh
         otvoril oči, tak ako jemu otvoril.
   </p>
   <p>
    Konečne dovolil lekár Adamovi vstať. Vybrali sa s Aničkou a Tomášom do chrámu Pánovho,
         poďakovať Pánovi Ježišovi za tú veľkú lásku, ktorú im preukázal, — (Janíčka nechali u
         Matejáčky) — videl tam sedieť aj pána Rudohorského. Anička sa nemohla zdržať, aby sa na
         neho neusmiala.
   </p>
   <p>
    Odpoludnia poslal pre nich vozík, aby prišli k nemu aj s Janíčkom. Kde-kto v dedine
         závidel im tej cti; ale lekári hovorili, že si Adam panskú priazeň draho kúpil.
   </p>
   <p>
    Keď bolo v kaštieli po olovrante, a gazdinka s Aničkou a s deťmi vyšli do záhrady
         pozrieť v skleníku pekné kvetiny, zaviedol pán Rudohorský Adama do svojej izby, ukázal mu
         veľkú skriňu plnú kníh a hovorí: „Vo všetkých týchto knihách je písané proti Bohu. Ja som
         tomu veril; a keď prišlo súženie, nemalo ma čo potešiť. Vy ste verili len vašej Biblii, a
         ona naučila vás trpieť a milovať. Rozhodol som sa, že sa aj ja k nej vrátim. Nebudeme sa
         viacej spolu hádať; budeme čítať Bibliu s úctou, aká takej Svätej knihe prináleží.“
   </p>
   <p>
    Potešil sa Adam. „Keby som bol na vašom mieste, pane,“ povie srdečne — „nestrpel by som
         takú rúhavú knihu v dome, ktorá Boha uráža; lebo príde kto-ten, pozrie do nej, prečíta, a
         to akoby sa otrávil. Vždy by som sa bál, že môj syn prestane veriť Bohu — a raz pred súdom
         Božím ma obžaluje, že som ho dosť nechránil.“
   </p>
   <p>
    „Máte pravdu, Dúbravský; vy by ste to mohli, ja ešte nemôžem.“
   </p>
   <p>
    Prerušil ich v rozhovore lekár, mal totiž prísť aj on na olovrant, ale povinnosť ho
         zadržala. „Hej,“ hovorí Adamovi, „to sa radujete, že mňa už u seba neuvidíte!“
   </p>
   <p>
    „Ďakujem Bohu, že ma uzdravil,“ hovorí Adam veselo; — „vás, pán doktor, vždy radi
         uvidíme, keď nás prídete navštíviť.“
   </p>
   <p>
    „Prídeme k vám na chvíľu na katechizmus aj s veľkomožným pánom!“
   </p>
   <p>
    „Neškodilo by nám ani jednému, doktor, učiť sa prikázaniam od Dúbravského.“
   </p>
   <p>
    Až do večera sa zabavil Adam v kaštieli. Anička s Janíčkom odišla skoro domov.
   </p>
   <p>
    Zase viezol sa doktor s mladým kováčom.
   </p>
   <p>
    „Počujte,“ hovorí asi v polceste, „vy ste taký šťastný človek, že vám rovného treba
         hľadať. Máte ženu a syna ako kvet, pritom pokoj v duši, so všetkými žijete v mieri; sotva
         by ste so mnou menili?“
   </p>
   <p>
    Zakrútil Adam hlavou. „Nemenil by som, ani keby ste všetko to mali, čo u mňa chválite;
         nemenil by som s vami preto, že nemáte vieru v Pána Ježiša.“
   </p>
   <p>
    *
   </p>
   <p>
    Keď na druhý týždeň Adam po prvý raz otvoril vyhňu, padol na kolená a poďakoval Bohu, že
         už zase môže pracovať. Od rána do noci robil, keby mu Anička nebránila; ale keď nemohla
         sama, poslala Janíčka na zábavu; a jemu kvôli odhodil Adam kladivo, čo jak pilno bolo. A
         hoci ho aj bok časom bolieval, a iste do smrti bolievať bude, neľutoval nikdy, že tá skúška
         na nich prišla.
   </p>
   <p>
    Práce mal teraz veru dosť; len do kaštieľa čo jej bolo, a čo potom do dedín! Počas jeho
         choroby presvedčili sa ľudia, že druhého takého kováča nemajú. Sotva sa ho dočkať mohli.
   </p>
   <p>
    Musel si vziať dvoch učňov; nezdolal by Tomáš s jedným učňom všetku prácu.
   </p>
   <p>
    Netrvalo to dlho, a Adam vyrobil Aničke na druhú kravu. Tomáša obdaroval od klobúka až
         do čižiem; celé nedeľné šaty mu daroval.
   </p>
   <p>
    Vzali do árendy kúsok lúky; k Janíčkovi prijali opusteného chlapca — volali ho Jožko
         Bezovan — chovali ho ako svojho. Bol cezpoľný a prišiel k nim po žobraní, sirota bez otca,
         bez matky.
   </p>
   <p>
    Sám Pán Boh ho poslal do ich domu. Kravy im napásol, aj po dome Aničke pomohol. Keď bude
         silnejší, vezme si ho Adam za učňa. Dobre mu bude u nich; vychovajú z neho takého švárneho
         kováča, ako z Tomáša. S tým nechceli by sa už, dokiaľ žijú, rozlúčiť.
   </p>
   <p>
    Neraz poslal si pán Rudohorský pre Adama aj Aničku. Teraz často pomáhala gazdinkej v
         kaštieli. Inde ju Adam nepustil; mala doma dosť práce. Do kaštieľa brávala si aj Janíčka so
         sebou. Deti sa spolu hrávali až radosť. Pán ich veľmi rád spolu vídal, ba brával ich aj do
         svojej izby, a nehneval sa, keď mu v písaní prekážali. Sám im vyhľadával zábavu a
         rozveselil sa s nimi, hoci ináče býval smutný.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2510425" name="ftn.id2510425">
        18
       </a>
       ]
      </sup>
      <span class="emphasis">
       <em>
        šanovať sa
       </em>
      </span>
      — šetriť sa
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2511127">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bola zase jeseň, ako vtedy, keď Adam panské kone koval. Teraz opravoval práve mláťačku
         pred vyhňou. Pán Rudohorský stál pri ňom a díval sa na prácu; z vyhne zaznieval zvuk železa
         a kladív.
   </p>
   <p>
    Vtom zdvihne sa na hradskej prach, prichádza z kaštieľa kočiar a kočiš podáva pánovi
         telegram.
   </p>
   <p>
    Obzrie sa Adam od práce a vidí, že pán pokrčil papier a stojí celý bledý, zamračený;
         iste ho niečo zlého zastihlo.
   </p>
   <p>
    „Máte nejakú zlú správu?“ prerečie Adam.
   </p>
   <p>
    „Áno, oznamujú mi, že grófka je na smrť chorá a chce ma ešte raz vidieť.“
   </p>
   <p>
    Nikto v kaštieli ani grófku nespomenul, akoby už dávno bola mŕtva; nič nevedeli o nej, a
         ona až teraz skutočne zomierala.
   </p>
   <p>
    Adamovi bolo jej veľmi ľúto. Ktovie, ako sa jej tam kdesi viedlo? Snáď bola už dávno
         chorá.
   </p>
   <p>
    „Pravda, pôjdete za ňou hneď?“ spytuje sa srdečne Adam.
   </p>
   <p>
    „Ja?“ zmeral si ho Rudohorský od hlavy k päte. „Čo som vám nepovedal, že nemám ženu?“
   </p>
   <p>
    „Áno, ale nie je to správne. Ona žije, a vy, pane, ste jej prisahali vernosť a lásku v
         každom kríži až do smrti.“
   </p>
   <p>
    „To isté prisahala aj ona, a zrušila prísahu!“ rozhorčil sa pán. Dobre, že prevádzal
         kočiš kone po ceste; — musel by ho počuť.
   </p>
   <p>
    „Aj keď zrušila, vy, pane, nezrušíte. Pôjdete za ňou, keď si to praje. Chce vás istotne
         odprosiť. Prinesiete jej odpustenie; však jej preukážete tú láskavosť? Ťažko by sa jej
         umieralo; a akú by ste raz dali odpoveď vášmu synáčikovi, keď by sa vás pýtal, kde a ako mu
         mamička umrela, keď by ste sa s ňou nezmierili a nechali ju zomrieť u cudzích ľudí?“
   </p>
   <p>
    Hľadí Adam prosebne a dôverne na pána: „Však pôjdete?“ opakuje znovu.
   </p>
   <p>
    Odpoveď nedostal; ale pán stisol mu ruku, zavolal kočiša, a už ho koníky odnášali od
         kováčových zrakov.
    <sup>
     [
     <a class="footnote" href="#ftn.id2511239" name="id2511239">
      19
     </a>
     ]
    </sup>
   </p>
   <p>
    Išiel pán za ženou, našiel ju ťažko chorú; len za tú chvíľu bola pri pamäti, keď k nej
         prišiel. A tak si jej srdce nečakanou láskou získal, že si žiadala u neho aspoň umrieť.
   </p>
   <p>
    Hoci lekári bránili, nechcel pán Rudohorský, aby tu umrela medzi cudzími ľuďmi a
         previezol si ju do Nimnice.
   </p>
   <p>
    Radil lekár, že keď Anička vie tak dobre chorého ošetrovať, aby prišla opatrovať pani
         grófku. Adam ju sám vystrájal, aby už len išla; a pretože bez gazdinej byť nemohli, zavolal
         si zatiaľ starú Matejáčku. Janíčka si vzala Anička so sebou.
   </p>
   <p>
    Opatrovala Anička chorú paniu vo dne v noci, zamieňali sa s pánom, ktorý od nej
         neodchádzal, len keď musel. Prenášal ju z jednej izby do druhej, z jednej postele na druhú,
         a potom na čerstvý vzduch. Bola veľmi slabá. A nikto jej tak neulahodil spraviť posteľ ako
         Rudohorská.
   </p>
   <p>
    Strážili ju ako oko v hlave, ako taký vzácny kvet.
   </p>
   <p>
    Prišla domov umrieť; no je jedno slniečko na zemi, pod ktorým najpeknejšie kvety kvitnú,
         a volá sa láska. Ono aj túto panskú kvetinku osvietilo a zahrialo. A je jedna moc, ktorá
         pred samými bránami smrti môže zastaviť smrť; — je to modlitba.
   </p>
   <p>
    Modlila sa Anička mnoho za jej uzdravenie; modlil sa i Adam — márne. Až keď pán sa začal
         modliť, Boha prosiť, aby mu ženu uzdravil, aby mu ju ešte nebral — vyznávajúc, že mnoho sa
         proti nej prehrešil; až keď to úzkostlivé: „Bože, buď milostivý mne hriešnemu, a daruj mi
         ju ešte raz!“ zalietlo z prachu zeme k nebesiam — prišla okamžitá odpoveď.
   </p>
   <p>
    Adam sa chodieval každý večer pýtať, ako sa má pani, a vždy potešil pána nejakým dobrým
         slovom. Čakával na neho v kaštieli.
   </p>
   <p>
    Raz večer — už na dvore — povedal mu lekár, že sa stav panin veľmi zlepšil, a v izbe
         objal ho pán, a hoci mu ani slova nepovedal, vedel Adam, že mu ďakuje za to, že ho poslal
         za pani grófkou.
   </p>
   <p>
    Keď už nebezpečenstvo pominulo, počala sa pani uzdravovať. Bola dosiaľ veľmi slabá,
         museli ju učiť chodiť ako malé dieťa.
   </p>
   <p>
    Aničku si veľmi obľúbila. Pána sa trochu bála — vedela, že mu veľmi ublížila, a on je k
         nej taký dobrý.
   </p>
   <p>
    Začala Anička privádzať obe deti; sprvu len na chvíľku, potom na dlhší čas.
   </p>
   <p>
    Raz si priala pani spoznať Aničkinho muža, a keď prišiel, tak sa jej zaľúbil, že ho sama
         žiadala, aby ju zase navštívil a prosila ho, aby jej Aničku ešte nebral.
   </p>
   <p>
    Ozdravela pani grófka, a taký sa jej stal muž vzácnym a milým — premohol ju láskou — že
         nežiadala si už preč od neho a od synáčika.
   </p>
   <p>
    Rudohorskej sa dlho ostýchala; ale keď táto všetko urobila, čo jej na očiach videla,
         uverila, že sa na ňu nehnevá. Raz, keď išla Anička na chvíľu domov, a Rudohorská pri panej
         na jej mieste sedela, vzala ju pani zrazu za ruku:
   </p>
   <p>
    „Nehnevajte sa, tetička, na mňa; ďakujem vám, že ste môjho muža a dieťa tak dobre
         opatrovali. Prosím vás, nehovorte mi „grófka“, a povedzte všetkým služobníkom, aby mi už
         nikdy viacej tak nehovorili. Nech ma menujú len pani Rudohorskou, ináč nechcem sa nazývať!“
   </p>
   <p>
    Ukázalo sa, že mala Rudohorská pravdu; nebola pani grófka zlá, len zle vychovaná.
   </p>
   <p>
    Keď lekár dovolil, že sa smie vyviezť, žiadala si, aby ju zaviezli k Dúbravským. Chcela
         vidieť Aničkinu domácnosť, a veľmi sa jej tu ľúbilo.
   </p>
   <p>
    Adam navrhol, aby poďakovali Pánovi Ježišovi za panino uzdravenie, a že bude všetkým na
         posilnenie, keď niečo prečítajú zo Slova Božieho.
   </p>
   <p>
    Keď sa modlil, pani plakala; — ale keď potom začal čítať 1. list Korinťanom 13. kapitolu
         — ani oči z neho nespustila a polohlasne si opakovala:
    <span class="emphasis">
     <em>
      „Láska je trpezlivá,…
            všetko znáša, všetkému verí, všetko trpezlive očakáva.“ „Teraz však zostáva viera,
            nádej, láska, to troje, ale najväčšia z nich je láska!“
     </em>
    </span>
   </p>
   <p>
    Nuž tú lásku videla pani u Dúbravských; bolo jej tu medzi nimi tak dobre.
   </p>
   <p>
    Chcela Anička prehovoriť veselé slovo i za pána Rudohorského; veľmi po tom túžila, aby
         sa pani svojho dobrého muža tak nebála; lebo cítila, že ho to bolí.
   </p>
   <p>
    Rozprávala panej, ako sa pán k nim pekne zachoval a že ich z núdze vytrhol. Ale keď
         začala, musela rozprávať všetko, musela vyrozprávať svoju aj Adamovu biedu.
   </p>
   <p>
    *
   </p>
   <p>
    Pani sa vrátila potom domov veľmi zamyslená a dlho potom plakala vo svojej izbe,
         porovnávajúc vernosť mladej kováčky so svojou nevernosťou.
   </p>
   <p>
    Zrazu vstala z pohovky; Anička odprosovala Boha za to, že Mu kedysi prestala veriť — a
         ona Ho tiež chcela prosiť, aby jej odpustil. Modlila sa po prvý raz, nevediac ani, ako a čo
         povedať. Ale ten dobrý Ježiš, ktorému Adam tak krásne ďakoval za jej uzdravenie, jej
         rozumel a odpustil.
   </p>
   <p>
    Práve sa domodlila — a vtom zaklopal pán na dvere, prosiac o dovolenie vojsť; nebol dnes
         doma celý deň, mal v meste prácu. Bežala mu otvoriť; — a keď proti nej náruč vystrel,
         hodila sa do nej a objímajúc ho, prosila ho v slzách ešte raz za odpustenie, ďakujúc mu, že
         bol k nej taký láskavý, ona že toho nie je hodna. Už dávno jej odpustil a prosil teraz sám,
         aby jemu odpustila, že s ňou nemúdre zachádzal — a že začnú nový život, nie ako posiaľ, bez
         Boha, ale v mene Pána Ježiša.
   </p>
   <p>
    Anička sa vrátila k svojmu Adamovi. Vydýchol si Adam; veľmi mu bolo smutno bez Aničky a
         Janíčka; a nielen jemu, ale všetkým chýbalo slnko, keď ju nevideli v dome, usmiatu,
         prívetivú ku každému, a nepočuli, ako si pekným hlasom pri práci spieva. Aj to jedlo — hoci
         Matejáčka dobre varila — ináč chutilo, keď ho Anička prichystala a potom pri stole
         ponúkala.
   </p>
   <p>
    *
   </p>
   <p>
    Zotavila sa pani v kaštieli; kvitla zase ako ruža. Ale akoby to ani ona nebola: ku
         každému bola prívetivá a láskavá. Gazdinkej síce prenechala starosť o hospodárstvo, zato
         ale pomáhala mužovi, keď bolo treba písať a rátať; starala sa o služobníctvo, aby im nič
         nechýbalo.
   </p>
   <p>
    Pán Rudohorský omladol. Nevidel si ho už tak zamračeného. A keď ho raz Adam navštívil,
         bola skriňa naplnená už len knihami na slávu Božiu, na stole ležala veľká Biblia, z ktorej
         denne čítal svojím domácim. — Neodrodí sa jeho synček už, až dorastie.
   </p>
   <p>
    Kedykoľvek sa okolo vyhne ponáhľal a nemohol zísť pozhovárať sa, veselo volával na
         Adama: „Čo robíte, šťastní ľudia?!“
   </p>
   <p>
    A keď išiel okolo lekár, nezdržal sa, aby dovnútra nevošiel, hoci len na chvíľku. Radi
         ho tu videli, a on rád prichádzal.
   </p>
   <p>
    „Ste dobrý kováč,“ povedal raz Adamovi. „Keby ste mohli to srdce láskou tak rozohriať,
         ako to železo tam!“
   </p>
   <p>
    „Hoj!“ zavolal Tomáš, „takým kováčom je len Pán Boh, ktorý vraví:
    <span class="emphasis">
     <em>
      „Slovo moje
            je ako kladivo, rozrážajúce skaly.“
     </em>
    </span>
   </p>
   <p>
    „Veľký si ty mudrc, Tomáš,“ povie lekár, „dosiaľ som to nevedel; pravdu máš, je ako
         kladivo skaly rozrážajúce; ale kladivo nezahreje!“ —
   </p>
   <p>
    „Nie, ale Pán Ježiš hovorí: „Poď ku mne,“ na Jeho srdci sa to rozorvané srdce zahreje,
         lebo On všetky rany zahojí,“ svedčil Adam a veril pritom, že raz príde doba, keď Pán Ježiš
         zahojí i tú neveru v srdci ich milého priateľa, a že zvolá aj on, ako kedysi učeník Tomáš:
    <span class="emphasis">
     <em>
      „Môj Pán a môj Boh!“
     </em>
    </span>
   </p>
   <p>
    Tak žili Dúbravskí; Božie požehnanie s nimi, v ich srdci láska Kristova. Všetko im
         slúžilo k blahu, či dobré, či zlé, lebo:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Kto v láske prebýva,
      </em>
     </span>
     <br/>
     <span class="emphasis">
      <em>
       v Bohu prebýva,
      </em>
     </span>
     <br/>
     <span class="emphasis">
      <em>
       a Boh v ňom!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    (1904)
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2511239" name="ftn.id2511239">
        19
       </a>
       ]
      </sup>
      <span class="emphasis">
       <em>
        zraky
       </em>
      </span>
      — zrak, oči
     </p>
    </div>
   </div>
  </div>
 </body>
</html>
