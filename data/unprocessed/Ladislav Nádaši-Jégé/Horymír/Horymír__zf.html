<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517188">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Udalosť, o ktorej budem rozprávať, prihodila sa v Čechách pred tisíc rokmi za
            panovania kniežaťa Kresomysla.
     </em>
    </span>
    <sup>
     [
     <a class="footnote" href="#ftn.id2517210" name="id2517210">
      1
     </a>
     ]
    </sup>
   </p>
   <p>
   </p>
   <p>
    V letné popoludnie sa zhovárali v sade roľníka Radošu dvaja chlapci: jedenásťročný Oleša
         a trinásťročný Ľubor. Boli to hodní, urastení chlapíci, bystrých očí a vrtkých pohybov.
         Oleša ležal pod košatou jabloňou a obhrýzal nezrelé jablko, ako to robievajú i dnešní
         ľudkovia toho veku. Ľubor poskakoval pred ním a točiac prakom nad hlavou, hádzal z neho
         skalkami za strakami, ktoré, pravdaže, nikdy netrafil.
   </p>
   <p>
    — Počuješ, Oleša, tvoj dedko ťa klame; nikdy som nepočul, že by kačka mala strieborné
         nohy, — hovoril Ľubor.
   </p>
   <p>
    — Môj dedko nikdy neklame, aby si to vedel! Čo on hovorí, to je svätá pravda, vieš! —
         priečil sa Oleša, kývajúc hlavou.
   </p>
   <p>
    — No, čo kto povie, ale kačku so striebornými nohami som nikdy nevidel.
   </p>
   <p>
    — Čo ako je, či si videl, či nie, ale keď to dedko povedal, tak je to isté. Vieš, čo
         povedal ešte dedko?
   </p>
   <p>
    — Čože povedal? — spýtal sa zvedavo Ľubor, zastanúc pred Olešom.
   </p>
   <p>
    — Povedal, že keď bol zbrojnošom u otca nášho pána Horymíra,
    <sup>
     [
     <a class="footnote" href="#ftn.id2522882" name="id2522882">
      2
     </a>
     ]
    </sup>
    bojoval i v mnohých cudzích krajinách a zhováral sa i s Nemcami a Poliakmi, a
         nielen s Čechmi, vieš. A keď mu niekto z nich povedal, že luže, nuž sa s ním bil, a že vždy
         on vyhral. A keď vyhral, musel mať pravdu, lebo pán boh len tomu dá vyhrať, kto má pravdu.
         Nuž tak. Vidíš, že i ja mám pravdu, lebo len to hovorím, čo povedal i dedko, — riekol Oleša
         a díval sa víťazne na Ľubora.
   </p>
   <p>
    Ľubor krútil hlavou, ale nevedel, čo odpovedať, lebo ťažko sa je stavať proti pánu bohu.
         Chvíľku mlčal.
   </p>
   <p>
    — Nuž, keď je už tak, nuž je tak. A kdeže videl kačky so striebornými nohami?
   </p>
   <p>
    Oleša vstal a chytiac Ľubora za ruku, viedol ho ku stodole, obďaleč stojacej.
   </p>
   <p>
    — Pozri, vidíš tam tie hory, vidíš ich? — ukazoval prstom na ďaleké vrchy.
   </p>
   <p>
    — No pravdaže, vidím, veď som nie slepý.
   </p>
   <p>
    — A vidíš v nich i tie biele, strmé skaly?
   </p>
   <p>
    Ľubor sa smial.
   </p>
   <p>
    — Ty chumaj, a čože mi to ukazuješ, veď je to Kamenné mlieko! To ja lepšie poznám ako
         ty.
   </p>
   <p>
    — Oho, lepšie nie ako ja. Bol si tam? — spýtal sa Oleša vyzývavo.
   </p>
   <p>
    — Nebol. A ty si bol?
   </p>
   <p>
    — Ani ja som nebol.
   </p>
   <p>
    — No vidíš, a ako môžeš povedať, že ich lepšie poznáš, keď si tam nebol?
   </p>
   <p>
    — Lebo mi dedko o nich rozprával, že je tam jazierko a v ňom sa kúpu kačky so
         striebornými nohami, vieš?
   </p>
   <p>
    — Hm, ale ja viem, kadiaľ treba ta ísť, hm, — odvetil víťazne Ľubor. Vtom prechádzal
         neďaleko nich chlap s volmi, zapriahnutými do vŕzgajúceho voza. Ľubor vložil kúsok suchej
         hrudy do praku a vyhodil ju do vola, ktorý sa strhol.
   </p>
   <p>
    — Aj, vy potvory, čože hádžete do toho dobytka? — zvolal chlap a pobral sa s bičom za
         chlapcami.
   </p>
   <p>
    Pravda, kým chlap urobil jeden skok, urobili oni i desať a ušli mu ani vtáci.
   </p>
   <p>
    Keď chlap videl, že ich nedobehne, vyhrážal sa im päsťou a kričal, že im kosti poláme,
         lebo že ich pozná.
   </p>
   <p>
    Ľubor naoko bil Olešu, kričiaceho, ani keby mu naozaj kožu dral.
   </p>
   <p>
    — No, len ho dobre, len ho cvič! — zakričal chlap a odišiel spokojne nazad k volom.
   </p>
   <p>
    Chlapci sa mu smiali.
   </p>
   <p>
    — Ty, Ľubor, poznáš naozaj cestu ku Kamennému mlieku? — spýtal sa Oleša, keď sa
         upokojili.
   </p>
   <p>
    — Poznám, keď ti hovorím.
   </p>
   <p>
    Chvíľku mlčali a dívali sa jeden na druhého, ani keby sa očami zhovárali.
   </p>
   <p>
    — Poďme ta! — zvolali obidvaja naraz.
   </p>
   <p>
    I dohovorili sa, že pôjdu. Obidvaja si ukradnú doma kus chleba a slaniny a Ľubor vezme i
         bratov zaverák a zíduc sa ráno za východu slnca pri stodole, pôjdu.
   </p>
   <p>
    — Do večera sa vrátime; ojojój, ako nič, — riekol Oleša.
   </p>
   <p>
    — Ja tiež myslím, že sa vrátime, lebo môj otec povedal, že ku Kamennému mlieku je pre
         pešieho chlapa deň cesty. No a keď chlap potrebuje deň, my to prebehneme za pol dňa.
   </p>
   <p>
    — Pravdaže, i skorej. Veď pozri, či nás ten chlap vládal dohoniť? Ani reči o tom. Veď
         taký chlap ide tak-tak, ani medveď, — ukazoval Oleša posmešne, ako kráča dorastený chlap,
         podkľakujúc.
   </p>
   <p>
    Druhé ráno bolo krásne; slnce, vychádzajúce spoza vrchov, ani keby pozlacovalo celú
         širokú rovinu s mnohými na nej roztratenými stromami a kríkmi, ktoré prechádzali v husté
         lesy.
   </p>
   <p>
    Chlapci sa ráno zišli pri stodole; každý mal batôžok s potravinami.
   </p>
   <p>
    — Tu si, Oleša? — zvolal Ľubor, zazrúc ho.
   </p>
   <p>
    — Tu. Ale počuješ, Ľubor, neviem, ako sa nám bude vodiť, lebo keď som vyšiel zo dverí
         chalupy, videl som kavku na hruške a tak čudno sa dívala na mňa a kvákala. I mačka ma
         prebehla, keď som bral slaninu.
   </p>
   <p>
    — Nič sa nám nestane, neboj sa. Ja som sa díval cez škáru stodoly a videl som škriatka,
         ktorý veselo poskakoval a kýval mi hlavou.
   </p>
   <p>
    — Hej, ale môj otec hovorí, že škriatok robí iba posmech z človeka.
   </p>
   <p>
    — No a či si sa pomodlil ráno? Ja som sa hej, a to je hlavná vec, — mienil Ľubor.
   </p>
   <p>
    — A či som sa! Až tri razy, ešte ležiac na prípecku, lebo sa mi tak nechcelo vstať.
         Radšej som sa pomodlil, aby som si mohol ešte poležať.
   </p>
   <p>
    — No, poďme teraz, — riekol Ľubor.
   </p>
   <p>
    Poobzerajúc sa, či ich niekto nevidí, vyšli spoza stodoly na lúku a utekali ňou, aby sa
         čím skorej dostali za stromy a kríky, ktoré vo veľkom kruhu vrúbili zasiate polia okolo
         dediny.
   </p>
   <p>
    Cesta sa im chytro míňala, kým vládali utekať; ale keď trochu ustali, posadali si pod
         strom a trochu sa zhovárajúc, trochu si ujedajúc, zadriemali, lebo neboli zvyknutí tak včas
         vstávať. Slnce už stálo vysoko, keď sa zobudili. Strhli sa, že tak zaspali, a nehľadiac na
         úpek, išli rezko ďalej. Pravdaže, nevydržali dlho vykračovať v takej horúčave, a preto si
         radšej zasa zajedli a zaspali. Po hodnej chvíli sa prebrali a šli ďalej, zhovárajúc sa o
         tom, čo ozaj robia teraz ich rodičia a bratia. Najskorej ich hľadajú.
   </p>
   <p>
    — Keby sme tak teraz prišli domov, dostali by sme poriadne; nemyslíš, Oleša? — spýtal sa
         Ľubor.
   </p>
   <p>
    — Veru, hádam. Len kedy prídeme nazad? Pozri, hory sú ďaleko, ani do večera ta nedôjdeme
         a dnes sa už nevrátime. Bolo by najlepšie, keby sme išli domov a šli druhý raz, — riekol
         Oleša trochu plačlivo.
   </p>
   <p>
    — Čože, azda sa bojíš? — posmieval sa mu Ľubor. — Vytrepať nás doma či tak, či tak
         vytrepú. Len poďme, aspoň dostaneme neskoršie.
   </p>
   <p>
    — A ty sa nebojíš v noci v hore? Veď tam máta. A potom sú tam i divé zvery. Juj, ja sa
         bojím!
   </p>
   <p>
    — Mátať máta všade. Hovoria, že i v sakristii sedáva vše mních bez hlavy. A čo, zverov
         sa nebojím: vyškriabeme sa na strom. Ja som už mnoho ráz nocoval vonku pri koňoch, a nikdy
         sa mi nič nestalo.
   </p>
   <p>
    — No, ja nedbám, ale ak sa nám niečo stane, poviem na teba, že si nechcel ísť domov.
   </p>
   <p>
    — Pre mňa povedz, čo chceš.
   </p>
   <p>
    Už sa mrkalo, keď prišli do hory. Biele kamene sa im zdali teraz tak blízko,
         prebleskovali tôňou, že kráčali rovno k nim. Mali pocit, že sa im bude istejšie nocovať pod
         tými bralami. A nebolo veru celkom bezpečne medzi vysokánskymi starými jedľami a smrekmi.
         Vše šumel vietor v ich korunách, vše sa ozývali kadejaké zvuky vtáčie a iných zverov, či
         bližšie, či obďaleč. Držali sa za ruky a tak kráčali húšťavou, pričom im konáre udierali do
         tváre a ostré býlie a tŕnie zadrapovalo lykové návlaky a krpčeky na nohách. Modlili sa, aby
         čím skorej vyšiel mesiačik, aby videli, čo sa robí okolo nich, lebo takto strachom
         zmierali, že naraz len vpadnú rovno medveďovi alebo vlkovi do pazúrov.
   </p>
   <p>
    A mesiac pomaly i vyšiel. Ale nemali z neho mnoho potešenia, lebo keď osvetľoval stromy
         a konáre, zdalo sa im, že sa spomedzi nich kadejaké strašidlá škľabia na nich. Nikdy sa
         toľko nenaľakali v celom svojom živote ako teraz. Vedeli všelijaké zariekania mátoh a
         niektoré modlitby; tie všetky odrectovali, aby sa im nič nestalo.
   </p>
   <p>
    Napokon prišli ku Kamennému mlieku. Boli to vysoké-vysoké skaliská, rozpraskané, s
         hlbšími a plytkejšími priehlbinami, osvetlené belasým svetlom mesiaca a odrážajúce sa silne
         od tmavých lesov.
   </p>
   <p>
    — Chvalabohu, keď sme len tu! — vzdychol si Ľubor.
   </p>
   <p>
    Ustrašený Oleša nepovedal ani slova, len sa túlil k Ľuborovi, držiac ho za rukáv.
   </p>
   <p>
    — Ja by som tak spal, — povedal napokon.
   </p>
   <p>
    — A nie si hladný?
   </p>
   <p>
    Veru na jedlo ani nepomyslel.
   </p>
   <p>
    — Pozriže, čo sa tam díva na nás? — zvolal Oleša zostrašene, ukazujúc na svetlú škvrnu s
         čiernymi, sťa oči, bodkami na nej.
   </p>
   <p>
    Ľubor sa podíval i videl, že je to len zhluk kvetov, kníšúci sa vo vetríčku.
   </p>
   <p>
    — A koľko iskier poletuje, tu musí byť niekde oheň.
   </p>
   <p>
    — Ale veď sú to svätojánske mušky!
   </p>
   <p>
    — A pod tým stromom čo to tak svieti? To je zlý duch! Pane bože, ratuj nás, ratuj nás! —
         kvílil Oleša.
   </p>
   <p>
    Ľubor sa síce tiež bál, ale chcejúc Olešovi ukázať, aký je on smelý junák, išiel ku
         svetielkujúcemu bodu a kopol doň. Bola to len stará, hnijúca huba. Odľahlo mu.
   </p>
   <p>
    — Veď je to len huba, ty bojko!
   </p>
   <p>
    Po troche privykli na svoje okolie a rozhliadli sa, kde by sa mohli uložiť na noc.
         Podarilo sa im nájsť nie veľmi vysoko v skalách dieru, podobajúcu sa jaskyni. Vydriapali sa
         do nej. Bola zarastená hustým machom, i ľahli si naň, vydýchnuc si zhlboka. Pomodlili sa
         skrúšene, ako málokedy vo svojom živote. Nerozumeli síce, čo sa modlia, a ani modlitba
         nehodila sa veľmi na tie pomery, v ktorých sa nachádzali, ale sám skutok modlenia ich
         upokojil. Veď pán boh a svätá Panna Mária vedia, čo majú robiť a čo si žiadajú od nich, i
         keď inakšie hovoria, ako treba.
   </p>
   <p>
    I zaspali. Zobudili sa, len keď im už dosť vysoko stojace slnce zasvietilo do očí.
         Vyskočili na rovné nohy a pretreli si oči. Boli hladní i zajedli si ešte trochu chleba a
         slaniny. Na šťastie si boli vzali toľko so sebou, že im po troche stačilo na dva dni. Potom
         zliezli dolu a obzreli sa, kde je to jazero, v ktorom sú kačky so striebornými nohami. Keď
         už vystáli toľko strachu, aspoň nech je to nie nadarmo. Išli okolo vysokých skál a tu pri
         jednom záseku medzi nimi našli akési podivné kamene, celkom iné, ako dosiaľ videli, i vzali
         si z nich niekoľko kúskov a schovali si ich do vreciek. Potom hľadali ďalej jazero a prišli
         skutočne ku močiaru, zarastenému tŕstím, v ktorom hniezdilo mnoho rozličného vtáctva. Boli
         tam i divé kačky, z ktorých niektoré vyleteli, vyrušené príchodom chlapcov.
   </p>
   <p>
    A tu, dívajúc sa za letiacimi vtákmi, zbadali, že niektoré mali strieborné nohy: slnce
         svojím jasom postriebrilo mokré nohy niektorých kačiek.
   </p>
   <p>
    — Aha, Ľubor, dívaj sa: strieborné nohy! Pozri, ako sa tej kačke tam blyštia! — zvolal
         Oleša.
   </p>
   <p>
    — Veru strieborné, ale len od slnca! — priznal Ľubor.
   </p>
   <p>
    — To je jedno, ale dedko má jednako pravdu, — hájil Oleša svoje.
   </p>
   <p>
    — Z takej pravdy by si i hladom umrel. Ale poďme teraz domov, lebo čím neskoršie
         prídeme, tým horšie obídeme.
   </p>
   <p>
    I pustili sa s ľahkým srdcom, kde sa dalo, behom dolu horou. Keď išli nahor, hora zdala
         sa im bez konca; teraz, nazad idúc, napodiv chytro prišli na jej kraj, odkiaľ videli už
         pred sebou prebleskúvať i polia medzi stromami. Hoci boli ešte hodne ďaleko od domu, zdalo
         sa im, ako keby boli už pri samej dedine.
   </p>
   <p>
    Krajom lesa sa ťahala vydratá, zlá cesta, pozostávajúca len z hlbokých koľají; i sadli
         si neďaleko nej a oddychovali trochu. Nesedeli dlho, keď počuli brechot, a o chvíľu
         pribehol a zastal pred nimi brechajúci ovčiar.
   </p>
   <p>
    — Choďže, choď domov! — zvolal naň Ľubor a hodil doň kúsok suchého konára.
   </p>
   <p>
    Pes sa obrátil a ušiel. O chvíľu prišiel zase a za ním prišli s vozíkom, do ktorého bol
         zapriahnutý biedny, červenkastý kôň, traja chlapi. Chlapci, zazrúc ich, vyskočili a chceli
         ujsť; ale jeden z chlapov zvolal:
   </p>
   <p>
    — Stojte, lebo vás postrieľam!
   </p>
   <p>
    I zastali a čakali, plní strachu, čo chcú chlapi s nimi.
   </p>
   <p>
    Chlapi boli traja pokaličení, prepustení vojaci a nezdali sa naskrze veľmi vľúdni. Boli
         pozarastaní, fúziská a bradiská mali veľké, bohvie kedy česané. Jeden z nich, s dlhými
         čiernymi fúzmi, bol bez oka a hlava sa mu triasla; druhý mal len jednu nohu a červenú bradu
         ako oheň a tretiemu chýbala ruka od lakťa; bol vysokánsky, mal nos ako hák a dlhú čiernu
         bradu až po pás. Červenobradý držal v rukách luk so šípom na ňom.
   </p>
   <p>
    — Čo tu robíte, chlapci? — zvolal na nich chlap s odťatou rukou. — A ste tu sami?
   </p>
   <p>
    Trasúci sa Ľubor strhol čiapku z hlavy a povedal pokorne:
   </p>
   <p>
    — Sami sme tu. Boli sme pozerať kačky so striebornými nohami.
   </p>
   <p>
    — No, keď ste sami, pôjdete s nami; my vám ukážeme kačky i so zlatými nohami.
   </p>
   <p>
    — Ale my musíme ísť domov, lebo nás ubijú, keď neskoro prídeme, — odvetil zajakavo
         Oleša, utierajúc si čiapkou nos.
   </p>
   <p>
    — No, len poďte sem! — skríkol jednooký a skočiac za nimi, chytil Ľubora za krk a Olešu
         za ruku a dovliekol ich k vozu.
   </p>
   <p>
    Chlapci začali kričať a plakať, aby ich pustil.
   </p>
   <p>
    — Len ich ta hoď do voza; predáme ich v najbližšom meste za otrokov, — povedal chlap s
         dlhou bradou.
   </p>
   <p>
    Ľubor i Oleša úpenlivo prosili, aby ich pustili, že už nikdy viac neutečú z domu, že ich
         mamičky čakajú a že budú plakať za nimi. I plakali a spínali ruky, že by sa bol nad nimi i
         kameň zmiloval.
   </p>
   <p>
    — Nerevte, hneď vás porežem! — skričal jednooký, zaškrípuc zubmi. — Ak muknete, je po
         vás!
   </p>
   <p>
    Neboráci, trasúc sa, len rukami zalamovali.
   </p>
   <p>
    — Nuž, čo urobíme s nimi? — spýtal sa jednoruký.
   </p>
   <p>
    Jednooký — bol to Avar a bol z nich najstrašnejší — povedal:
   </p>
   <p>
    — Zarežeme ich na mäso. Sú mladí, tuční, budú lepšie chutiť ako baranina.
   </p>
   <p>
    Keď to chlapci počuli, začali i proti prísnemu zákazu hlasite plakať a lamentovať:
   </p>
   <p>
    — Mamička, otecko, nedajte nás, nedajte!
   </p>
   <p>
    Avar ich ubil, kde ich zachytil, takže sa chlapci schovali pod plachtou, na voze
         prestretou.
   </p>
   <p>
    — Zarežme ich a budeme mať pokoj, — zahučal Avar ešte raz.
   </p>
   <p>
    — Ja ti človečiny nechcem. Predáme ich, — riekol jednoruký.
   </p>
   <p>
    — A ja tiež nechcem ľudského mäsa. Jedol som dosiaľ len psinu, ale človečinu nie, —
         dotvrdil červenobradý.
   </p>
   <p>
    Avar vytiahol nôž, čo keď chlapci zazreli spod plachty, začali zasa kričať.
   </p>
   <p>
    — My sme v jednom zámku, kde nás obliehali, jedli i ľudské mäso. Pojedli sme ženy, deti,
         a to bolo veru dobré, — riekol Avar. — Ja aspoň jedného zarežem.
   </p>
   <p>
    I schytil Olešu, že ho zmárni. Ľubor, chudák, chcel mu ho vytrhnúť z rúk, ale by bol
         málo vykonal, keby chlap s čiernou bradou nebol buchol Avara po chrbte:
   </p>
   <p>
    — Ty, Avar, daj tomu chlapcovi pokoj, lebo urobím s tebou poriadok! Chlapcov predáme, a
         dosť daromných rečí.
   </p>
   <p>
    Avar sa trhal a klial, keď — ani keby z neba bol spadol — skočil medzi nich po rytiersky
         vyzbrojený mladý muž a zvolal:
   </p>
   <p>
    — Čo sa tu robí, čo robíte tým chlapcom?
   </p>
   <p>
    Traja lotri sa strhli a obrátili proti rytierovi. Každý z nich sa chytil noža, meča i
         cerili naň zuby ani vlci. Jednoruký skričal:
   </p>
   <p>
    — Čo ťa do nás? I s tebou urobíme poriadok!
   </p>
   <p>
    Mladý rytier sa zasmial.
   </p>
   <p>
    — Urobíte so mnou poriadok? No, veď uvidíme, — i obrátil sa k lesu a zavolal: — Chlapci,
         pochytajte tých lotrov!
   </p>
   <p>
    Z lesa vybehlo zo desať mocných zbrojnošov, ktorí za mihnutie odzbrojili a poviazali
         zbojníkov.
   </p>
   <p>
    Ľubor i Oleša radostne vykríkli, keď zazreli rytiera:
   </p>
   <p>
    — Náš vladyka, náš Horymír!
   </p>
   <p>
    A chytro vyskočili z voza a oblapili ho okolo nôh a drieku. V šialenej radosti mu
         bozkávali ruky-nohy. Ich hrozný strach sa razom obrátil v bláznivú radosť.
   </p>
   <p>
    Keď boli zbojníci poviazaní, rytier sa obrátil k chlapcom a pohladil ich po hlavách.
   </p>
   <p>
    — Á, to ste vy, vy huncúti! Však si ty Ľubor a ty Oleša Radošov! Kde sa vy tu beriete?
   </p>
   <p>
    Chlapci, pretrhujúc jeden druhého, vyrozprávali svoje dobrodružstvo. Keď o tom hovorili,
         ako ich chcel jednooký porezať, plakali i teraz od strachu. Rytier, pekný mladý muž s
         malými fúzikmi, ich tešil:
   </p>
   <p>
    — No, nebojte sa, už sa vám nič nestane. Ale teraz mi povedzte, čo máme s tými chlapmi
         urobiť?
   </p>
   <p>
    Ľubor sa postavil a jeho malá tvár sa zamračila:
   </p>
   <p>
    — Ten s tým jedným okom nás chcel zarezať ani barance. To je zlý človek, toho obes, pán
         rytier, a tí dvaja nás chceli predať za otrokov, tých predaj ty.
   </p>
   <p>
    Rytier sa usmial a za ním i jeho mužovia, lebo sa sluhovia vždy smejú, keď je pánovi
         niečo smiešne.
   </p>
   <p>
    — No a ty, Oleša, čo by si ty urobil s tými chlapmi? — spýtal sa ho rytier.
   </p>
   <p>
    Oleša chytil rytiera za rukáv a ťahal ho trochu nabok.
   </p>
   <p>
    — Ja sa ich bojím, nech ich súdi iný. Ale farár v kostole povedal, že sa nemáme vŕšiť,
         hm!
   </p>
   <p>
    Rytier pohladil Olešu:
   </p>
   <p>
    — No, ty si dobrý chlapec, z teba bude alebo mních, alebo kňaz, lebo iba ľudia, ktorí
         len hovoria a neúčinkujú, sú takí dobrí. Kto sa bije s druhým, ten veru udrie nazad, keď
         jeho udreli. Počujte, vy traja lotri, povedzte vy, čo mám s vami urobiť? Zaslúžite smrť,
         lebo ste zbojníci. Hovor ty najprv, ty s červenou bradou. Odkiaľ si a aké vieš remeslo?
   </p>
   <p>
    Jednonohý sa ozval takto:
   </p>
   <p>
    — Ja som rodom Slovák od Trenčína a slúžil som vo vojsku rytiera z Podskalíc. Bil som sa
         s Nemcami, s Poliakmi i s Maďarmi, kde som prišiel o nohu, vtedy už v českej službe. Kým
         som vládal, bránil som svojich; keď nevládzem, vyhnali ma ako vlka z dediny, aby som skapal
         v poli. Nuž viem, že skapem prvej či neskoršie, ale nechcem zahynúť aspoň hladom, a preto
         beriem, kde čo nájdem, keď mi podobrotky nedajú. Okrem vo vojne niet ľudskej krvi na mojich
         rukách. Rob, rytier, so mnou, čo chceš, smrti sa nebojím, môžem hocikedy umrieť.
   </p>
   <p>
    Rytier sa díval chvíľu na červenobradáča a potom riekol:
   </p>
   <p>
    — Ty si chlap, ako má byť. Vieš nejaké remeslo?
   </p>
   <p>
    — Som kováč, a to dobrý. Tak ti koňa nikto nepodkuje ako ja.
   </p>
   <p>
    — Rozviažte mu povrazy, — rozkázal rytier svojim zbrojnošom. — Ty pôjdeš so mnou do
         zámku. Uvidím, aký si chlap… No a ty, jednooký, kto si ty?
   </p>
   <p>
    Jednooký drgol plecom a hľadiac do zeme, riekol lámanou češtinou:
   </p>
   <p>
    — Mňa sa ani nevypytuj, ale ma daj obesiť.
   </p>
   <p>
    — No len povedz, kto si, čo ti tlačí dušu? Na obesenie máme vždy dosť času.
   </p>
   <p>
    — Ja som Avar. V jednej osade nás zostalo niekoľko rodín, ktoré nestihli vybiť. Ja som
         zlý človek, mňa teší, keď môžem ľudí utláčať, strašiť a mučiť. Nechcel som tých chlapcov
         zožrať, ale mi dobre padlo, keď som videl, ako sa ukrutne boja. Nemôžem za to, že som taký.
         Môj rod je, ani keby pochádzal od vlkov. Ak ma pustíš, zmárnim seba samého, ale najprv i
         niekoho iného, kto mi podbehne. Neviem nijaké remeslo, len do koní sa rozumiem ako nikto
         iný, lebo som celý život s nimi strávil a mám ich radšej ako ľudí.
   </p>
   <p>
    Rytier kývol hlavou:
   </p>
   <p>
    — Dobre, uvidím, čo urobím s tebou… A ty, čiernobradý, odkiaľ si a čo vieš?
   </p>
   <p>
    Jednoruký odpovedal:
   </p>
   <p>
    — Ja som Čech od Příbrami. Slúžil som vo vojsku pána z Orlice napokon i s kováčom spolu.
         Prišiel som o ruku pri obliehaní maďarského hradu, kde sme chytili i tohto tu, — ukázal na
         jednookého. — Neviem nijaké remeslo; bol som baníkom, kým som nešiel na vojnu.
   </p>
   <p>
    Keď chlapci počuli, že čiernobradý bol baníkom, pribehli k rytierovi a ukázali mu
         kamene, ktoré našli v hore.
   </p>
   <p>
    — Pozri, pane, čo sme našli v hore pod Kamenným mliekom, — i podávali mu skalky obidvaja
         obidvoma rukami.
   </p>
   <p>
    Rytier ich vzal a obzeral, krútiac hlavou nad nimi.
   </p>
   <p>
    — Nože, ty jednoruký, možno vieš viac o tom ako ja.
   </p>
   <p>
    Čech, ktorému rytier tiež rozkázal sňať povrazy, pozrel na skalky:
   </p>
   <p>
    — To je, pane, strieborná ruda, a to bohatá; kto má baňu s takou rudou, je boháč.
   </p>
   <p>
    Rytier chtivo vychytil kamene z ruky jednorukého a obzeral ich ešte raz. Všetci
         zbrojnoši sa zhŕkli okolo neho a naťahujúc krk, hľadeli na skalky. Chlapci ešte vybrali z
         vreciek skalky a obzerali ich, ako keby sa do toho rozumeli.
   </p>
   <p>
    — Počuješ, ty bradáč, tieto šedé, špatné skaly by boli strieborné? Neklam ma, lebo zle
         obídeš!
   </p>
   <p>
    — Pane, to je bohatá strieborná ruda. Ak ťa klamem, daj ma obesiť.
   </p>
   <p>
    — A kde ste to našli? — obrátil sa rytier k chlapcom.
   </p>
   <p>
    Ľubor a Oleša mu chtivo, hovoriac naraz, povedali, že neďaleko, pod Kamenným mliekom.
   </p>
   <p>
    I rytier i zbrojnoši, ba i lotri stratili záujem o všetko ostatné a hrnuli sa za
         chlapcami, ktorí sa rezko pustili do hory. I Avar išiel s nimi, preto, lebo musel. Za
         hodinu prišli ta, kde včera večer tri hodiny putovali, a ľahko našli miesto, kde bolo veľké
         množstvo podobných kameňov, ktoré sa časom boli odrýpali z tmavého skaliska medzi ostatným
         bielym.
   </p>
   <p>
    Jednoruký poprezeral drobné skalky i veľkú skalu, z ktorej skalky poodpadúvali, a
         riekol:
   </p>
   <p>
    — Pane, to je veľmi bohatá skala na striebro. Komu patrí, je bohatý, a tunajší ľud sa
         musí tiež dobre mať pri ňom. Ak je nie tvoja, hľaď, aby si ju dostal do svojej moci.
   </p>
   <p>
    Rytier neriekol ani slova, ale zamyslene držal rudu v rukách a rozmýšľal, čo bude
         následkom tohto nálezu. Bol bohatý pán i bez bane a ruda mu začala robiť starosti, lebo
         nevedel, aké budú jej následky na okolitý ľud, ktorý dosiaľ žil v skromnom dostatku. I
         začalo mu byť úzko okolo srdca.
   </p>
   <p>
    Avar zrazu netrpezlivo zvolal:
   </p>
   <p>
    — No, čo bude s nami? Dáš nás povešať?
   </p>
   <p>
    Rytier sa strhol a povedal:
   </p>
   <p>
    — Pravdu máš, musím urobiť s vami poriadok. Vezmem vás všetkých troch do hradu. Ale ty,
         Avar, za svoju surovosť zaslúžiš trest. Povedz sám, čo urobiť s tebou?
   </p>
   <p>
    — Nuž čože môžeš urobiť? Keď ma vezmeš do hradu, obesiť ma nedáš, a máš pravdu, lebo ti
         dochovám kone, akých nikto nemá.
   </p>
   <p>
    — Aký trest zaslúži Avar? — spýtal sa rytier jeho druhov.
   </p>
   <p>
    Slovák drgol plecom.
   </p>
   <p>
    — Zaslúžiť už len čosi zaslúži. Daj mu vyťať niekoľko remeňom, a bude na pokoji.
   </p>
   <p>
    — A ty, čiernobradý, čo povieš? — spýtal sa Horymír.
   </p>
   <p>
    — Daj mu vyťať zo desať a sľúb mu pre budúcnosť za každú surovosť ešte raz toľko.
   </p>
   <p>
    — No, chlapci, budete spokojní? — spýtal sa šarvancov.
   </p>
   <p>
    Chlapci zvolali, že budú. Najprv obskakovali rytiera, ale keď videli, že zbrojnoši
         stiahli Avarovi kabát, skríkli: „Juj, ja sa bojím!“ a odbehli do kríčia.
   </p>
   <p>
    Jeden zo zbrojnošov vyťal Avarovi desať na čierny chrbát širokým remeňom. Avar ani
         neskukol, bol to taký chlap, privyknutý na kadejaké útrapy.
   </p>
   <p>
    Potom sa pobrali a šli do rytierovho hradu, kde podvečer šťastlivo došli. Chlapci boli
         pyšní ani páni, lebo sa niesli na koňoch, sediac za jazdcami. Keď prišli do dediny, chceli
         ich rodičia poriadne poobšívať, ale rytier nedovolil im ublížiť, lebo vraj ich útek bol z
         vôle božej, aby našli striebornú rudu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517210" name="ftn.id2517210">
        1
       </a>
       ]
      </sup>
      <span class="emphasis">
       <em>
        za panovania kniežaťa Kresomysla
       </em>
      </span>
      — Křesomysla, českého
               kniežaťa za pohanských čias. Podľa Kosmasa a iných kronikárov šiesty v rade
               Přemyslovcov. Osobnosť Křesomyslovu možno, ako vôbec viacero pohanských kniežat,
               podľa všetkej pravdepodobnosti pokladať za historickú, ale nemôže byť reči o nejakom
               jej určitejšom chronologickom alebo dejinnom zaradení. Širšie o jeho vláde píše český
               kronikár Hájek, ktorý do obdobia jeho vlády vkladá Horymírov príbeh.
     </p>
    </div>
    <div class="footnote">
     <p>
      <sup>
       [
       <a class="para" href="#id2522882" name="ftn.id2522882">
        2
       </a>
       ]
      </sup>
      <span class="emphasis">
       <em>
        Horymír
       </em>
      </span>
      — Neumětelský, český vybájený hrdina, ktorý za
               kniežaťa Křesomysla zasypal všetky bane na kovy a preto ho knieža odsúdil na smrť.
               Vyžiadal si ako poslednú milosť, aby sa mohol ešte raz ponosiť na svojom koni
               Šemíkovi. Vysadol naň, no ten na pánovo vyzvanie preskočil s ním cez ohradu Vyšehradu
               a cez Vltavu preplával na druhý breh. Miesto toto sa dosiaľ n azýva „Na
            Vyskočilce“.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506882">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Horymírov hrad stál na dosť vysokom, z jednej strany strmom kopci; bolo v ňom niekoľko
         veží a dvorov, z ktorých najväčší bol vydláždený hrubými, plochými kameňmi rozličnej
         veľkosti. V jednom jeho kúte stála hrubá stará lipa, jediný strom v celom zámku. Pod lipou
         bola hlboká studňa. Tu boli i budovy, v ktorých bývalo panstvo; na nich boli od dvora
         široké pavlače s ústreším z cifrovano vyrezávaných dosák a trámov.
   </p>
   <p>
    Keď Horymír vošiel so svojím sprievodom do hradu, sedela jeho žena, veľmi krásna a
         bohatá pani z rodu Svaticov, na pavlači a vyšívala s dvoma slúžkami. Pani Svatava bola
         veľmi pyšná, že pochádza z bohatšieho a poprednejšieho rodu ako jej muž, a preto si
         myslela, že je i omnoho múdrejšia ako on, zabudnúc, že sa rozum nemeria mericami zlata a
         striebra. Keď videla v mužovom sprievode i troch pokaličených vojakov a Ľubora i Olešu,
         hnevala sa, že jej muž doviedol takých darmožrútov, lebo ako sa to často stáva, bola taká
         skúpa, aká bola bohatá.
   </p>
   <p>
    Horymír skočil z koňa a utekal ku Svatave, aby ju pozdravil a oblapil, ako sa patrí na
         dobrého muža. Ale ona sa zamračene dívala naň a nedala sa mu poláskať. Zvolala:
   </p>
   <p>
    — Akých si to zasa trhanov pozbieral, aká je to žobrač? Ja to tu nebudem kŕmiť.
   </p>
   <p>
    Ľubor a Oleša sa zastrašene dívali jeden na druhého; divili sa, že žena sa opováži
         naskočiť na takého pána, ako bol rytier, o ktorom si mysleli, že ani niet väčšieho na
         svete, iba ak by milostivé knieža v Prahe. Zato sa pokaličenci, Čech a Slovák, len zasmiali
         na panej: boli už starí vybíjanci a vedeli, ako to na svete býva. Avar sa díval zamračene
         na krásnu ženu a myslel si, že by bolo najlepšie ju zarezať; preto ani nespustil oka z jej
         bieleho hrdla.
   </p>
   <p>
    Rytier sa usmial a ukázal jej rudu, rozpovedajúc, čo sa stalo, akí sú tí traja vojaci
         majstri. O Ľuborovi a Olešovi povedal, že ich môžu domov poslať, kedy chcú, lebo veď sú len
         z dediny pod zámkom; ale sú to rúči chlapci, ktorí by sa i v zámku na obsluhu zišli.
         Svatava pristala, aby zostali, najmä preto, lebo ju ruda tak veľmi zaujala, že ani
         nemyslela na nich. Ľubor a Oleša boli šťastliví, že sa dostali do zámku. Veď predtým s
         kamarátmi len pred bránou postávali a čakali, kým ju neotvoria, aby mohli pozrieť dnu, čo
         len jedným okom. A strážnici ich vždy odháňali. No a teraz mohli všetko dôkladne poobzerať
         a rozprávať svojim druhom, aké sú tam divy.
   </p>
   <p>
    Ale veru ich radosť netrvala dlho, lebo ich zapriahli do takej roboty, ktorá sa im
         nevidela, a v zámku bolo, keď už všetko poobzerali, veľmi otupno. Sto ráz radšej by boli
         behali vonku, po lúkách a hájoch, ako upratúvať a posluhovať v zavretých miestnostiach.
         Pravda, pred kamarátmi v dedine dvíhali nosy dohora a robili sa, akoby boli bohvie akí
         šťastní, ale keď boli sami, veru si i poplakali za zlatou voľnosťou.
   </p>
   <p>
    Horymírovci oprobovali s pomocou Holeša, jednorukého Čecha, baníka, vyrábať striebro z
         rudy, a šlo to aspoň natoľko, že sa presvedčili, že by sa dolovanie vyplatilo; dali doviezť
         z Příbrami baníkov a zariadili dolovanie vo veľkom, z čoho mala veľkú radosť najmä pani
         Svatava, bažiaca veľmi za majetkom a svetskou slávou. Myslela si, akou veľkou paňou sa
         stane. Iste väčšou, než sú všetky jej susedky. Ba i svoju vlastnú rodinu, hrdých Svaticov,
         prevýši! Pýcha jej vše ani v noci nedala spať. Myslela na to, že má šiat, šperkov,
         komonstva toľko, že sa všetci musia skryť pred ňou. A k tomu plné sklepy strieborných
         tehlíc a prútov. Mnohí ľudia cenia život len podľa bohatstva a podľa prepychu. Akí sú to
         chudáci! Svatave sa tiež, ako väčšine žien, zdal život žiadúcim len podľa možnosti
         prepychu, ktorý mohla vyvinovať. Unúvala muža, aby len čím najviac baní otvoril, aby čím
         viac ľudí čím viac kovu mohlo vyrobiť.
   </p>
   <p>
    I roľníci húfne odchádzali do baní. Vábil ich ľahší zárobok a rozmanitejší a bohatší
         život. Horymír sa darmo usiloval pridŕžať ľudí pri skromnejšom, ale istejšom roľníctve,
         všetky jeho nahovárania a pokuty boli bezúspešné.
   </p>
   <p>
    V bani dostal zamestnanie i Holeš, bezruký vojak; Avarovi zariadil Horymír žrebčinec, v
         ktorom robil i jednonohý Slovák, ktorý bol ozaj dobrý kováč, vediaci nielen kone kuť, ale
         robiť i dobré lemeše a pluhy, ako i rozličné stroje, potrebné do baní. Horymír mal zo
         žrebčinca viac radosti ako z baní, vidiac, aké vzácne kone dochováva Avar. V celej krajine
         nebolo páru koňom, aké mal Horymír. Avar bol do koni celkom zbláznený, okrem nich ho nič
         netešilo. Keď mu niektorého vzali, plakal za ním ani mater za dieťaťom.
   </p>
   <p>
    Ľuborovi sa kone tiež veľmi zapáčili, a preto do tých čias modlikal a žobronil u
         Horymíra, kým ho nedal k Avarovi, ktorý sa s ním veľmi spriatelil, vidiac, že Ľubor má tiež
         veľkú záľubu v koňoch. Keď Oleša zostal v zámku bez Ľubora, osmutnel a chodil ani stratený.
         Predtým usilovný a pozorný chlapec nebol súci na nič. A tak sa stalo, že ho namrzená pani
         vyhodila zo zámku a pán ho poslal do baní, kde i zostal, spriateliac sa s Holešom. Časom ho
         dal Horymír vyučiť v Nemecku i baníctvu.
   </p>
   <p>
    Míňali sa roky a pomery sa na majetku Horymírovom veľmi premenili. Bolo vidno mnoho
         bohatstva a blahobytu, ale i opustených rolí a krovím zarastajúcich rúbanísk a kadejakou
         burinou pokrytých, opustených chalúp. Na poliach málokto robil; ľudia, nehľadiac na
         neistotu svojho živobytia, utekali od chlebodarnej, ale skúpo platiacej roboty, keď iná,
         lepšia, ukojovala ich chvíľkové túžby.
   </p>
   <p>
   </p>
   <p>
    <span class="bold">
     <strong>
      Tône
     </strong>
    </span>
   </p>
   <p>
   </p>
   <p>
    Medzi baníkmi bol i Mardochom zvaný cudzí muž. Nikto nevedel, kedy a odkiaľ prišiel. Po
         česky hovoril zle, ale sa dorozumel. Bol to chlap asi štyridsaťročný, chudý a zvláštnej
         tváre: tmavé, pichľavé oči mu sedeli hlboko pod vyčnievajúcim čelom, veľký, sťa okrúhly
         vtáčí zobák nos mu tienil ústa a spodná sánka bola hrubá, vyčnievajúca, plná veľkých
         ostrých zubov. Jeho tvár bola hnedá, z nej bolo vidno, že je cudzinec zďaleka. Pochádzal z
         Malej Ázie a obchodujúc prišiel do Čiech. Lúpežníci ho obrali i musel sa živiť baníctvom.
   </p>
   <p>
    Mardoch nebol kresťan, hoci sa za kresťana vydával. Jeho bohom bola obrovská opica so
         zlatými očami. Veril v tajné čary a človeka pokladal za zvera.
   </p>
   <p>
    Medzi baníkmi si našiel troch druhov a dve družky, ktoré ho mali za proroka. Dve ženy,
         Zura a Vila, boli pekne urastené osoby s dosť pravidelnými črtami tvárí, len z kútikov očí
         im vše tak podivne zablyslo, že človeku prešiel mráz po chrbte. Traja chlapi, Kláč, Radúr a
         Vyruš, boli nielen tvárou, ale i telom netvory. Radúr bol malý, hrubý, s veľkou okrúhlou
         tvárou, ku ktorej priliehal ohromný, až na prsia visiaci hrvoľ, robiaci dojem, že je s
         tvárou zrastený, čo príšerne pôsobilo na každého. Kláč bol vysoký, zohnutý, so širokým
         čelom a s veľmi vystávajúcimi lícnymi kosťami, ale spodok tváre a nos boli zakrpatené,
         brady temer nemal, drobné, tenké ústa mu sedeli pod samým kratučkým nosom. Vyruš mal riadne
         črty, ale následkom akejsi nehody bol zafarbený na svetlozeleno.
   </p>
   <p>
    Títo ľudia neuznávali v človeku nič dobrého. Podľa nich aj dobré skutky vyrastali zo
         zlých zámerov. Každú slabosť pokladali za schválnu zlosť. Ich radosť bola robiť roztržky a
         ničiť, čo mohli. Ich dych bola nenávisť a závisť; ich reč bola večitá ohovárka a lož.
         Neverili v boha, ani v Spasiteľa; svätá Panna bola v ich očiach zlá osoba a milšie im bolo
         bahno zverskosti ako pozdvihnutie duše ku vznešenejším myšlienkam ľudstva. Ich bohom bol
         zver a ich náboženstvom neskrotnosť zverských pudov.
   </p>
   <p>
    Títo ľudia chodili medzi roľníctvo a zvádzali ho do baní nie preto, aby sa jeho
         postavenie polepšilo, ale aby robili protiveň Horymírovi a aby robili rozkol.
   </p>
   <p>
    Oni sami trávili čas záhaľkou, ale obžalúvali každého, kto nedrhol telesne, že nepracuje
         nič. Chodili otrhaní ani žobráci, ale žili v hojnosti, ktorú zatajovali.
   </p>
   <p>
    Výsledok ich stáleho prehovárania bol, že na poliach nepracoval skoro nikto a že baníci
         nenávideli Horymíra, starajúceho sa o nich otcovsky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507235">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    Horymírove obavy sa splnili. Prišli zlé roky, prišli stále dažde a zasa také suchá, že
         alebo vyhnilo, alebo vyschlo všetko. V druhý zlý rok bolo už i za veľké peniaze ťažko
         zohnať potrebnej živnosti. Nebolo ciest a na riekach mostov, a tak sa ťažko prevážala
         živnosť z ďalších krajín, kde bola úroda lepšia. A k tomu neistota. Na všetkých
         križovatkách stáli šibenice, ktoré neboli nikdy prázdne, lebo vždy stačilo zbojníkov a
         lotrov na ne. Okrem toho ani zemskí páni neboli omnoho lepší ako zbojníci. Za prechod cez
         svoje zeme vzali často i všetko, čo neboráci s horkou biedou inde si zadovážili, ba boli
         radi, že im aspoň holý život nechali.
   </p>
   <p>
    Horymír, ako človek rozvážny, dal postaviť už v prvom roku nedostatku veľké skladištia a
         že bolo za čo, naplnil ich, hoc i za drahé peniaze, živnosťou. Jeho žena sa na to horšila,
         ľutujúc peniaze, ale Horymír, už vtedy zrelý muž, vo vážnej veci neustúpil. Mali dvoje
         detí, chlapca a dievča, a bol by ich vychoval za múdrych, súcich ľudí, keby ich mater
         nebola kazila pýchou a raz maznaním, raz zasa bezpríčinnou prísnosťou, ako ju vôľa nadišla.
   </p>
   <p>
    Ľubor a Oleša boli už hodní mládenci. Ľubor bol pri koňoch a robil i na poliach. Oleša
         bol poddozorcom v baniach a mal peňazí, koľko chcel. Často zvádzal Ľubora, aby i on išiel
         do baní, že mu škoda sedliačiť, keď tým len toľko vyrobí, že môže dávku poplatiť a po
         chudopaholsky vyžiť. Ale Ľubor by nebol od koní odišiel za nič, takú radosť mu spôsobovalo
         ich opatrovanie a cvičenie. Jedného dňa na jar sa zišli na poli. Oleša bohato oblečený, na
         hrdom koni a Ľubor kráčal len skromne za záprahom volov a pluhom.
   </p>
   <p>
    — Boh ťa pozdrav, sedliak! — zvolal Oleša s hrdým posmechom.
   </p>
   <p>
    — I teba tak, bohatý baník! — odvetil Ľubor. — Kdeže ťa boh sprevádza?
   </p>
   <p>
    — Idem do zámku k pánovi zháňať niečo pod zuby. Už sme zasa so všetkou svojou živnosťou
         na konci.
   </p>
   <p>
    — Veru jesť len treba a vaše striebro a olovo sa nedá požuť.
   </p>
   <p>
    — Ale čo tam! Keď dva-tri razy zatnem čakanom, viac pšenice dostanem, ako keď ty celý
         deň orieš, — odvetil mu Oleša.
   </p>
   <p>
    — No, len si zatínajte, zatínajte, — riekol Ľubor. — To si však pamätaj, že sedliak
         nepríde k tebe žobrať, aby si mu dal striebra, ale ty prídeš k nemu, čo si aký pán. Zostaň
         zbohom!
   </p>
   <p>
    Oleša bol ešte mladý a neskúsený, nuž sa smial a šiel ďalej.
   </p>
   <p>
    V zámku ho predviedli pred Horymíra, sediaceho vo svojej panskej svetlici a zabávajúceho
         sa so svojimi deťmi.
   </p>
   <p>
    — No, čo dobrého nesieš? — spýtal sa rytier Olešu.
   </p>
   <p>
    Jeho Vladko a Danuša zvedavo obzerali mladého muža bokom, zdola nahor obracajúc tvár.
   </p>
   <p>
    — Rytierska Milosť, nemáme v baniach potravy, len na dva dni. Ak do tých čias
         nedostaneme nové zásoby, zastane všetka robota a nedáme si s robotníctvom rady.
   </p>
   <p>
    Horymír si hladil zamyslene bradu a pokyvoval smutne hlavou.
   </p>
   <p>
    — Veru neviem, ako to bude s nami. Svet od poľnej práce pouchodil, a teraz nemáme čo
         jesť.
   </p>
   <p>
    — Za peniaze vždy kúpime, čo potrebujeme, — odvetil ľahkomyseľne Oleša.
   </p>
   <p>
    — Od koho? — spýtal sa rytier vážne.
   </p>
   <p>
    — Nuž od ľudí, ktorí majú nazbyt.
   </p>
   <p>
    — A kde sú tí ľudia, ktorí majú ešte nazbyt, keď je už tretí zlý rok? V našom okolí ich
         niet, lebo všade boli zlé úrody.
   </p>
   <p>
    — Treba ísť ďalej, na Moravu, do Nemecka, do Poľska, — odvetil Oleša.
   </p>
   <p>
    — Pravdu máš, bude treba ta ísť, aby sme nezahynuli hladom. Ale všetko striebro, čo sme
         za viac rokov zarobili, zaplatíme, aby sme v tieto roky vyžili. Škoda a hriech bolo role
         opustiť. Škoda a hriech! Choď a zavolaj šafára.
   </p>
   <p>
    Keď odišiel Oleša, pribehla Danuša k rytierovi a chytila svojimi hladkými ťapkami jeho
         ťažkú ruku a zvolala:
   </p>
   <p>
    — Otecko, však si ty omnoho silnejší ako ten, čo odišiel?
   </p>
   <p>
    Rytier sa usmial a pohladil dievčatko po hlavičke:
   </p>
   <p>
    — Pravdaže, som omnoho mocnejší, lebo mám viac rúk ako on.
   </p>
   <p>
    Do reči sa zamiešal i starší Vladko:
   </p>
   <p>
    — Smiešne je, čo to hovoríš; veď ty nemáš viac rúk, ale si mocnejší, lebo máš mocnejšiu
         hlavu, keď máš bradu a on nemá. Mne povedal Ľubor, že sila je v hlave, a nie v rukách.
   </p>
   <p>
    — Hlava je bez rúk slabá, ale ruky bez hlavy tiež nič nevykonajú.
   </p>
   <p>
    Vošiel Oleša so šafárom. Bol to nízky, biedny muž s veľkou hlavou nad hrbatým chrbtom a
         vypučenými prsami; drieku skoro ani nemal, len dlhé, tenké nohy. Poklonil sa a zastal ticho
         pred rytierom.
   </p>
   <p>
    — Gofrit, koľko živnosti ešte máme? Môžeme ešte dať z nej baníkom?
   </p>
   <p>
    Gofrit rozpovedal tenkým hlasom, koľko obilia, hrachu, pšena má ešte na sklade.
   </p>
   <p>
    — Koľko môžeš dať z toho baníkom? — spýtal sa ho rytier.
   </p>
   <p>
    Gofrit vypočítal, že sú do novej úrody ešte tri mesiace a že im môže dať len na mesiac,
         lebo by ináč nemohol zaopatriť hrad a jeho najbližšie okolie. Za mesiac sa môže dať doviezť
         potrebné z blízkeho Nemecka alebo i z Moravy. Nebezpečné je rozdeliť s baníkmi výživu
         narovno, lebo keď výpravy neprídu načas, zahynú hladom všetci.
   </p>
   <p>
    Rytier chodil hore-dolu po izbe rozmýšľajúc, čo by bolo treba robiť. Zrazu sa obrátil a
         povedal Olešovi:
   </p>
   <p>
    — Choď a doveď sem paniu zámku.
   </p>
   <p>
    Oleša odbehol.
   </p>
   <p>
    — Nuž a nechcel by si rozpustiť baníkov? — spýtal sa rytier Gofrita, na ktorého Vladko a
         Danuša s obdivom hľadeli, obchádzajúc ho zo všetkých strán.
   </p>
   <p>
    — Bojím sa, že by sa proti tomu postavili baníci, — odvetil Gofrit ticho.
   </p>
   <p>
    O chvíľu prišla pani Svatava s Olešom. Bola to vysoká, pekne urastená žena, prísnej,
         tvrdej tváre, v domácom úbore, ale bohato oblečená.
   </p>
   <p>
    — No, čo je? — spýtala sa, zastanúc pred Horymírom, ktorý jej rozpovedal, ako sa veci
         majú.
   </p>
   <p>
    — Čože? Rozpustiť baníkov a zastaviť ďalšie kopanie striebra?! — zvolala. — O tom ani
         reči! Nech dovezú výživu pre nich!
   </p>
   <p>
    Gofrit povedal:
   </p>
   <p>
    — Bude lepšie už teraz rozpúšťať baníkov, lebo je možné, že živnosť nedovezú načas.
   </p>
   <p>
    Gofrit proti svojmu presvedčeniu zastával mienku svojho pána.
   </p>
   <p>
    — Keď ju nebudú môcť zohnať načas, bude ešte vždy dosť času rozpúšťať baníkov, —
         rozhodla Svatava, dupnúc nohou a myknúc hlavou.
   </p>
   <p>
    — To bude neskoro, mnohí to zaplatia životom, — odporoval Gofrit. — Väčšia škoda ľudí
         ako striebra.
   </p>
   <p>
    Svatava sa rozhnevala na Gofrita. Na stole pred ňou ležala lieskovica, ktorú bol Vladko
         doniesol; schytila ju a udrela ňou Gofrita dva razy po hlave, kým jej Horymír stihol
         zachytiť ruku, a kričala:
   </p>
   <p>
    — Ty nikto, ty červ, ty mi budeš odporovať?
   </p>
   <p>
    Deti s krikom skočili na obranu Gofrita, dívajúceho sa vyjašene na Svatavu. Riekol
         ticho:
   </p>
   <p>
    — Odplatím sa ti, pani: pre tie údery ma budeš spomínať!
   </p>
   <p>
    — Ticho, Gofrit! — skričal Horymír. — Ako sa opovažuješ panej hroziť?
   </p>
   <p>
    — Do temnice ho daj hodiť, aby sa nemohol vyhrážať! — kričala Svatava a hrozila mrzákovi
         päsťami.
   </p>
   <p>
    Horymír vzal Svatavu pod pazuchu a vzdorujúcu, teraz už od hnevu plačúcu, vyviedol von,
         zavolajúc Gofritovi, aby ho počkal.
   </p>
   <p>
    Vladko chytil Danušu za rukáv a ukázal na Gofrita:
   </p>
   <p>
    — Pozri, Danuša, aký je to chlap. Mamička ho udrela palicou po hlave a neplače.
   </p>
   <p>
    — Hej, ale mamička sa ho bojí. Ty sa ho nebojíš?
   </p>
   <p>
    — Ja sa nebojím ani koňa Šemíka. I toho som šibol, keď som na ňom sedel s Ľuborom. A
         Šemík je veľmi, veľmi mocný. Unesie Ľubora ako nič.
   </p>
   <p>
    Vladko pozrel na Gofrita, nespúšťajúceho oči z detí.
   </p>
   <p>
    — Bolí ťa hlava? — spýtal sa ho. — Ukáž, či ťa bolí.
   </p>
   <p>
    Gofrit si kľakol a chytiac chlapcovu ruku, pohladil si ňou hlavu, na ktorej mal
         nabehnuté šmuhy.
   </p>
   <p>
    — Danuša, juj, ako ho to bolí, pozriže.
   </p>
   <p>
    Dievčatko pristúpilo ku chlapovi a pohladilo mu hladkou ručičkou úraz.
   </p>
   <p>
    — A prečo neplačeš, keď ťa bolí? Plač! — riekla mu.
   </p>
   <p>
    Gofrit fňukal a vydával hlasy, akoby plakal.
   </p>
   <p>
    — Vidíš, že plačeš, vidíš, že ťa to bolí, — riekol Vladko. — I ja by som plakal, keby ma
         udreli.
   </p>
   <p>
    Vtom vošiel Horymír a Gofrit vyskočil.
   </p>
   <p>
    — Nešťastník, nemal si panej hroziť; vieš, aká je náramná, — riekol rytier.
   </p>
   <p>
    — Nemal som, ale som len pravdu povedal. Bojím sa, že budete i vy trpieť.
   </p>
   <p>
    — Neukazuj sa jej na oči niekoľko dní, ona zabudne na všetko. Tak čo urobíme s výživou?
         Myslím, že bude najmúdrejšie, keď vypravíme i vozy po obilie a hneď začneme i baníkov
         rozpúšťať. Peňazí majú dosť, nech sa starajú i sami o seba.
   </p>
   <p>
    Gofrit nepovedal ani slova. Horymír chvíľku čakal, potom zvolal zrazu:
   </p>
   <p>
    — No, hovor, čo myslíš!
   </p>
   <p>
    — Keď kážeš, poviem, čo myslím. Ty si pán a ja len sluha. Ale, pane, keď ty teraz začneš
         baníkov rozpúšťať proti ich vôli, nastane vzbura. Povedia, že kým si mal z nich osoh,
         upotreboval si ich, a teraz, keď by ti prišlo za nich platiť, ich rozháňaš. Že i oni mali z
         teba osoh a že proti tvojej vôli samovoľne šli do bane, na to nič nedbajú. V ich očiach len
         ty budeš príčinou ich nešťastia.
   </p>
   <p>
    — Ale veď som všetko možné urobil, aby neodchádzali od roľníctva; či ja môžem za to, že
         ich posadol diabol zlata a striebra! — zvolal temer zdesene Horymír.
   </p>
   <p>
    Oleša sa ozval:
   </p>
   <p>
    — Gofrit má pravdu. Bude vzbura, ak ich rozoženieš, lebo nemajú kam ísť. Čo sú si i sami
         vinou, jednako budú teba viniť svojou biedou, lebo keby teba nebolo, nebolo by bývalo baní
         a oni by boli zostali pri pluhu.
   </p>
   <p>
    Horymír zalomil rukami:
   </p>
   <p>
    — No toto je hrozné, veď tí ľudia majú svoj rozum a svoju vôľu!
   </p>
   <p>
    Gofrit stisol hrbaté plecia.
   </p>
   <p>
    — Pane, ty si vrchnosť, ty si hlava; keď je zle, ty si zodpovedný za všetko. Boli by
         robili vzburu, keby si ich nebol pustil, a teraz by robili vzburu, keby si ich rozháňal.
   </p>
   <p>
    — Tak dobre, urobíme, čo budeme môcť. Pošleme výpravu do Nemecka a pošleme i na Moravu
         alebo až na Slovensko. Ty, Oleša, pôjdeš s Ľuborom na Moravu a Holeš so Slovákom pôjde do
         Nemecka. Hneď robte poriadky, aby sa vystrojilo vozov, koľko len možno. Keby chýbali
         záprahy, nech vám dodá Avar zo žrebčinca, a ty, Gofrit, daj najprv odviezť, koľko budeš
         môcť, obilia do baní.
   </p>
   <p>
    O dva dni neskoršie boli zriadené dlhé dva rady vozov s pohoničmi a s potravou pre ľudí
         a dobytok. Keď včasráno odchádzali, obstalo ich množstvo ľudí, hľadiacich na nich s
         nádejou, ale i so strachom, či prídu naspäť, a keď prídu, či dovezú dostatok potravy a
         načas. Teraz nejeden z baníkov sa hneval sám na seba, že opustil svoju roľu pre striebro.
         Išiel popri svojom opustenom majetočku a vzdychol si, lebo roľníci, keď i veľmi skúpo a
         vyrátane, jednako sa úfali vyjsť so svojimi zásobami do novej úrody, ale baníci boli na
         holom, tým do očí hľadel bledý, zúfalý hlad. Roľníci sa obávali len toho, aby im ich
         skromné zásoby nevzali nasilu, preto pratali, čo a kde a ako vedeli.
   </p>
   <p>
    Keď výpravy zmizli z chotára a nebolo ich vidno ani z najvyššej veže zámku, vošla pani
         Svatava do skladu, v ktorom držala uschované svoje poklady, a hľadiac na prázdne miesta,
         ktoré boli predtým založené striebornými tehličkami a prútmi, ktoré išli teraz za výživu do
         Nemecka a na Moravu, nevedela sa zdržať plaču a zalamovala rukami. Bolelo ju srdce za
         pokladmi. Onedlho prišiel čas, ktorý ju naučil, že sú i väčšie žalosti na svete, ako je
         strata pokladov.
   </p>
   <p>
    Po odchode výprav sa Horymírovci pobrali na návštevu k susednému rytierovi, ktorý ich
         bol pozval na krstenie svojho novonarodeného syna. Vrátili sa až o štyri dni a tu ich
         čakala strašná zvesť, že sa ich Vladko kdesi podel. Od tých čias, čo oni boli odišli, ho
         nebolo. Čeľaď a zámocký kastelán boli všetko prehľadali, poslali poslov na všetky strany,
         ale chlapca nikde nenašli.
   </p>
   <p>
    Pani Svatava teraz zbadala, že materinská láska môže byť príčinou omnoho väčšieho žiaľu,
         ako je ľútosť za striebrom. Aká náruživá bola, tak teraz jej horekovanie neznalo hraníc.
         Nemohla ani pochopiť, že sa jej takej panej môže prihodiť také nešťastie. Vďačne by bola
         dala všetok majetok, keby sa jej chlapec bol vrátil.
   </p>
   <p>
    Zazrúc Gofrita, naskočila na neho, že on odpratal chlapca, aby sa jej pomstil.
   </p>
   <p>
    — Ty si sa mi vyhrážal, keď som ťa udrela, že sa preto ešte naplačem, ty si chlapca
         odpratal! Ty zlý — zlý človek! Za úder palicou zmárniš dieťa. Kde si ho dal, priznaj sa! —
         i naskočila naň ani rozumu pozbavená.
   </p>
   <p>
    Gofrit zadivene hľadel na ňu a odvolával sa na všetkých prítomných, či ho vôbec kto s
         chlapcom videl. Veď on nebol ani v hrade, ale zháňal povozy a posielal výživu baníkom.
         Všetci dosvedčovali, že hovoril pravdu. Len Zura ho údajne videla s Vladkom v sade. Gofrit
         tajil, čo hovorila tá nedobrá žena. Svatava si nedala vybiť z hlavy, čo si raz do nej
         nabrala, darmo jej to vyhováral i jej muž. Kričala:
   </p>
   <p>
    — Keď je nevinný, nech sa podrobí božiemu súdu! Nech prejde po rozpálených lemešoch,
         uvidíme, či je nevinný!
   </p>
   <p>
    — Ale to nemá dostatočnej príčiny! Pani, maj zľutovanie s biednym a nepokúšaj boha! —
         napomínal ju zámocký kňaz, starý mních s dlhou bielou bradou.
   </p>
   <p>
    — O tom nemôže byť ani reči, že by sa Gofrit podrobil božiemu súdu, — odporoval i
         Horymír. — Tebe nejde o súd, ale ty sa chceš na tom úbožiakovi vyvŕšiť.
   </p>
   <p>
    Gofrit kľakol na kolená a zblednutý od strachu prisahal, zdvihnúc ruku k nebu, že
         dieťaťu neublížil.
   </p>
   <p>
    Daromné boli všetky reči a nahovárania i Horymírove, i mníchove. Svatava nechcela
         odstúpiť od svojho:
   </p>
   <p>
    — Keď je nevinný, nemá sa čo báť súdu, pán boh svojich neopustí.
   </p>
   <p>
    Napokon sa i mních uspokojil a Horymír musel tiež pristať. Poslali pre kastelána a pre
         starostu a nakládli ohňa na lúke pred hradom. Doniesli šesť pluhových lemešov a hodili ich
         do vatry. Za chvíľu sa zbehlo hodne sveta, ktorý so záujmom besedoval o udalosti. Omnoho
         väčšia bola u všetkých zvedavosť, ako sa skončí súd, než ľútosť nad osudom Gofrita, ktorý
         šiel s mníchom do zámockej kaplice vyspovedať sa a prosiť Pannu Máriu a svojho patróna o
         ochranu.
   </p>
   <p>
    Keď prišiel nazad i s kňazom, rozložili do červena rozpálené železá na skok jeden od
         druhého a kňaz modliac sa ich prežehnal a pokropil svätenou vodou.
   </p>
   <p>
    Nešťastný Gofrit sa zobul a hoci bledý, ale spoliehajúc sa na božskú spravodlivosť, dosť
         pokojný čakal, kým príde čas jeho utrpenia.
   </p>
   <p>
    Horymír i Svatava boli na skúške prítomní. Kastelán postavil za Gofrita dvoch mužov s
         pikami naň namierenými a starosta mu vyložil, že ak nebude skákať po lemešoch, prepadne
         trestu, ktorý padá naň, keby boží súd sa skončil pre neho nepriaznivo. Potom ho postavil na
         tri kroky od červených želiez a zvolal:
   </p>
   <p>
    — Vo meno Boha Otca, Syna i Ducha svätého: bež! Nech ti Boh pomáha!
   </p>
   <p>
    Gofrit sa prežehnal a rozhodnúc sa, zaskakoval z lemeša na lemeš.
   </p>
   <p>
    Prebehol všetkými, zatočil sa a spadol na trávu, bledý ako smrť; vydýchol si zhlboka a
         zamdlel: obidve nohy mal silne popálené, bolo cítiť zápach zhorenej kože.
   </p>
   <p>
    — Vidíte hriešnika! — zvolala Svatava. — Vidíte, že som mala pravdu, on vie, čo je s
         dieťaťom. Musí povedať, kde podel chlapca!
   </p>
   <p>
    Ľudia okolo Gofrita hľadeli naň zadivene. Niektorí krútili, neveriac, hlavami, niektorí
         pokrikovali, že je to lotor, starý zbojník, že ho treba naučiť poriadku, a väčšina
         nevedela, čo si má myslieť, a čakala na mienku múdrejších, aby sa k nej pridala.
   </p>
   <p>
    Hoci súd vypadol pre Gofrita nepriaznivo, Horymír nemohol veriť v jeho vinu a vzpieral
         sa celkom rozhodne jeho mučeniu, ktoré teraz Svatava žiadala, ako i mnohí z prítomných,
         štvaní Mardochom a Vilou.
   </p>
   <p>
    — Nedám ho mučiť, počkám ešte štyri dni; možno sa za ten čas niečo dozvieme o osude
         chlapca, — vyhlásil napokon Horymír.
   </p>
   <p>
    — Dajte ho za ten čas do väzenia, a keďže nevládze chodiť, zaneste ho! — rozkázal
         kastelán.
   </p>
   <p>
    Dvaja chlapi ho ľahko odniesli na rukách.
   </p>
   <p>
    Ľud sa rozišiel neuspokojený, nevediac vlastne sám, čo chcel. Teraz nadávali na Horymíra
         a Svatavu, a boli by nadávali, keby sa všetko opačne bolo stalo. Rozhnevaná Svatava
         nechcela s mužom ani hovoriť, ale plačúc kráčala do hradu s kastelánom, ktorý ju tešil,
         posudzujúc pritom obozretne Horymíra:
   </p>
   <p>
    — Rytier je pridobrého srdca, a to i vtedy, keď je to nie na mieste. Nuž ale za štyri
         dni sa všetko rozhodne a presvedčíme sa všetci, že krása býva vždy spojená s múdrosťou, tak
         ako priveľká dobrota so slabosťou.
   </p>
   <p>
    Dni sa míňali, už sa chýlil ku koncu i štvrtý, a o chlapcovi nebolo nič počuť. Horymír,
         ktorého strata dieťaťa veľmi dojímala, chodil ani umučený po okolí zámku, vypytujúc sa
         každého o chlapcovi, teraz už s veľmi malou nádejou na úspech. Zronene stál na kopci,
         opierajúc sa rukou o starú lipu, a prichádzali mu na um milé reči a skutky šuhajčekove;
         zahľadel sa na zachádzajúce slnce, ktorého polovica, ešte blýskajúc nad vrchmi, ožarovala
         zlatými a červenými lúčmi po jasnobelasom nebi plávajúce ľahučké biele oblaky, a celá krása
         prírody sa mu zdala zbytočná a bezúčelná.
   </p>
   <p>
    — Boh ťa pozdrav, pane!
   </p>
   <p>
    Na neočakávaný hlas sa Horymír chytro obrátil; videl pred sebou jedného zo zbrojnošov,
         ktorí boli odišli s Ľuborovou výpravou.
   </p>
   <p>
    — Kde sa ty tu berieš? — spýtal sa ho prekvapený Horymír.
   </p>
   <p>
    — Poslal ma Ľubor, aby som ti oznámil, že je tvoj syn Vladko s nami, aby si si nerobil
         preň starosti.
   </p>
   <p>
    Radosť Horymírova nad touto zvesťou bola veľká. Ale hneď mu zišiel na um i boží súd a
         nevinné utrpenie Gofritovo.
   </p>
   <p>
    — Nuž a prečo ste ho vzali so sebou a mne o tom nič nepovedali? Koľko strachu sme pre
         neho vystáli a nevinný Gofrit čo trpí preto i teraz!
   </p>
   <p>
    — Stalo sa to takto. Za tri dni sme po biede prišli do Chlumska a jednali s pánom o
         priepust. Rytier mnoho žiadal. Keby sme všade boli museli toľko platiť, nie veľmi by nám
         bolo zostalo na zbožie. Nechcel nijako popustiť. Oleša i Ľubor sa radili, prosili,
         prehovárali, no nechcel spustiť.
   </p>
   <p>
    — To je divné, to by som od Chlumského nebol očakával, — riekol Horymír.
   </p>
   <p>
    — Vtom, ako keby sa bol stal zázrak, priskočil spoza voza Vladko a podal rytierovi ruku
         ako nejaký dorastený muž. „Pozdrav ťa Pán Ježiš!“ zvolal. „Pre Kristove rany, kde sa ty tu
         berieš, chlapče?“ skričali Ľubor a Oleša, keď ho zazreli. „Ako si ty sem prišiel?“ Nuž
         schoval sa do voza medzi seno a neukázal sa celé tri dni. Mňa poslal Ľubor, aby som ti to
         oznámil, aby ste sa nebáli oň. Naspäť poslať ho nemohol, lebo sa obával odoslať ho len s
         jedným alebo s dvoma mužmi a viac ich nemohol prepustiť.
   </p>
   <p>
    Horymír uradostene kráčal so zbrojnošom, vedúcim svojho koňa, do zámku, aby oznámil
         radostnú novinu i svojej žene. Cestou zbrojnoš ďalej rozprával, že Vladko uprosil rytiera,
         aby nepýtal od nich toľko peňazí.
   </p>
   <p>
    — Hovoril tak múdro, že to bolo napodiv. Pýtal sa rytiera, či už bol niekedy hladný. „A
         ty si bol?“ pýtal sa ho rytier. „Bol veru, keď sme raz poblúdili s koňmi s Ľuborom v hore.
         Ty, také kone nikto nemá ako on,“ ukazoval na Ľubora. „Tie ti vedia skákať a utekať, to je
         zázrak. Ak budeš dobrý, dáme ti jedného, však, Ľubor?“ A čo sa nestalo? Rytier pristal na
         koňa, ktorého mu Ľubor ponúkol. Bol to jeden z Avarových. Ešte i nazad môžeme ísť za neho.
         Keby nie Vladka, neboli by sme sa tomu rytierovi tak ľahko vyšmykli. Žiadal od nás dvesto
         hrivien striebra! Ale chlapec sa mu tak zapáčil, bol taký smelý, toľko sa na ňom nasmial,
         že viac jemu kvôli pristal na koňa. Chcel ho nasilu zadržať u seba na hrade, ale Vladko
         nechcel pristať, hoci ho i Ľubor, i Oleša nahovárali, aby zostal, že naspäť idúc ho
         ohlásia. Ale on nechcel o tom ani počuť, hovoriac, že ho otec poslal, aby dal pozor na
         ľudí.
   </p>
   <p>
    Doma oznámil Horymír svojej žene, že sa Vladko našiel. Vo svojej radosti zabudla Svatava
         poďakovať sa bohu, ku ktorému sa vo svojom súžení nebola prestala obracať. Na Gofrita si
         vôbec nespomenula, len keď jej muž urobil výčitku, že bez príčiny uviedla naň ťažké
         utrpenie.
   </p>
   <p>
    Horymír potom utekal vyslobodiť Gofrita zo žalára. Otvoriac ťažké okuté dvere, videl ho
         ležať na otiepke slamy.
   </p>
   <p>
    — No, Gofrit, vstávaj a poď von! Vladko sa našiel. Ušiel s výpravou na Moravu.
   </p>
   <p>
    Gofrit len zabručal:
   </p>
   <p>
    — Nemôžem vstať na popálené nohy.
   </p>
   <p>
    Horymír ho kázal vyniesť do jeho bývania pri skladoch a staral sa, aby sa mu pokaličené
         nohy čím skôr vyliečili. Hľadel všemožne zmierniť jeho hnev, ktorý Gofrit ani jedným slovom
         alebo posunkami neprezradzoval. Ani na rozličné narážky rytierove, že sa mu krivda stala,
         že mu to nahradia, neriekol ani slova.
   </p>
   <p>
    Gofrit zbožňoval Svatavu. Nikdy nepomyslel na to, že by ona čo i len dobrým okom pozrela
         naň. Bol blažený, keď ju videl, a z jej ruky mu bolo sladké i utrpenie. Hľadel na ňu, ako
         hľadí za temnej noci na tvrdých skalách opustenej jaskyne sa trasúci pustovník na svoju
         sväticu, ktorá len svojím menom žiari v jeho opustenej duši.
   </p>
   <p>
    Svatava ho nenavštívila ani raz. Nahliadla, že mu krivdila, ale hanbila sa mu pozrieť do
         očí a cítiac výčitku svedomia, myslela si, že ju potlačí, keď samej sebe zneváži predmet
         vzbudzujúci nepríjemný pocit. Však si napokon pani mohla dovoliť zachádzať so svojím
         otrokom, ako sa jej videlo. Zavše mu kázala poslať lepšie jedlo, ktorého sa Gofrit
         nedotkol. Prečo? Čo sa ozaj dialo v tejto opustenej duši?
   </p>
   <p>
   </p>
   <p>
    Výpravy zápasili s veľkými ťažkosťami. Drevené vozy boli slabé na zlé cesty, ktorých
         väčšinou ani nebolo. Museli sa pretĺkať horami, močiarmi, riekami bez mostov. Bolo mnoho,
         ak niekde v susedstve dedín našli koľaje, ukazujúce, kadiaľ chodievajú dedinčania do poľa.
         Ľudia cestovali koňmi a aj obchodníci, potĺkajúci sa tu i tu krajom, vliekli svoj tovar na
         koňoch alebo na osloch. Drevené osi vozov praskali a lámali sa. Ani kolesá, často len z
         hrubého pňa odpílené kruhy, nevydržali mnoho. Takým spôsobom sa výpravy len veľmi pomaly
         pohybovali napred. Chudák Vladko si veru zavše i poplakal za rodičmi a za Danušou. Keby bol
         vedel, že je to tak zle, nebol by ušiel z domu. Ľubor ho však vždy vedel nejako rozveseliť
         alebo rozprávaním, alebo že ho vzal k sebe na koňa.
   </p>
   <p>
    Čas sa míňal v zámku, rany Gofritove sa už zahojili, potravy bolo veľmi málo, lebo
         museli baníkom znova vypomáhať, hoci mnohí z nich i sami odišli. Do smiechu nebolo nikomu,
         každý hľadel zarmútene, ani keby mal na druhý deň prísť o život. Teraz si všetci robili
         trpké výčitky, že tak ľahkomyseľne boli opustili svoje polia. Nikoho netešilo striebro,
         hoci práve vyrábali veľmi bohatú žilu, nechcelo sa nikomu do roboty. Veď sa im zdala taká
         daromná, keď neposkytovala výživu! Deti baníkov, majúcich peňazí zbytkom, chodili po
         roľníckych dvoroch, vyhľadávajúc pohodené odpadky, ktoré by inokedy ani pes nebol obzrel.
   </p>
   <p>
    Horymír, ostarnuvší starosťami, hneval sa sám na seba, že nenútil baníkov i nasilu do
         obrábania rolí. Keď i nie všetkých, ale primeranú ich čiastku mal zadržať pri roľníctve.
   </p>
   <p>
    Teraz už boli v takej núdzi, že i najskromnejšiu porciu, ktorú dosiaľ dostávali, nebudú
         môcť vydávať — o päť dní. Už i teraz len toľko prišlo na každého, že sa len pri živote
         udržal; keď ani toho nebude, príde všetkým zahynúť hladom. Darmo boli baníci poprehliadali
         všetky roľnícke domy, nenašli ani tam výživy. Sedliaci skoro práve tak hladovali ako
         baníci, lebo im baníci všetko vykutali a pobrali. Ani v zámku nebolo lepšie ako inde, veď
         Horymír bol taký statočný, že keď bolo potravy ešte viac, dal i všetku zámockú odniesť do
         skladov, pravda, v nádeji, že výpravy prídu ešte zavčasu. Teraz panstvo práve tak trpelo
         nedostatkom, ako i služobníctvo. Svatava sa bola vzpierala konaniu mužovmu, ale keď videla
         pohľady zámockých zbrojnošov, poznala, že strach pred smrťou hladom prevyšuje i u týchto
         najvernejších ľudí úctu a strach pred panstvom.
   </p>
   <p>
    Horymír vše vyšiel na najvyššiu vežu svojho hradu a rozhliadol sa túžobne po ďalekom
         okolí, či nevidí prichádzať svoje výpravy. Na poliach sa zelenali nové nezrelé úrody,
         krásne lúky a temné hory a vrchy ich obrubovali; bystré, lesklé potoky pestrili obraz, ale
         v tom oku milom kraji nebolo nič, čo by človek bol mohol použiť za pokrm. Široko-ďaleko
         nebolo vidno kúska dobytka, nebolo ovce-kozy; nebolo počuť zabrechať psa a zamňaučať mačky,
         ba nebolo vidieť ani vtáčika preletieť; všetko, čo mohlo slúžiť za pokrm ľuďom, zmizlo z
         toho nešťastného vidieka. Horymír, hľadiac na svoje rozsiahle panstvo, nemohol temer
         pochopiť, že by ľudia medzi toľkou krásou, pri takej bohatosti prírody, museli hynúť
         hladom. Veď už o niekoľko týždňov bude obilia dosť, ale ono už nenarastie im, lebo ich už
         tu viac nebude.
   </p>
   <p>
    Už teraz, keď ešte mali, hoc i veľmi nedostatočnú trošku výživy, trpeli hladom ťažké
         muky; Horymíra trápila stála bolesť útrob, hlava sa mu točila, cítil ju akoby železnou
         obručou stiahnutú. Pritom bol slabý, že ledva vládal zdvihnúť ruku-nohu; na vežu hore
         schodmi šiel, oddychujúc, celú hodinu. A okrem útrap telesných ho mučil ešte strašnejší
         žiaľ duševný. Takto musí zahynúť nielen on, ale i jeho rodina, jeho Danuška, ktorá mu bola
         taká milá! Pomyslel si, ako to bude, keď dieťa bude vypytovať od neho kúsok chleba, a on
         nebude mať mu čo dať! Bude pred ním hynúť, a on sa bude musieť na jej trápenie dívať a
         nebude jej môcť pomôcť. Je na slobode, má majetku, že by mohol vyživiť tisíce ľudí roky — a
         nemá pre svoje najmilšie dieťa najbiednejšieho chleba!
   </p>
   <p>
    Ľudia chodili k nemu žobrať aspoň trochu soli, aby si ináč celkom nestráviteľné byliny
         pripravili s ňou. Nebolo štipky soli. Iný raz obchodníci doniesli soli z Nemecka, dnes sa
         chránili vojsť do ubiedeného kraja, ani keby bol v ňom mor, lebo keď sprvu niektorý
         prišiel, pobrali mu vyhladnutí baníci nielen tovar, ale i dobytok, na ktorom bol naložený.
   </p>
   <p>
    Horymír pozrel z veže dolu do dvora svojho hradu a s podivením videl, že jeho Danuška
         tam ešte okolo svojej varovkyne, zhrbene, bezvládne na jednom schode sediacej, dosť bystro
         prebehuje. Že to dieťa má ešte toľko sily, myslel si s podivením. Hľadiac na ňu ďalej,
         spozoroval, že vbehla do bývania Gofrita, ktorý ju bol zavolal kývaním rukou. Zišiel mu na
         um i jeho Vladko. I ďakoval pánu bohu, že keď majú tu všetci vyhynúť, aspoň on zostane pri
         živote, a tak jeho rod nezanikne.
   </p>
   <p>
    V takomto trápení sa minul ešte jeden a ešte jeden deň. Minul sa i ostatný, v ktorý bolo
         čo i len očistom živnosti. Prišiel prvý deň, keď už nebolo vôbec nič.
   </p>
   <p>
    Zúfalosť ľudí vystúpila na taký stupeň, že prestali už i hromadne umierajúcich
         pochovávať. Mnohí stratili rozum a vliekli sa s bláznivým smiechom po domoch, hryzúc a
         vynukujúc sa kamením, drevom; iní zasa tupo ležali alebo sedeli kadekde po poliach a
         záhradách a čakali na smrť, ktorá ich mala z útrap vyslobodiť.
   </p>
   <p>
   </p>
   <p>
    <span class="bold">
     <strong>
      Tône
     </strong>
    </span>
   </p>
   <p>
   </p>
   <p>
    Na štvrť hodiny cesty od baní bola úzka, hlboká dolina, ktorej steny tvorili vysoké
         skaly, pozarastané miestami kríčím. Dolina nemala východu a na jej konci bolo malé, tmavé
         jazero nesmiernej hĺbky, obkolesené z väčšej čiastky strmými bralami, z menšej pošmúrnymi
         smrekmi. Dolina robila i na pravé poludnie taký dojem, že sa len smelý muž odvážil vojsť do
         nej; podvečer alebo v noci by ta nebol nikto šiel za nič na svete, lebo sa tam schádzali
         zlé moci. Volali ju Zakliatou.
   </p>
   <p>
    V jednu noc — mesiac len tu i tu prebleskoval spomedzi oblakov a hádzal svoje temné, sťa
         zbojnícke svetlo do hĺbky doliny — bola v nej rozložená vatra, ktorej plamene ošľahovali
         červeným svetlom chasu okolo nej táboriacu. Bol to Mardoch so svojimi druhmi. Doniesli so
         sebou hojne živnosti, vtedy, keď všetko mrelo hladom, a doniesli i nápojov: medoviny a
         vína. Ich jediva by okrem nich nikto nebol požil. Zišli sa na hroznú večeru, lebo Zura
         doniesla zmárnené trojročné dievča a chvastajúc sa rozprávala, ako ho vlákala k sebe a
         zarezala nožom. Strašná čeľaď sa smiala na jej rozprávke, ako žartovala s dieťaťom a ako mu
         ani žartom podrezala hrdlo. Dieťa upiekli a zjedli, rozprávajúc si pritom, že niet boha, že
         človek je len zver a že i má žiť ako zver. Mardoch vykladal, že každé poslúchanie ľudí je
         hlúposť, každá cnosť namyslená daromnosť, dobrá len na to, aby nás druhí využitkovali vo
         svoj prospech. Jediná na svete panujúca moc je sila a úskok. Človek je zver, ako je zver i
         medveď, nepovoľujúci nikomu, len svojim chúťkam. Jediným bohom je ohromná opica,
         stelesňujúca všetky zverské pudy v najvyššej miere. Prečo by mal byť človek otrokom pod
         podmienkou, že je tvorom s dušou, keď je voľným zverom bez duše?
   </p>
   <p>
    Mardochovi druhovia prijímali tieto jeho náuky ani zvestovanie najväčšej pravdy.
         Medzitým pili a k ich rozdráždeným pudom pristúpil i diabol opojenia. Ženy strhali zo seba
         svoje šaty a len zdrapmi pozakrývané tancovali tance najväčšej vilnosti a necudnosti.
         Chlapi vrieskali ani zvery a spievali, dupkajúc a tlieskajúc dlaňami, pesničky najsurovšej
         bujnosti a rúhania bohu.
   </p>
   <p>
    Napokon sa splietli do klbka, v ktorom sa hmýrili ich údy ani chvosty a hlavy na jar z
         úkrytu sa vyvalivšieho zhluku hadov.
   </p>
   <p>
    Hnusnú hru prerušilo opojenie, ktoré ich rozhádzalo ani mŕtvoly okolo dotlievajúcej
         vatry. Pri východe slnka skákali nad nimi ropuchy a preletúvali do svojich skrýš netopiere
         a sovy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505950">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    V nasledujúce dni zostal Horymír so Svatavou v spálni. Predtým krásna žena ležala na
         posteli vychudnutá a zblednutá na nepoznanie; tmavé jej oči z hlbokých dutín vyzerali s
         bezumným leskom a suché pery šeptali nezmyselné reči. Horymír sedel na stolici celkom
         zhrbený, s hlavou opretou o ruky, položené na kolenách. I pristúpila k nemu jeho dcéruška a
         vložila vychudnutú ručičku na jeho hlavu.
   </p>
   <p>
    — Otecko, jedol by si, si hladný? — spýtala sa a dvíhala mu hlavu.
   </p>
   <p>
    Horymír pozrel zlomeným zrakom na svoje dieťa.
   </p>
   <p>
    — Ty si nie hladná? — zašeptal, usmejúc sa jej.
   </p>
   <p>
    — Ja mám ešte hrášky, chceš? — rieklo dieťa a núkalo mu niekoľko hráškov, ktoré držalo v
         štipôčke. — Chceš?
   </p>
   <p>
    Horymírovi vypadli slzy.
   </p>
   <p>
    — Ty mne dávaš jesť? Ó, bože môj! A kde si to vzala?
   </p>
   <p>
    — To mi dal Gofrit. On mi dal každý deň hrášky a chleba. Iba včera mi už nedal, lebo
         umrel, vieš? Už mám málo, ale ti dám, — švitorilo dievčatko a kládlo otcovi do dlane
         niekoľko hrachov, ktoré vyberalo z kútikov vrecka.
   </p>
   <p>
    Horymír chytil dieťa a privinul si ho na prsia. Aké myšlienky sa preháňali v jeho duši,
         čo myslel o večnej sile lásky, ktorú boh vštepil do duší ľudských! Gofrit umrel hladom, aby
         mohol živiť ich dieťa! Ako strašne sa pomstil na ňom a na jeho žene! Je strašnejšia pomsta,
         ako je táto? Veď kým budú žiť, nevymizne im rumenec studu z tváre a nevyschne slza
         obanovania. Veruže pravdu povedal, že sa ho Svatava naspomína!
   </p>
   <p>
    Zrazu sa ozval na dvore konský dupot a krik:
   </p>
   <p>
    — Holeš, Holeš prišiel!
   </p>
   <p>
    Hoci bol slabý, Horymír schytil Danušu a skočil s ňou k obloku, i videl vo dvore dvoch
         jazdcov; jeden z nich bol bezruký Čech a druhý jeden zo zbrojnošov.
   </p>
   <p>
    — Holeš, Holeš, čo nám nesiete? — zvolal naň Horymír.
   </p>
   <p>
    — Pozdrav ťa boh, rytier! Vezieme živnosti a dobytka do vôle božej. Vidím, tu máte už
         strašnú biedu; bol čas, že sme prišli.
   </p>
   <p>
    — A kde sú tvoji ľudia? — spýtal sa Horymír.
   </p>
   <p>
    — Idú za nami; o dve-tri hodiny budú tu.
   </p>
   <p>
    Rytier zložil dieťa na podlahu a pomohol Svatave z postele.
   </p>
   <p>
    — Poď, žena, kľaknime tu na zem a ďakujme bohu a všetkým svätým, že nás oslobodili priam
         zázračným spôsobom od strašnej smrti, keď nám už stála predo dvermi.
   </p>
   <p>
    Kľakli si a s nimi i Danuška a so slzami v očiach ďakovali pánu bohu. Horymír na konci
         odriekal hlasite otčenáš a Danuška vždy opakovala za ním koniec viet.
   </p>
   <p>
    Zvon zámockej kaplice sa rozzvučal. Už mnohé týždne nebolo počuť jeho žalostných ani
         radostných tónov. Kto vládal, prišiel počuť spásonosnú zvesť, a zakrátko sa rozniesla
         zvesť, že ktorí dosiaľ obstáli, zostanú ešte účastníkmi žiaľov a pôžitkov pozemského žitia.
         Ľud sa tešil šťastlivému vyviaznutiu, mnohí plakali, spievali a sa modlili, kľakajúc do
         prachu cesty. Niekoľkí stratili rozum od radosti, keď videli dochádzajúce vozy výpravy,
         stáda dobytka a kŕdle oviec, ktorých obozretní Holeš a Doboj tiež nezabudli nakúpiť vediac,
         že sa všetok dobytok v tej biede musel pominúť.
   </p>
   <p>
    Sprievodcovia výpravy s ľútostivým obdivom hľadeli na hladom vycivené tváre svojich
         známych a rodín a krútiac hlavami, kliali na biedu, ktorá do takého pomykova doniesla ich
         priateľov.
   </p>
   <p>
    Kto ako vládal, dal sa do pripravovania dovezených pokrmov; zbrojnoši a pohoniči, ako
         najsilnejší, namleli hneď na ručných mlynoch hrubej múky, z ktorej navarili kaše, polievky.
         Mnohí neopatrní hladoši, pojediac hneď sprvu primnoho, pochoreli a čo slabší i pomreli
         následkom nastavšieho blahobytu.
   </p>
   <p>
    Na druhý deň po príchode výpravy, keď vládali ako-tak chodiť, Horymír a Svatava s
         Danuškou a s niekoľkými sluhami išli pozrieť mŕtvolu Gofritovu, už tretí deň ležiacu v
         opustenej komôrke. Danuša, vojdúc ako stará známa do kamennej, chladnej izbičky, utekala k
         malej postieľke, na ktorej ležal, prikrytý plachtou, na otiepke slamy úbohý mrzák.
   </p>
   <p>
    — Mamička, tu je Gofrit; vidíš, on už nežije. Ja som bola pri ňom i včera i dnes. Ale už
         mi nič nechcel povedať.
   </p>
   <p>
    Gofritova úžasne vychudnutá mŕtvola nebola väčšia ako telo osemročného dieťaťa. Pod
         veľkou lebkou mal nie väčšiu tvár ako päsť. Sklené jeho oči hľadeli bez záujmu na prišlých.
   </p>
   <p>
    Keď Horymír videl malú, biednu mŕtvolu a pomyslel si, ako ľahkomyseľne nezabránil
         mučenie úbožiakovo, stiahlo mu hrdlo a len s ťažkosťou, urobiac hroznú tvár, premohol
         zavzlyknutie, lebo ako rytier nesmel nariekať. Svatava, hľadiac naň, myslela si sprvu, že
         je veľkou paňou a že Gofrit nebol v pomere k nej ani človekom. Ale zišlo jej na um, aké
         strašné utrpenie spôsobuje hlad a že Gofrit, vezmúc na seba dvojnásobné bôle, zachránil jej
         dieťa od najhroznejšej smrti, hoci sa správala oproti nemu neľudsky, a tu ju týmito
         myšlienkami vzbudené city mimovoľne prihnali k posteli a nútili, aby vystrela svoje
         vychudnuté prsty a dotkla sa jeho ruky. Bola nepríjemne studená, bola to ruka mŕtvoly, a
         Svatava jednako neodtrhla chytro svoju ruku od sluhovej. Mnoho a mnoho dní vše plakala, a
         keď sa jej muž spytoval, prečo plače, žalovala sa, že ju bolia útroby po pretrpenom
         hladovaní. Horymír hľadel na ňu a neriekol nič. Neriekol nič ani vtedy, keď kázala Gofrita
         pochovať v kaplici a keď sa každý deň, kľačiac pri oltári, modlila zaň. Nepriznala sa, že
         jej modlitba znie za opusteného mrzáka, ale rytier to vedel a divil sa, ako sa ľudia hanbia
         i za šľachetné city a ako utrpenie môže premeniť ľudskú dušu, lebo podivným spôsobom
         Svatava stratila, aspoň na čas, i všetok záujem o striebro a ani slovom nespomínala veľkú
         škodu, keď o niekoľko dní neskoršie prišla i výprava zo Slovenska len s polovicou vozov;
         ostatné boli vzali skazu na cestách, a ani tá polovica nebola založená tovarom, lebo im
         cestou pobrali nielen všetko striebro, ale i veľkú čiastku obilia. Horymír jednako
         pochválil Ľubora a Olešu, že sa dobre držali a že dobre vykonali svoju úlohu. Bol rád, keď
         držal v objatí svojho Vladka, ktorý bol zdravý, veselý, vediaci rozprávať, že od toho až
         uši boleli.
   </p>
   <p>
    Pravda, keď sa Oleša a Ľubor, nie práve skromní chlapíci, zišli s Dobojom a Holešom, nuž
         boli takí malinkí, že ich nebolo veľmi od zeme vidno, ale v inej spoločnosti sa vystreli a
         dokazovali poslucháčom, že Holešovi a Dobojovi bolo ľahko doviezť ešte viac vozov, než s
         koľkými išli; keby boli bývali na ich mieste, neboli by vôbec prišli naspäť.
   </p>
   <p>
    Keď ľuborovci i nedoviezli všetky vozy naspäť, bolo pri prísnom hospodárení jednako dosť
         výživy do novej úrody.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578256">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Strach pred hladom zahnala dobrá úroda. Ale čo si Horymír bol umienil a na čo sa bol
         pred oltárom zaprisahal, to vykonal. Teraz hľadel na bane ako na diablov vynález. Zapredali
         dušu zlému, a jednako nemali z toho osoh, lebo všetko, čo boli vyrobili ťažkou robotou, šlo
         za drahú výživu. Zlé roky boli a budú, zavše i tri-štyri jeden za druhým, a keď si pomyslel
         na útrapy, ktoré prestál s rodinou a s celým poddanstvom, nuž nechcel radšej žiť, ako by
         mal podobnú biedu pretrpieť ešte raz.
   </p>
   <p>
    Horymír zvolal všetkých svojich zbrojnošov a vyložil im, že nebude viac trpieť baní na
         svojom majetku. Zbrojnoši, nemajúc z nich nijaký osoh a závidiac zárobok baníkom, vďačne
         pristali na to, že bane zasypú. Ich duši dobre padla predstava, že keď oni trú biedu, nech
         ju trú všetci. I zobrali sa s Horymírom na čele a tiahli k baniam.
   </p>
   <p>
    Zvolali baníkov a Horymír im vyložil, že sú bane diablov vynález, lákajúci ľudí do
         skazy, a že ich preto treba zasypať a vrátiť sa zase k obrábaniu rolí.
   </p>
   <p>
    Niektorí baníci pristali na to, že pôjdu zasa orať, ale väčšina, štvaná Mardochom a jeho
         druhmi, postavila sa na odpor.
   </p>
   <p>
    Títo zloduchovia sa skryli za ľudí a vrieskali, že bane neopustia, že im rytier nesmie
         rozkazovať, že bane patria čiastočne i kniežaťu. Štvali ľudí, aby vzali kladivá a rozohnali
         zbrojnošov a Horymíra aby hodili do šachty.
   </p>
   <p>
    Horymíra odpor podráždil. Keby ho boli prosili, bol by možno aspoň čiastku baní ušetril,
         ale násilie vzbudilo jeho hnev i vyzvúc baníkov ešte raz, aby sa rozišli, napadol ich, keď
         namiesto rozchodu začali doňho a do jeho ľudí útočiť mlatmi, skalami. Nastala bitka, v
         ktorej sa ozýval, sťa škrek havranov, vresk zloduchov, ktorý však chytro prestal ich
         útekom, keď videli, že dobre vyzbrojení a obrnení zbrojnoši ľahko premáhajú čo i veľký
         počet necvičených baníkov.
   </p>
   <p>
    Bolo to smutné, keď po úteku baníkov prišli ženy, deti, matere padlých a plakali a
         zalamovali rukami nad obeťami zlosti a nerozvážnosti.
   </p>
   <p>
    Horymír žialil nad nimi a zloduchovia sa v úkryte chechtali a kuli ďalšie úklady na
         zničenie rytiera.
   </p>
   <p>
    Potom Horymír kázal bane zahádzať a do šácht naraziť potok, aby sa zaliali. Pri tejto
         robote okrem zbrojnošov pomáhali i niektorí baníci a v prvom rade práve Mardoch so svojimi
         spoločníkmi, ktorým bolo teraz príhodné zničenie baní. Oni vedeli prečo.
   </p>
   <p>
    Horymír, vykonajúc svoj úmysel, vracal sa so svojím vojskom a s mnohými baníkmi do
         dediny, ale víťazstvo ho už netešilo. So sklonenou hlavou jachal na svojom krásnom bielom
         žrebci Šemíkovi, ktorého Avar bol zachránil zo všeobecnej skazy, utečúc s ním do hôr. Tam
         sa, pán boh vie ako, prechoval, žil jedine z korienkov, zo stravy, ktorú by iný, ani
         najbiednejší, nebol mohol stroviť. Avara držala pri živote vlastne len jeho prítulnosť ku
         koňovi, ktorého mal radšej ako seba samého a ktorý by bez jeho opatery bol vzal skazu.
   </p>
   <p>
    Horymír si nevšimol, že jeho Šemík je dnes nie taký bystrý a veselý, ako býval; inokedy
         tancoval pod ním a dnes kráčal z nohy na nohu, ani na pohrebe.
   </p>
   <p>
    Za Horymírom jazdil na vysokom čiernom koni Avar. Bol chudý ani chrt, na tmavohnedej
         tvári sa ostro odrážali jeho dlhé, na prsia splývajúce šedivé fúzy. Zamračeného jediného
         oka nespúšťal zo Šemíka, od ktorého sa nemohol odlúčiť ani na hodinu. Mater nehľadí s
         väčšou láskou na svoje jediné dieťa, s akou hľadel Avar na jediného zo svojho chovu
         zostalého žrebca.
   </p>
   <p>
    Baníci sa rozišli po svojich starých usadlostiach a vyťahujúc staré pluhy, doniesli ich
         do poriadku a pustili sa zasa s nevoľnými rukami a s trpkosťou v duši do ťažkej roľníckej
         roboty. Skoro všetci preklínali Horymíra. Tak chytro zabudli na pretrpenú biedu a na to, že
         mu pred niekoľkými týždňami nadávali, že ich od hospodárstva odlúdil do baní.
   </p>
   <p>
    Keď Svatava počula, že Horymír dal bane zasypať, ozvala sa v nej znova túžba za
         striebrom. Kým ho mala, myslela, že môže ľahko byť bez neho, a teraz ľutovala, že ho viac
         nebude. Jej duša bola už utrpením obmäkčená, ale nie natoľko, aby teraz v hneve nebola
         žiadala trest na Horymíra pre jeho, ako hovorila, nerozvážnu prenáhlenosť.
   </p>
   <p>
    Pokuta prišla skorej a tvrdšia, než akú by si bola žiadala.
   </p>
   <p>
    Už o niekoľko dní neskoršie sa ozvali pred bránou trúby a vrátny vpustil na rytierov
         rozkaz do dvora dvoch pánov s hojným sprievodom. Na dvore zasa zatrúbili a zatým jeden z
         pánov, oblečený v belasom plášti s krásnym prámom a s čiapkou so sokolím perom na hlave,
         zavolal jasným hlasom:
   </p>
   <p>
    — Rytier Horymír, v mene Jeho Milosti kniežaťa Kresomysla ťa vyzývam, aby si sa dostavil
         za štyri dni na Vyšehrad pred jeho najvyšší súd pre zničenie baní a pobitie ľudí.
   </p>
   <p>
    Horymír vyšiel i so ženou a s deťmi na dvor a privítal prišlých pánov.
   </p>
   <p>
    — Vítam vás, hoci ste prišli i s nemilou zvesťou. Klaniam sa pred vôľou kniežaťa a na
         súd sa dostavím.
   </p>
   <p>
    Páni hľadeli s obdivom na zblednutú, ale krásnu Svatavu, pri mužovi stojacu, ktorej tvár
         bola strnulá ani z kameňa. Prešiel ňou teraz strašný cit viny, že v hneve žiadala od boha
         trest pre Horymíra, a hľa, on jej prosbu vyslyšal a teraz ho svojou vinou stratí.
   </p>
   <p>
    — Otec, pôjdem s tebou ku kniežaťu na súd. A čo je to súd? Je to pekné? — zvolal Vladko,
         chytiac otca za ruku.
   </p>
   <p>
    Danuša, veselo vyskakujúc, tiež chcela ísť na súd.
   </p>
   <p>
    Čo si myslela Svatava, keď vezmúc deti za rúčku, viedla ich do hradu? Horymír pozval
         pánov na občerstvenie a rozkázal, aby mu osedlali kone a aby šli s ním niektorí z jeho
         ľudí. Šli Avar, Ľubor, Oleša a niektorí zbrojnoši.
   </p>
   <p>
    O niekoľko hodín neskoršie vyšiel Horymír so svojou rodinou na dvor, kde ho čakala jeho
         družina. Avar držal za uzdu stále tancujúceho Šemíka, ktorý všetkých upútal svojou krásou a
         pohybmi.
   </p>
   <p>
    Vladko pristúpil k Avarovi a potiahol ho za zelený plášť.
   </p>
   <p>
    — Keď prídeš naspäť, budem sa ja nosiť na Šemíkovi.
   </p>
   <p>
    Danuša tiež pristúpila k nemu a hľadela svojimi belasými očami na zamračenú tvár
         Avarovu.
   </p>
   <p>
    — I ja sa budem na ňom nosiť, však? — i chytila svojou ručičkou Avarovu strašnú,
         kostnatú ruku.
   </p>
   <p>
    Avar svoju ruku odtrhol, ani keby ho niečo bolo popálilo; pocítil akýsi podivný pocit, i
         zazrel na dieťa tak, že sa rozplakalo.
   </p>
   <p>
    Horymír sa odobral od rodiny veselo, ani keby šiel na svadbu. Neukazoval, ako mu bolo v
         srdci, lebo keď sa mu krásna Svatava hodila plačúc na prsia, bola by iste zúfala, keby bola
         videla, čo sa v ňom deje. Chcel vysadnúť na Šemíka, ale Avar mu predviedol iného koňa.
   </p>
   <p>
    — Šemíka treba šetriť, — zamrmlal, a Horymír poslúchol.
   </p>
   <p>
    Napokon vysadli na kone a celá čata vyhrmela zo zámku. Ozýval sa dupot na dubových
         brvnách mosta, chvíľu bolo počuť cvakot konských kopýt a zakrátko nastalo ticho v zámku a v
         jeho okolí, akoby sa bol vzdialil pohrebný sprievod.
   </p>
   <p>
    Svatava išla hľadať útechu, kde bola zvyknutá ju hľadávať. Prešla chladnou chodbou a
         otvorila nízke, široké dvere medzi hrubými kamennými stĺpmi a zišla dvoma stupňami do
         hradnej kaplice. Do nízkeho, širokého, oblúkovite sklepeného priestoru sa tislo drobnými
         oblôčkami čosi svetla a slabo ožarovalo pestré fresky na stenách, predstavujúce martýrium
         sv. Bartolomeja. Na nízkom kamennom oltári, pred ktorým kmitala večná lampa, bol obraz
         Krista Pána, ktorého strnulá, bledá tvár nič nevyrážajúcimi očami hľadela zo zlatého úzadia
         obrazu. Svatava dobre poznala ten obraz, vedela, že Spasiteľ nič neprezradí, a jednako mala
         k nemu neobmedzenú dôveru.
   </p>
   <p>
    V kaplici bol okrem nej i starý, bielobradý mních. Keď vošla, poklonil sa pred oltárom a
         vyjdúc ticho von, zavrel za sebou bezzvučne ťažké dvere. Svatava zostala sama v priestore,
         naplnenom jemnou vôňou kadidla. Sama so svojimi myšlienkami a so záhadným Spasiteľom.
   </p>
   <p>
    Ako sa vysporiadala s ním? A ako sa vysporiadame s najvyššou mierou spravodlivosti a
         dobroty, keď príde i náš čas vysporiadania?
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578625">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Medzitým svietilo vonku slnce a jesenné kvety maľovali pestré obrazy na zeleni lúk. Bolo
         veselo, i vošla útecha a nádej do sŕdc Horymíra a jeho sprievodcov.
   </p>
   <p>
    Krajina bola taká krásna farbami a životom ľudí a prírody, blyskotom vôd a spevom
         žnúcich, že nebolo možno myslieť na vraždy a na smrť.
   </p>
   <p>
    Ale jas slnca zachádzal, nechávajúc za sebou chladné šero, zháňali sa tmavé oblaky,
         medzi ktorými brodil zarudnutý mesiac, a Horymírovi sa zdalo, že je tá červeň na mesiaci
         krvavá a že neuvidí viac svoju rodinu. Neovinie viac rameno okolo drieku krásnej Svatavy a
         nepocíti bozk drobných ústok svojich detí. Hlava mu sklesla hlboko na prsia.
   </p>
   <p>
    Vtom mu prebleskol pred očami biely pruh. Pozrel za ním a uvidel ho miznúť ani vtáka už
         skoro na samom okraji obzoru, kde po jednom zablysknutí zmizol.
   </p>
   <p>
    Celá čata, dvíhajúc sa v strmeňoch, s údivom hľadela za bielym úkazom.
   </p>
   <p>
    — To je zázrak, ako ten kôň zaskakuje! — zvolal mladší z pánov.
   </p>
   <p>
    — Nemožná vec, že by kôň vedel tak letieť; to bol nejaký prízrak, — riekol druhý z
         pánov.
   </p>
   <p>
    Horymír zadivene hľadel okolo seba.
   </p>
   <p>
    — Čo to bolo vlastne, čo sa to stalo? — spýtal sa za sebou jazdiaceho Ľubora.
   </p>
   <p>
    — Avar popustil trochu nepokojného Šemíka. Zdá sa, že niekoľko sto krokov pred nami je
         riečka, lebo zachádzajúce slnce pred chvíľou ešte blyslo sa v nej.
   </p>
   <p>
    O chvíľu prišli k riečke, širokej asi dvadsať lakťov, a zastali na jej brehu, vyzerajúc
         na druhý za Šemíkom a Avarom. Nebolo po nich znaku, ani keby boli zo zeme zmizli.
   </p>
   <p>
    Prešli cez riečku, a keď za hodný čas prišli k malému lesíku, našli tam Avara so
         Šemíkom.
   </p>
   <p>
    Nikto nezbadal, že sa s Avarom stala akási premena, lebo všetci obzerali len koňa,
         nevšímajúc si človeka. Avarovi to bolo milé, lebo bojoval taký boj so sebou, pri ktorom
         potreboval pokoj.
   </p>
   <p>
    Hrubého, takrečeno len zverský život medzi zvermi živšieho človeka dojal pohľad a
         dotknutie Danušino. Dojatiu ešte pripravil pôdu osud Horymíra, ktorý bol s ním zachádzal
         vždy po ľudsky a umožnil mu život medzi jeho milými zvermi.
   </p>
   <p>
    Keď prišiel do lesíka, sňal sedlo z koňa a dal mu úplnú voľnosť, nebojac sa, že ujde,
         lebo bol istý, že na jeho zahvizdnutie pribehne k nemu. Pustil ho a potom stál na jednom
         mieste a hlavou sa mu motali neobyčajné myšlienky. Cítil na ruke, ktorej sa mu bolo dotklo
         dieťa, stále tú mäkkú rúčku a videl tie nevinné oči. Možno sa vzbudil v ňom všetok cit,
         ktorý prechovávame za rodinu, a nepovedomý cit, ktorý skrsne v nás pri pohľade na dieťa, na
         jeho nevinnosť, milotu, na neschopnosť pomôcť si alebo škodiť druhému. Zišlo mu na um, že
         ho v jeho živote nikto nemal rád a nikto nikdy nebol poláskal, a to dieťa sa ho dotklo s
         milou dôverou. Pri odchode z hradu nepomyslel na nič iného, iba aby svojho žrebca čím
         najviac šetril, ale cestou a tu v lese prepadli ho divné myšlienky: možno by žrebec mohol
         zachrániť Horymíra! Je to zázračný kôň, skok má neslýchaný. Možno sa Horymír môže zachrániť
         v prípade nebezpečenstva. Ale možno kôň pri tom zahynie.
   </p>
   <p>
    Avar potriasol hlavou a obidvoma rukami si chytil a trhal dlhé fúzy.
   </p>
   <p>
    — Nie, nedám koňa! Vychoval a vyučil som ho, nemám radosti, len z neho. Ako ide ku mne,
         ako ma rozumie a poslúcha! Aký je krásny a ako uteká! Nebolo takého zvera a ani nebude. Čo
         by bol môj život bez neho?
   </p>
   <p>
    Zasa mu zišlo na um dieťa.
   </p>
   <p>
    — Aké belasé oči má! A ako divne-divne pozrelo na mňa!
   </p>
   <p>
    Pozrel si na ruku a šúchal si ju.
   </p>
   <p>
    — Tu sa ma dotklo.
   </p>
   <p>
    Avar nespal celú noc; ležiac pri koňovi, zhováral sa s ním. Ktovie čo a akou rečou?
   </p>
   <p>
    Prenocovali v háji a na druhý deň hneď popoludní sa im ukázali na obzore hradby a veže
         Vyšehradu. Pri tom pohľade sa všetkým naplnilo srdce hrdosťou: Hľa, aký veľkolepý je hrad
         nášho kniežaťa, pána českej zeme!
   </p>
   <p>
    Len Horymírovi ihneď stislo srdce, ako sa v tých ozubených múroch rozhodne jeho osud.
   </p>
   <p>
    Slnce bolo ešte vysoko na obzore, keď ich kone dupotali po hrubej dlažbe jedného z
         dvorov hradu.
   </p>
   <p>
    Obstali ich ozbrojenci v drôtených košeliach, s hrotnatými prilbami na hlavách, a
         rozličné pobiehajúce služobníctvo, ako i niektorí páni od dvora, ktorí oslovili rytierov,
         vedúcich Horymíra. V povstavšom zhluku pošeptal Ľubor Horymírovi:
   </p>
   <p>
    — Avar ti odkazuje, že keby bolo zle s tebou, pýtaj si milosť ešte raz si pojazdiť na
         Šemíkovi. Ten vyletí s tebou zo zámku a nikto ťa nedobehne.
   </p>
   <p>
    Horymír obzrel silné brány, veže, vysoké, ozubené múry hradu a pokrútil smutne hlavou:
   </p>
   <p>
    — Niet takého koňa, ktorý by ma z takého, nad riekou, na vysokej skale postaveného hradu
         mohol zachrániť! Daromné nádeje!
   </p>
   <p>
    Páni, ktorí doviedli Horymíra, odišli, ale onedlho sa jeden z nich vrátil a vyzval ho,
         aby šiel s ním ku kniežaťu, ktoré si žiada hneď s ním hovoriť.
   </p>
   <p>
    Knieža Kresomysl, ešte mladý, úhľadný muž, sedel na plošine ozubeným múrom obkolesenej,
         nevysokej, ale širokej, okrúhlej veže, na ktorú slnko hádzalo svoje hrejúce lúče. Bol tak
         zabalený do plášťov a pokrývok, že mu len tvár vyzerala z nich. Triasol sa na celom tele a
         klepal zubmi; jeho tvár bola temer zelená od bledosti. Mal záchvat zimnice, na ktorú i on,
         i mnohí z jeho dvoranov vše trpievali.
   </p>
   <p>
    Okolo neho bolo viac pánov, mladších, starších, hľadiacich naň či ustarostene, či
         nádejne, či ľahostajne. Všetci mysleli na to, že raz záchvat zimnice môže i ukončiť jeho
         život a tým alebo pohoršiť, alebo polepšiť ich postavenie.
   </p>
   <p>
    Jeden bradatý, starší, silný muž v čiernom rúchu oznámil kniežaťu, že doviedli Horymíra,
         na čo Kresomysl hnevlivo odvetil:
   </p>
   <p>
    — Zavrite ho do temnice! Nie, doveďte ho, chcem ho vidieť.
   </p>
   <p>
    O chvíľu sa ozvali kroky na úzkych schodoch veže a Horymír vystúpil pred knieža,
         hľadiace naň úkosom. Knieža bolo vo svojej chorobe netrpezlivé a hnevalo sa na všetkom.
         Vážna, vysoká postava Horymírova, s tvárou obrúbenou už šedivejúcimi vlasmi a bradou,
         urobila na prítomných pánov dobrý dojem. Horymír sa uklonil a všetci okrem kniežaťa mu
         kývli na pozdrav hlavou alebo rukou.
   </p>
   <p>
    Hrkajúc zubmi, Kresomysl zvolal naň hnevlivo:
   </p>
   <p>
    — Tvoji ľudia ťa obžalovali, že si pobil hodne ľudí, aby si mohol zasypať strieborné
         bane, z ktorých sme i my brali dôchodok. Je to pravda?
   </p>
   <p>
    Horymír pokročil pred Kresomysla a riekol:
   </p>
   <p>
    — Milostivý kňaz, predtým, ako by som odpovedal na tvoju otázku, prosím ťa, aby som
         mohol vidieť svojich obžalovateľov.
   </p>
   <p>
    Knieža kývlo hlavou.
   </p>
   <p>
    — Doveďte ich!
   </p>
   <p>
    O chvíľu sa Horymír díval na ohavné postavy Mardocha, Vyruša, Kláča a Radúra. I zvolal:
   </p>
   <p>
    — Tí ma obžalovali, najhorší a najpodlejší, — i hodil opovržlivo rukou.
   </p>
   <p>
    — Akí sú to ľudia? — ozval sa jeden z mladších pánov, červenolíci, vysoký Targoš.
   </p>
   <p>
    Horymír pozrel naň a povedal:
   </p>
   <p>
    — To sú ľudia, ktorí štvali k odporu, ktorí vždy pri každej príležitosti vyvolávali
         vzbury. Čo žalujú na mňa?
   </p>
   <p>
    Zloduchovia, prekričiavajúc jeden druhého, zvolali:
   </p>
   <p>
    — Horymír priviedol hlad. Prenasledoval nás. Zabíjal nás. Zničil bane a pripravil nás o
         chlieb a milostivé knieža o dôchodok. On sám žil hojne, my sme mreli hladom. Najprv hnal
         ľudí do baní, potom ich preto zabíjal, že tam pracovali. Zaslúži mnohonásobne smrť, lebo
         mnohých pripravil o život. Žiadame jeho hlavu!
   </p>
   <p>
    Targoš zvolal:
   </p>
   <p>
    — Ticho, beštie!
   </p>
   <p>
    Kresomysl pozrel naň a potom na zloduchov:
   </p>
   <p>
    — Nech hovorí Horymír.
   </p>
   <p>
    Horymír vyrozprával hrozné utrpenie hladom a ako jednako nechceli ísť ľudia obrábať
         polia. Nezostalo mu nič iného ako zasypať bane, aby si zachránili život. Keď ho naštvaní
         ľudia prepadli, musel sa brániť a jeho ľudia niekoľkých zabili. Bane zasypal.
   </p>
   <p>
    Kresomysl bolestne zívol a riekol trasľavým hlasom:
   </p>
   <p>
    — Nech vyrečie Gorazd súd.
   </p>
   <p>
    Predstúpil silný muž v čiernom rúchu a hovoril hlbokým hlasom:
   </p>
   <p>
    — Rytier Horymír, sám si sa priznal, že si zasypal bane a pobil ľudí, brániacich
         kniežací majetok. Za tvoje prečiny patrí podľa starodávneho zákona a zvyku trest smrti
         odťatím hlavy.
   </p>
   <p>
    Zloduchovia sa začali rehotať a kričali kniežaťu na slávu.
   </p>
   <p>
    Kresomysl pozrel na nich a zvolal hnevlivo:
   </p>
   <p>
    — Mlčte! Vypoviem výrok. Horymír zasluhuje trest smrti: nech mu kat zotne hlavu v
         Premyslovom dvore, hneď teraz, aby sme sa mohli odtiaľto na vykonanie výroku dívať.
   </p>
   <p>
    Zloduchovia sa radostne smiali a oblápali jeden druhého.
   </p>
   <p>
    Horymír kľakol na koleno pred kniežaťom:
   </p>
   <p>
    — Milostivé knieža, tvoj výrok je prísny, ale ho možno zasluhujem i pre svoje iné
         hriechy. Nech sa stane vôľa božia.
   </p>
   <p>
    Tu predstúpil pred knieža Targoš a s ním niekoľko pánov.
   </p>
   <p>
    — Milostivé knieža! Dobre, keď si výrok vypovedalo, vypovedaný je. Ale jednako je
         Horymír pán z dobrého rodu. Jeho žena je Svatava z rodu Svaticov a nemožno ho odpraviť tak,
         aby predstúpil pred Krista s dušou nečistou. Patrí mu svätá spoveď a prijímanie. Preto
         žiadame, aby si vykonanie trestu preložil na zajtrajší deň, aby mal čas pripraviť sa na
         predstúpenie pred najvyššieho Pána.
   </p>
   <p>
    Kresomysl podráždený odporom zvolal, vytiahnuc ruku spod plášťa a hroziac ňou:
   </p>
   <p>
    — Chcem, aby bol popravený hneď. Či som ja knieža, či ty tu rozkazuješ? Poznám ťa, a ak
         budeš odporovať, pôjdeš s ním i ty!
   </p>
   <p>
    Targoš sa zapálil a buchol širokým, rovným mečom o dlažbu veže:
   </p>
   <p>
    — Milostivé knieža, ty máš právo pripraviť svojich poddaných o tento život, ale právo
         pripraviť nás o večný život nemáš!
   </p>
   <p>
    Viacerí páni zvolali:
   </p>
   <p>
    — Pravdu má Targoš. Patrí mu spoveď!
   </p>
   <p>
    Kresomysl sa díval zamračene na pánov; cítil, že má Targoš pravdu, ale jednako nechcel
         ustúpiť.
   </p>
   <p>
    I pristúpil k nemu Gorazd a riekol tlmeným, vľúdnym hlasom:
   </p>
   <p>
    — Milostivé knieža, vidno na tebe, že si veľmi chorý, bolí ťa hlava. Nehnevaj sa.
         Choroba ťa robí netrpezlivým. Povoľ žiadosti pánov, ona je spravodlivá.
   </p>
   <p>
    Kresomysl sa opustil celkom, hlava mu klesla na prsia.
   </p>
   <p>
    — Odveďte ma do spálne; som chorý, — zamrmlal ledva slyšateľným hlasom.
   </p>
   <p>
    Páni, priskočiac k nemu, chytili ho pod pazuchami a odviedli do hradu.
   </p>
   <p>
    Zloduchovia skuhrali sťa do kúta vohnatí psi.
   </p>
   <p>
    Targoš im zahrozil rukami:
   </p>
   <p>
    — Ticho, šelmy! Ešte ste nepočuli ostatných slov! Pre takých lotrov, ako ste vy, páni sa
         nebudú zabíjať.
   </p>
   <p>
    Mardoch so svojimi spoločníkmi sa odplazil, hádžuc na Targoša pohľady, podobné tým, s
         ktorými Judáš odchádzal po zrade svojho Pána.
   </p>
   <p>
    Horymíra odviedli do väzenia.
   </p>
   <p>
    Na druhý deň, keď slnce bolo na polceste medzi východom a poludním, vyšiel Kresomysl so
         svojím sprievodom na veľký dvor Premyslov, kde bol postavený klát červeným súknom prikrytý
         a pri ňom stál kat, silný, svalnatý muž surovej tváre, s obnaženými ramenami, s veľkým
         toporom v rukách.
   </p>
   <p>
    Kresomysl sa v ten deň cítil zdravý, zimnica ho popustila, i zdal sa celkom iným
         človekom, ako bol minulý deň. Horymír stál pred ním s obnaženým krkom: bol bledý, ale
         nebolo na ňom vidieť strach pred smrťou.
   </p>
   <p>
    — Kniežacia Milosť, nežiadam od teba, aby si mi daroval život, ale jednu milosť som
         zaslúžil svojou a svojich predkov vernou službou tvojmu rodu. Prosím ťa, aby si mi ju
         povolil.
   </p>
   <p>
    Kresomysl bol v nálade úplne premenenej.
   </p>
   <p>
    — Horymír, ľutujem, že taký šľachetný muž, ako si ty, dopustil sa takého prečinu.
         Ľutujem i to, že som včera vyriekol taký tvrdý výrok na teba, ale vyrieknutý nemôžem už
         zmeniť.
   </p>
   <p>
    Targoš zvolal:
   </p>
   <p>
    — Prečo nie, keď je nie spravodlivý? Pre takých naničhodných ľudí nehodno pána obetovať.
   </p>
   <p>
    Knieža pozrel prísne na mladého muža.
   </p>
   <p>
    — Výrok je spravodlivý. Predo mnou niet pána alebo poddaného; musím byť spravodlivý ku
         každému.
   </p>
   <p>
    Gorazd poznamenal:
   </p>
   <p>
    — Výrok zodpovedá zákonom.
   </p>
   <p>
    Na to riekol knieža:
   </p>
   <p>
    — Keď zodpovedá zákonom, treba ho vykonať. Milosť ti povoľujem každú, s výnimkou života.
         Hovor, čo si žiadaš.
   </p>
   <p>
    Horymír kľakol na koleno a povedal:
   </p>
   <p>
    — Mám koňa, ktorému niet rovného v českej zemi. Prijmi ho odo mňa do daru, ale mi dovoľ,
         aby som sa pred smrťou ešte na ňom ponosil.
   </p>
   <p>
    Kresomysl rozkázal doviesť koňa pred seba. O chvíľku prišiel Avar s krásnym osedlaným
         zverom; všetky žilky hrali v ňom, keď harcoval na tenkých nohách pred panstvom. Kresomysl,
         obdivujúc žrebca, riekol:
   </p>
   <p>
    — Tak hore sa, rytier! Pojazdi si na krásnom koni. Je to kráľovský dar, ktorý mi dávaš.
   </p>
   <p>
    Horymír sa vyšvihol na nepokojného koňa, od ktorého Avar zmizol; pretisol sa medzi pánmi
         a behom ušiel zo zámku.
   </p>
   <p>
    Horymír na tancujúcom koni dosť dlhú chvíľu poskakoval na dvore. Zrazu ho vzopäl a potom
         pustil, a všetkým vlasy dupkom vstali a všetci skríkli nad nevídaným zázrakom: Šemík,
         vznášajúc sa ani vták, preskočil kruh obdivujúcich ho ľudí, dvoma ohromnými skokmi preletel
         dvorom, prešvihol sa jediným dupotom širokou bránou a už sa zjavil na vysokej hradbe nad
         Vltavou; tu postál na chvíľku a neslýchaným skokom zmizol sťa biely blesk v hlbokej
         priepasti.
   </p>
   <p>
    Všetci — najprvší sekeru zahodivší kat — utekali na hradby, aby videli, čo sa stalo s
         jazdcom a koňom.
   </p>
   <p>
    Horymír bol dolu vprostred Vltavy — a sedel na koni, pohybujúcom sa pomaly a namáhavo;
         okolo neho a za ním bol vo vode široký červený pruh — krvavý. Na druhom brehu rieky stáli
         dvaja mužovia s koňmi a vodou sa brodil so zúfalým úsilím tmavý Avar s dlhými bielymi
         fúzmi. Horymír chytro zbadal, že kôň pod ním slabne, i skočil z neho do vody a vyviedol ho
         s pomocou Avarovou na breh. Šemíkovi sa valila z pŕs širokým prúdom krv dolu prednými
         nohami. Mužovia na brehu boli Ľubor a Oleša, čakajúci svojho pána s koňmi, prichystaní na
         útek. Ale ani Horymír, ani Avar nechceli opustiť poraneného žrebca, ktorý bol padol v rieke
         na veľký ostrý kameň a rozrazil si na ňom svoju hruď. Všetci štyria mužovia všelijako
         probovali zastaviť koňovi krv, stískajúc mu ranu prstami a hľadajúc pomoc, hoci videli, že
         jej vôbec niet. Krásne zviera sa striaslo na celom tele a začalo sa klátiť. Mužovia ho
         podopierali, ale márne; koňovi sa podlomili nohy i spadol na zem. Avar si trhal zúfalo
         vlasy a vše zasa, chytiac uzdu, chcel postaviť koňa na nohy. Keď videl, že je kôň stratený,
         vytrhol z pása ostrú dýku a kľakol ku koňovej hlave, pritúliac svoju k nej. Horymír, Ľuboš
         a Oleša mysleli chvíľu, že mu azda chce nejako pomáhať; len keď sa zrazu zakolísal a zvalil
         sa na koňov krk, skočili k nemu a zdvihli ho. Obrátiac ho na chrbát, videli, že si dýku
         vrazil do srdca: oči mu stĺpkom stáli a hlava mu klesla nazad. Bolo po ňom.
   </p>
   <p>
    Všetci traja stáli, ľútostivo dojatí, nad mŕtvolami, keď začuli za sebou protivný
         chechot a výkriky:
   </p>
   <p>
    — Tu sú! Už nám neujdú!
   </p>
   <p>
    Obrátiac sa, zazreli Kláča s jeho kamarátmi a celú hromadu ozbrojencov vychádzať z
         vrbín, vrúbiacich brehy rieky.
   </p>
   <p>
    — Chyťte ich, lapte ich! — kričali zloduchovia, neopovážiac sa pristúpiť k Horymírovi a
         jeho druhom.
   </p>
   <p>
    Zbrojnoši pristúpili k nim a vložili na nich ruky.
   </p>
   <p>
    — Dajte nám pokoj, pôjdeme sami s vami, — riekol Horymír, odtisnúc od seba dvoch mužov.
   </p>
   <p>
    O chvíľu boli všetci zasa v hrade na Premyslovom dvore. Kresomysl s pánmi ich obstali a
         nechýbal ani kat so svojím toporom.
   </p>
   <p>
    Kresomysl hľadel s obdivom na Horymíra.
   </p>
   <p>
    — Rytier, ty si nám ukázal skok, ktorý zasluhuje inú odmenu, ako je smrť.
   </p>
   <p>
    — Takého skoku nikto nevidel, čo svet svetom stojí! — zvolal Targoš.
   </p>
   <p>
    Gorazd prisvedčil.
   </p>
   <p>
    — Milostivý kňaz, bol by hriech popraviť muža, ktorý preukázal taký čin, o ktorom budú i
         budúce veky rozprávať. A myslím, že sa jeho previnenie dá i lepšie odčiniť ako jeho smrťou.
         Nech dá zasa bane doviesť do poriadku a nech zaplatí náhradu vdovám po pobitých mužoch.
   </p>
   <p>
    Kresomysl riekol:
   </p>
   <p>
    — Omilosťujem ťa, rytier Horymír. Musíš však urobiť, čo povedal Gorazd.
   </p>
   <p>
    Zloduchovia začali kričať:
   </p>
   <p>
    — Krivda sa nám deje! Neslobodno vraha omilostiť! Niet spravodlivosti na Vyšehrade!
   </p>
   <p>
    Keď to počul Horymír, postavil sa pred knieža a zvolal:
   </p>
   <p>
    — Milostivé knieža, neprijmem od teba milosť života, ak tých zlých ľudí nepotresceš.
         Všetkému nešťastiu sú len oni príčinou. Oni vždy štvali. Oni i najlepšie moje úmysly
         prekrižovali. Oni sú príčinou, že pri zasypávaní baní zahynuli i ľudia. Musia byť posadnutí
         diablom a musia byť na ich tele toho znamenia.
   </p>
   <p>
    Kresomysl riekol:
   </p>
   <p>
    — Uvidíme. Kat, prezri tých chlapov.
   </p>
   <p>
    Zloduchovia zbledli, začali sa triasť a zakvíliac hodili sa kniežaťu k nohám, prosiac o
         milosť.
   </p>
   <p>
    — Čože prosíte o milosť, veď sa vám ešte nič nestalo! — riekol Targoš.
   </p>
   <p>
    Kat s holomkami ich zobliekali a na ich tele našlo sa dosť kadejakých znamení, o ktorých
         boli knieža a páni presvedčení, že sú pôvodu diabolského. Okrem toho našli pri nich i rúčky
         z drobných detí a iné čary, čo všetkých naplnilo hrôzou a odporom, pretože to bol jasný
         dôkaz, že sa zaoberali i strigônstvom a hroznými čarami.
   </p>
   <p>
    Kresomysl potom riekol:
   </p>
   <p>
    — Gorazd, vypovedz nad nimi súd!
   </p>
   <p>
    Ale páni zvolali:
   </p>
   <p>
    — Čo tam mnoho súdiť? Sú to čarovníci, spáľte ich!
   </p>
   <p>
    I knieža, i Gorazd pristali na výrok pánov.
   </p>
   <p>
    Nešťastníci sa hádzali o zem, kričali a plakali, ale im to všetko nič nepomohlo, holomci
         ich odviedli.
   </p>
   <p>
    Ľuborovi a Olešovi prechádzal mráz po chrbte pri ich strašnom kriku a jediný Horymír
         ľutoval, že ich doniesol do takého nešťastia.
   </p>
   <p>
   </p>
   <p>
    Mardoch so svojimi druhmi ležal ťažko okutý v tmavej temnici na holých kameňoch. Vše
         zamĺkli a vše zaklínali svoj osud a ľudí, ktorí im ho ustrojili. Nebolo nešťastia, ktoré by
         neboli žiadali na hlavu Horymíra, kniežaťa a Targoša. Potom zamĺkli.
   </p>
   <p>
    Zrazu skričal Mardoch hrozným hlasom:
   </p>
   <p>
    — Je boh!
   </p>
   <p>
    — Máme nesmrteľné duše, čo bude s nami? — zareval v šialenom zúfalstve Kláč.
   </p>
   <p>
    — Mardoch, ty si príčinou, že prídeme do večného zatratenia! — kričali zloduchovia,
         hodili sa na nešťastníka a utĺkli ho ťažkými okovami.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579595">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Horymír so svojimi zbrojnošmi vykopal hrob na brehu Vltavy a uložili doň Šemíka s
         Avarom. Zasypúc ich, poskladali naň veľkú kamennú mohylu.
   </p>
   <p>
    Horymír potom išiel ku kniežaťu poďakovať sa za jeho milosť.
   </p>
   <p>
    Kresomysl mu povedal:
   </p>
   <p>
    — Choď domov s bohom; zostaň mi verný i naďalej. Viem, ťahá ťa ku tvojej krásnej žene a
         k milým deťom, ktoré sa boja o teba. V budúcnosti daj pozor, lebo i dobrým úmyslom vedený
         môžeš hrešiť. Neprestupuj istú hranicu. Zbohom!
   </p>
   <p>
    Horymír kľakol pred kniežaťom a bozkal mu ruku.
   </p>
   <p>
    Zobral svoju družinu a išiel domov.
   </p>
   <p>
    Bol krásny jesenný deň, slnce osvetľovalo ešte vždy zelenajúce sa lúky a pestrolisté
         záhrady a lesy. Potôčky veselo žblnkotali a vtáctvo veselo poletúvalo. Polia sa ozývali
         spevom a výskotom žencov a Horymírovi a jeho sprievodcom sa nikdy nezdal svet taký krásny,
         ako bol vtedy. Tešili sa, aká požehnaná, aká bohatá je ich otčina a aký milý, robotný svet
         ju obýva.
   </p>
   <p>
    Celou cestou im všade veselo privolávali a častovali ich, ako mohli, takže len podvečer
         na druhý deň prišli pred svoj zámok. I tu počuli veselé výkriky a spev detí, hrajúcich sa
         pri potôčku pod hradom.
   </p>
   <p>
    Vladko s Danušou boli medzi nimi. Keď zazreli otca, utekali k nemu a on, skočiac z koňa,
         obidvoch vzal do náručia.
   </p>
   <p>
    Pred hradom ho čakala jeho Svatava, a keď sa mu hodila do náručia a on pozrel do jej
         očí, tu videl v nich taký žiar dôvery a oddanosti, aký ešte nikdy nebol v nich svietil.
   </p>
   <p>
   </p>
  </div>
 </body>
</html>
