<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504551">
       </a>
       Sobrané práce Ondreja Kalinu
      </h2>
     </div>
    </div>
   </div>
   <p>
   </p>
   <p>
    I. a II. zväzok.
   </p>
   <p>
    <sup>
     [
     <a class="footnote" href="#ftn.id2504567" name="id2504567">
      1
     </a>
     ]
    </sup>
   </p>
   <p>
    Vydáva Nakladateľský spolok Tatran v Turčianskom Sv. Martine.
   </p>
   <p>
    Kalinove
    <sup>
     [
     <a class="footnote" href="#ftn.id2504585" name="id2504585">
      2
     </a>
     ]
    </sup>
    práce vyšli napospol ešte dávno pred prevratom. Neboli nikdy krikľavými a ani
         nebudú, lebo ich autor vôbec nie je tým človekom, ktorý by pracoval na tom, aby umele pútal
         pozornosť. Kalina je vzdialený použitia akýchkoľvek silných nervových dráždidiel.
         Neprekračuje kruh dobrých, ba najlepších známych. A vieme všetci: krikľavé, neobyčajné
         udalosti, ktoré by mali prekvapujúce priostrené zakončenie, sú v živote dedinčana i
         malomešťana zriedkavosťou. Cudzie sú mu i všetky štylistické pózy a prekrucovania. Nie je
         podobný tým maliarom, ktorí horúcimi farbami maľujú veľké nič. Kalina sa ponáša na dávnych
         miniaturistov. Na poldlaňovom štítku zo slonovej kosti namaľuje pestrý, živý obrázok, na
         ktorom rozoznáš čiastku dňa, stromy, záhrady a život ľudí. Vidíš čisto, o čo ide, vidíš
         dievča a gavaliera namaľovaných so záľubou a s potešením dopodrobna, a to tým jasnejšie,
         lebo jeho kresba ukáže rozruchy ich duše. Jeho silná stránka je verné, povedal by som
         úprimné, podávanie duševných pohybov svojich osôb. Tieto opisy citov a hútania robia dojem
         prežitosti a frapantnej pravdivosti, a to tým viac, že z rámca každodennosti nebárs
         vychádzajúc, sú to pocity každému známe.
   </p>
   <p>
    Kalina dobre vie, čo, prečo a ako píše.
   </p>
   <p>
    Jeho predmety nie sú nasilu vykonštruované, nervy napínajúce udalosti a jeho životný
         názor je ďaleký wildeovského a shawovského vtipkovania v podobe cynickej životnej múdrosti,
         v ktorej majú záľubu mnohí moderní spisovatelia a ktorá je, povedzme si pravdu, veľmi
         lacná. Kalina je mravný podľa starootcovských príkazov.
   </p>
   <p>
    Všetky jeho kresby majú jednu zvláštnu pikantnosť. Maľuje naturalistické udalosti slohom
         talianskych tre- a quatrocentistických humanistických spisovateľov. Boccaccio, Aeneas Silvius
    <sup>
     [
     <a class="footnote" href="#ftn.id2504662" name="id2504662">
      3
     </a>
     ]
    </sup>
    schádzajú na um, keď cítime jeho starostlivo vypracované vety.
   </p>
   <p>
    Kalinov sloh je povedome taký, aký je. Je to sloh ďaleký od naturalistického opičenia,
         ktoré je také trápne a opovržlivé, keď netrafí klinec na hlavu. Veď málo je protivnejších
         vecí, ako nepodarené napodobňovanie. Preto jeho pospolité osoby hovoria slohom vzdelaného,
         rozmýšľajúceho človeka.
   </p>
   <p>
    Mne je jeho spisovateľská spoločnosť vždy milá a vďačne prečítam jeho práce i opätovne,
         ľutujúc, že ich je tak málo.
   </p>
   <p>
    <span class="emphasis">
     <em>
      Slovenské pohľady 1923
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504567" name="ftn.id2504567">
        1
       </a>
       ]
      </sup>
      Slovenské pohľady 39, 1923, č. 1, s. 63 — 64.
     </p>
    </div>
    <div class="footnote">
     <p>
      <sup>
       [
       <a class="para" href="#id2504585" name="ftn.id2504585">
        2
       </a>
       ]
      </sup>
      <span class="emphasis">
       <em>
        Ondrej Kalina
       </em>
      </span>
      — pseudonym Jána Smetanaya (1867 — 1953),
               prozaika s didaktickými sklonmi, oravského rodáka; študoval na filozofickej fakulte v
               Prahe v tom čase, keď Jégé tam študoval medicínu; v rokoch 1887 — 1892 bol členom
               spolku Detvan.
     </p>
    </div>
    <div class="footnote">
     <p>
      <sup>
       [
       <a class="para" href="#id2504662" name="ftn.id2504662">
        3
       </a>
       ]
      </sup>
      <span class="emphasis">
       <em>
        Aeneas Silvius
       </em>
      </span>
      — syn trójskeho hrdinu Aenea, založil
               kráľovský rod z Alby Longy, z ktorého pochádzali Romulus a Remus.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504713">
       </a>
       Ján Bárta: Rákócziho pochod
      </h2>
     </div>
    </div>
   </div>
   <p>
   </p>
   <p>
    Nakl. Bohuslav Bezděk, Bratislava 1926. Str. 226.
   </p>
   <p>
    <sup>
     [
     <a class="footnote" href="#ftn.id2504730" name="id2504730">
      4
     </a>
     ]
    </sup>
   </p>
   <p>
    Skôr, ako by som sa pustil do čítania, knihu poprezerám obyčajne od začiatku do konca. O
         Jánovi Bártovi som nič nevedel a nie je príjemné stráviť hodiny s úplne neznámym človekom.
         Možno mi kniha sama niečo vyzradí o ňom. A vyzradila dosť hodne.
   </p>
   <p>
    Na poslednom liste jeho Rákócziho pochodu je zoznam Bártových doterajších kníh. Dosiaľ
         vyšli od neho len dve diela: Vítěz, román o panictví, poctený cenou V. Beneše-Třebízskeho,
         a Román hloupého Honzy, poctený cenou Českej Akadémie. Myslel som si, že to bude spisovateľ
         ešte mladý, ale už naslovovzatý. Obrátil som list. Tam som našiel Ozvenu, z ktorej som sa
         dozvedel, že po uplynutí jedného storočia od kuruckých nepokojov zložil česko-nemecký
         kapelník slávny pochod, ktorý rozniesol Rákócziho meno po svete; po uplynutí zasa troch
         štvrtí storočia namaľoval český maliar obraz toho istého mena, a napokon zasa skoro po
         polstoročí napísal spisovateľ český a priateľ Slovenska tento román…
   </p>
   <p>
    Pri ďalšom prehliadaní knihy našiel som na začiatku Předehru a kapitoly, označené na
         spôsob motta hudobnými tempami, čo poukazuje na to, že toto dielo má napodobňovať skutočný
         hudobný „marš“.
   </p>
   <p>
    S pocitom napätia začal som čítať Předehru, v ktorej autor opisuje rodinu a postavu
         púchovského majstra-puškára, podrichtára moravsko-bratskej obce, Václava Veselého, človeka
         v každom ohľade vzorného, manžela, remeselníka ako pánboh prikázal, muža bez bázne a hany.
   </p>
   <p>
    Prvá kapitola vlastného románu má makavý nadpis Maestoso con moto,
    <sup>
     [
     <a class="footnote" href="#ftn.id2522786" name="id2522786">
      5
     </a>
     ]
    </sup>
    čo účinkuje pri ďalšom čítaní trochu komicky, lebo kapitola začína sa slovami:
         „Na šavle! Na šavle!“ a opisuje prepadnutie cisárskych kurucmi. Teda boj. No a boj môže byť
         vedený con moto, ale maestoso? To by vyžadovalo azda priveľkú chladnokrvnosť bojujúcich.
   </p>
   <p>
    Ale trvalo by pridlho, keby som chcel celý román takto po odsekoch preberať. Teraz, keď
         pána autora trochu poznáme, môžeme rozpovedať v krátkosti, že najväčšia čiastka románu je
         naplnená výpismi z dejepisu, z ktorých sa dozvieme, aké pochody porobili a bitky zviedli
         kuruckí generáli, počnúc od zrážky pri Hodoníne až po trenčiansku porážku. Autor opisuje i
         hodovania kurucov, pri ktorých hrávala cigánska banda Barnu Cinku, primášom ktorej bola
         báječná, neslýchane krásna, všetkých mužov podmaňujúca Cinka Panna,
    <sup>
     [
     <a class="footnote" href="#ftn.id2522820" name="id2522820">
      6
     </a>
     ]
    </sup>
    produkujúca sa, pre zvýšenie dojmu, i v kostýme našej spoločnej pramatky Evy.
         Navyše voňala fialkami. Keď bola rozčúlená, voňala fialkami mocnejšie. Bola to zaiste
         vlastnosť, ktorú by naši dnešní fyziológovia a patológovia s obdivom študovali. Pravda, jej
         závistnice hovorili, že nevonia, ale, že „smrdí“ (výraz autorov). Poznajúc rešpekt dnešných
         Cigánov pred umývaním a tým viac ich preddvestoročných predkov, keď i veľké dámy na dvore
         Ľudovíta XIV. nosili košele tak dlho, kým z nich nespadli, by som bol náchylný uznať, že
         Panna voňala, a to fialkami, ale že to musel byť druh fialiek, ktoré — nevoňali. Poslucháči
         požívali produkcie Pannine a s oduševnením tlieskali jej všetci, až na Václava Veselého,
         ktorý pred takými výjavmi odišiel. Vôbec Václav obdivovanú Pannu ignoroval, čo ju podľa
         všeobecne známej románovej psychológie muselo podráždiť. Vieme všetci, že ignorovanie je v
         románoch jedným z najistejších spôsobov získať si lásku ženy vtedy, keď krásavica nechce
         reagovať na nijaké iné dôkazy i najoddanejšej lásky. Pohne ju, keď ju nemáme za nič. Ona
         nám dokáže, že ju musíme milovať, keď to ona chce. Keďže sa tento spôsob osvedčil v
         románoch vždy, tak sa dokázal i v tomto prípade a brat Václav Veselý padne hlúpo a mrzko —
         ako zver. Autor má príležitosť omočiť svoje pero do pornografickej špiny, ktorá nezvyšuje
         cenu jeho diela.
   </p>
   <p>
    Nakoniec máme obšírny opis bitky pri Trenčíne, v ktorej zahynú skoro všetky osoby
         románu, vyjmúc Václava, ktorý bol ranený len na krku, a to práve na mieste, kde ho pohrýzla
         vášnivá Panna. Václav sa však vylieči, lebo ho autor potrebuje, aby odpykal svoje
         previnenie a splodil hodne a hodných detí.
   </p>
   <p>
    Toto je celý románový element Rákócziho pochodu, roztrúsený v drobných dávkach v záplave
         dejepisných udalostí.
   </p>
   <p>
    Pre tú trošku málo zaujímavého milkovania Panny a Václava bolo škoda vypisovať toľké
         strany z dejepisu a rušiť pokoj Rákócziho a jeho druhov.
   </p>
   <p>
    Pritom by román jednako mohol vzbudiť záujem Slovákov, keby boli v ňom opísané slovenské
         postavy, slovenská kultúra, život, zmýšľanie. Ale ani vedúca figúra nie je slovenská.
         Slovák je tam jediný osemnásťročný šuhaj Jožko, ktorý okrem toho, že sa tiež šalie za
         Pannou, nehrá naskrze nijaký zástoj. Prvá postava je Václav Veselý, a on nás naskrze nemôže
         zaujať. Aké stanovisko zaujímali naši predkovia ku kurucom, o tom sa z celého rozprávania
         nedozvieme ani slovo.
   </p>
   <p>
    Autorovi sú kuruci sympatickí. My Slováci nemáme na nich príjemné rozpomienky. Vieme, že
         maďarskí magnáti sa bili len za svoj zveľadok, na náš účet. Slováci z celého boja nemali
         celkom nič, ale slovenské dediny a mestečká trpeli i kurucmi i labancami. A čo sa napokon
         kuruckým odbojom dosiahlo, to, i viac, núkal cisár Jozef I.
    <sup>
     [
     <a class="footnote" href="#ftn.id2522924" name="id2522924">
      7
     </a>
     ]
    </sup>
    bez ďalšieho krviprelievania.
   </p>
   <p>
    Kuruci bojovali proti Habsburgovcom, preto Česi sympatizovali s nimi. Slovákom sú
         Habsburgovci nie natoľko protivní ako Maďari, ktorých útlak bezprostrednejšie cítili a
         ktorí, hoci i nepriatelia Habsburgovcov, im jednako vďačne slúžili za nástroj utlačovania
         nemaďarských národov.
   </p>
   <p>
    Z umeleckého ohľadu sa Rákócziho pochod neveľmi vydaril. Veľká jeho čiastka je výpis z
         dejepisu, miestami robiaci dojem muzeálneho katalógu (rozličné palice rakúskych
         dôstojníkov) a jeho vybájené postavy sú šablónovité, už mnoho ráz opísané, bez črty
         životnosti, ktorá by ich robila zaujímavými. Organického spojenia medzi nimi a opísanými
         historickými udalosťami niet. Cinka Panna, Veselý, Farkaš, Olšavský-Koch sú nám úplne
         ľahostajní, lebo ani v jednom z nich niet citu alebo myšlienky, ktoré by vzbudili v nás
         nejakú ozvenu. Veselý je drevený panák, jazdiaci na svojej moravsko-bratskej mravnej
         povýšenosti, ktorá však nevydrží ani prvé vážnejšie pokušenie. Panna je, nehľadiac na
         muzikálnosť, prázdna dievčina, bez najmenšej povznesenosti ducha alebo úprimného citu lásky
         k Václavovi: zviedla ho zo vzdoru, ale iste nie z lásky.
   </p>
   <p>
    Naturalistické podrobnosti sú v diele, písanom romantickým smerom, nevkusné. Keď vojdeme
         do stajne pozrieť dobytok, nebudeme krčiť nosom nad predmetmi, ktoré tam nájdeme, ale keď
         ich vidíme v izbe, pomyslíme si, že je to svinstvo. V tomto románe je opisovanie, kde aká
         srsť je na Panne, nevkusné, a čo viac, i úplne zbytočné, lebo ju nerobí zaujímavejšou.
         Naopak. Viac ráz opakovaná poznámka, že sklopila oči, keď sa Václav díval na srstie, ktoré
         mala medzi obočím, účinkuje ako naivnosť, práve tak ako jej fialková vôňa, ktorú
         neprestajne prízvukuje.
   </p>
   <p>
    Sú to však chybky, akým sa autor pri troche pozornosti môže vyhnúť. (Ak bude chcieť a ak
         si práve na nich nezakladá.) Verím, že pán Bárta si zaslúžil ceny, ktoré za svoje prvé
         romány dostal, a som presvedčený, že keď sa mu — podľa mojej mienky — i toto dielo
         nevydarilo, ako by sme si to boli my Slováci želali, že príčinou toho nie je nedostatok
         spisovateľských kvalít, ale skôr nevhodne volený námet, lebo pán autor azda sám uzná, že
         pomer moravsko-bratského Veselého a Cigánky Cinky Panny nie je veľmi príhodná udalosť na
         charakterizovanie slovenského života v čase kuruckých nepokojov.
   </p>
   <p>
    <span class="emphasis">
     <em>
      Slovenské pohľady 1926
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504730" name="ftn.id2504730">
        4
       </a>
       ]
      </sup>
      Slovenské pohľady 42, 1926, č. 3, s. 184 — 186; recenzia Rákócziho pochod je
               uverejnená pod značkou J. G.
     </p>
    </div>
    <div class="footnote">
     <p>
      <sup>
       [
       <a class="para" href="#id2522786" name="ftn.id2522786">
        5
       </a>
       ]
      </sup>
      <span class="emphasis">
       <em>
        maestoso con moto
       </em>
      </span>
      — (tal.) vznešene, svižne
     </p>
    </div>
    <div class="footnote">
     <p>
      <sup>
       [
       <a class="para" href="#id2522820" name="ftn.id2522820">
        6
       </a>
       ]
      </sup>
      <span class="emphasis">
       <em>
        Cinka Panna
       </em>
      </span>
      (1711 — 1772), slávna primáška z muzikantskej
               rodiny; s manželom a dvoma bratmi vytvorila hudobnú skupinu, s ktorou vystupovala v
               celom Uhorsku.
     </p>
    </div>
    <div class="footnote">
     <p>
      <sup>
       [
       <a class="para" href="#id2522924" name="ftn.id2522924">
        7
       </a>
       ]
      </sup>
      <span class="emphasis">
       <em>
        Cisár Jozef I. Habsburský
       </em>
      </span>
      (vládol v r. 1678 — 1711),
               obmedzoval moc jezuitov a bol prívržencom finančných reforiem.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523052">
       </a>
       Štefan Žermoski: Predjarie
      </h2>
     </div>
    </div>
   </div>
   <p>
   </p>
   <p>
    Román. Preložil z poľštiny Karol Horanský. Košice. V komisii Slov. bazára. 1925. Str.
         430.
   </p>
   <p>
    <sup>
     [
     <a class="footnote" href="#ftn.id2523069" name="id2523069">
      8
     </a>
     ]
    </sup>
   </p>
   <p>
    V rušných časoch reformácie chceli násilnícki, obmedzení ľudia ubiť myšlienku mečmi a
         vyše sto rokov trvalo, kým sa presvedčili, že myšlienku len myšlienkou možno premôcť.
         Človečenstvo v reformácii žilo veľmi trpkým, ale i bystrým životom, ktorý ho hodne posunul
         napred. Dnes pri mohutnejšom kypení myšlienok, čo ide s pokrokom techniky a vedy, žijeme
         ešte bystrejšie a ešte bolestnejšie. Nerozvážni vladári rozpútali skryté energie utláčaných
         más, ktoré, naučiac sa poznať svoju silu, hneď v prvom vzrušení zmietli utlačovateľov s ich
         vodcami a pomáhačmi, neuznávajúcimi práva národov. Preporodenie ľudstva, jeho zriadenie sa
         do nových, spravodlivejších útvarov nejde pre prílišnú zverskosť ľudskej povahy bez ťažkých
         bojov, a z týchto nám Žeromski vo svojom románe predstavuje, zlúčené so životom Cézara
         Baryku, niekoľko obrazov.
   </p>
   <p>
    *
   </p>
   <p>
    Keď Žeromského posudzujeme len podľa tohto jeho románu, tak nachádzame, že je to
         spisovateľ, poznajúci dobre život bohatých veľkostatkárov; nie sú mu cudzie ani rozličné
         socialistické náuky a motívy, hýbajúce robotníctvom. Videl čosi zďaleka i z biedy roľníctva
         a varšavských Židov. Je realistom náhľadu pesimistického s hodným prídavkom horkej satiry a
         irónie. Možno riecť, že voči svojim postavám zaujíma stanovisko chladného opovrhnutia;
         cítiť, že každú viac-menej odsudzuje. Je dobrým pozorovateľom zovňajškov života, najmä jeho
         posúdeniahodných čŕt. Ale do hĺbky nejde a psychoanalýzy sa stráni. Ironizuje i človeka
         statočne sa usilujúceho o pozdvihnutie svojej otčiny. Jeho kniha nás utláča beznádejným
         skepticizmom. Jeho hrdina Cézar, tak ako i skoro všetky ostatné jeho postavy, pohybuje sa
         na ceste života, poháňaný pomermi a z nich vyplývajúcimi pudmi a nejasnými pochopmi
         podvedomia. Sotva ak jedného z nich vedie rozumná rozvaha. /…/
   </p>
   <p>
    Žeromski použije každú príležitosť, aby ukázal i pri dobrých ľuďoch slabosti, nad
         ktorými sa nemilosrdne uškŕňa. Ani jedna z jeho postáv nás nedojíma, ani tá
         najpatetickejšie dobrá: Cézarova matka nie, lebo jej nedá ani jednu črtu, ktorá by udrela
         dojemnejšie na strunu citu. Jadviga bola dobrou ženou a dobrou materou, trápila sa,
         obetovala sa, hoci chorá, vláčila na každé pohodlie zvyknutá dáma ťarchy pre syna — a dosť.
         Nespomenie jedinú podrobnosť, ktorá by nám ju priblížila a označila ako zvláštnu, nám
         lepšie známu osobu v tej ohromnej hromade trpiteliek, ktoré strádali len tak ako ona.
   </p>
   <p>
    Veľkými črtami maľuje vraždy v Baku a ako jediný detail opisuje mŕtvolu krásnej Arménky,
         ktorú Cézar s inými mŕtvolami odváža na pohrebisko. Ale tá krásna, mladá mŕtvola, ktorej
         „jazyk sa zdá ešte pohybovať v zúfalom kriku“, nevzbudí v nás ten súcit, ktorý by vzbudil
         jediný posunok živej devy pri zhliadnutí vrahov rútiacich sa do izby. I najzohavenejšia
         mŕtvola už netrpí; vzbudzuje v nás pri istom zhrození i pocit uspokojenia, že je už
         vyslobodená zo všetkých bied. PAX stojí na katakombových hroboch mnohých martýrov. Za
         povstania Nana Sahiba v Luknowe, myslím do dvorany jedného paláca pred ich vyvraždením
         zatvorené anglické panie a dievčatá vo svojom šialenom strachu stužkami a šatôčkami
         pozväzovali kľučky dvier, aby zamedzili prístup katom. Kto by mohol pomyslieť na toto
         beznádejné počínanie bezbranných, nevinných žien bez hlbokého dojatia. /…/
   </p>
   <p>
    Žeromského opis nás nevzruší väčšmi ako novinárska zvesť.
   </p>
   <p>
    Pri opisovaní lásky, ktorej je v románe pomerne hodne, sa spisovateľ tiež obmedzuje na
         vonkajšie posunky, nepodávajúc črty pohnutia duše. Pravda, v jednej poznámke ľutuje, že pre
         prudériu čitateľstva nemôže tak opísať ľúbostný zápal Laury a Cézara, ako to urobil Ariosto
         v Orlandovi Furiosovi o láske Alciny a Rugiera.
   </p>
   <p>
    Prekvapuje ma tento význačnejší zmysel pre erotiku pri takom pesimistickom skeptikovi,
         akým je Žeromski, ktorému je všetko ľudské počínanie opovrhnutia hodné; jedine Kupido by
         bol darcom rozkoší, ktoré nie sú prázdnym preludom?
   </p>
   <p>
    Spisovateľovi, akým je Žeromski, vyčítam i spôsob otrávenia Karolíny. Dievča umrelo na
         otravu strychnínom, ktorý podľa udania autora, nevedno, či samochtiac užilo, či jej bol
         podaný sokyňou Wandou v pohári ovocnej šťavy. Strychnín je taký báječne horký jed, že i
         najmalichernejšie, na otrávenie naskrze nepostačujúce zrnko z neho urobí každú tekutinu
         takou horkou, že by ju ani jeden človek nevypil, ak sa len nechce schválne otráviť. Je
         neuveriteľné, že by Karolína vypila ovocnú šťavu horkú ako blen, keď si ju nenamiešala
         sama, čo však podľa ostatných okolností neurobila.
   </p>
   <p>
    Hlavná osoba románu, Cézar (Čaruš), je prostý pobehaj, nemajúci svoju vôľu a rozvahu. Ak
         kde možno hovoriť o determinizme, tak je to možné pri tomto Cézarovi Barykovi, ktorého celý
         osud je určený len pomermi, akoby bol loďkou, hádzanou vlnami, bez kormidla a vesla. Niet v
         ňom ani potuchy slobodnej vôle, rozhodnutia podľa svojej hlavy. Sám nevie, čo chce, ženú ho
         okolnosťami vzbudené náruživosti a pudy vždy inou cestou, než akou sa zabral ísť. Z Baku
         ušiel ako komunista a v Poľsku bojuje proti boľševikom. Na veľkostatku Hypolita zasa i pri
         komunistických zásadách vďačne žije po veľkopansky a miluje radom /…/ krásne ženy bez
         výčitiek svedomia. Na komunistickej schôdzke sa so súdruhmi rozvadí a hneď potom pre
         rozopru s milenkou hodí sa na čelo komunistických robotníkov a napadne vojsko. Vidíme, čo
         robí, ale vnútorná práca jeho duše nám zostane zahalená, a preto nás i jeho osud nechá
         chladnými.
   </p>
   <p>
    Autor nám ukazuje vtedajšie rozhárané spoločenstvo. Nakreslí s úsmevom skeptika i
         postavu vysokého úradníka, študujúceho spôsoby náprav. Ale všetky jeho figúry, hoci
         kreslené istými črtami a živo, nemajú v sebe ani zbla nejakej myšlienky, sľubujúcej podľa
         poňatia autora čo i len možnosť nápravy. A jednako musí byť v Poľsku veľká trieda ľudí,
         vážnych, hlboko rozmýšľajúcich, ktorým osud otčiny leží na srdci, o ktorých by bolo možno
         písať i s vážnejším ocenením ich práce. Týchto autor nevzal do svojho rámca, lebo by mu
         kazili jeho chmúrny, beznádejný obraz.
   </p>
   <p>
    Nie je možné posúdiť z jedného diela celé oeuvre spisovateľovo. Ale zdá sa, že Žeromski
         vôbec radšej kreslí veľké rozlohy, ďaleké perspektívy, na ktorých sa detaily len hrubšie
         vykresľujú, alebo účinkujú len charakteristickými farebnými škvrnami. Účinkuje viac na um
         ako na cit. A uznám, jeho dielo budí v čitateľovi mnoho úzkostlivých myšlienok a pohne i
         jeho svedomím. Už tým, že ukazuje biedy, bojuje za ich odstránenie, a tak stojí, bez
         otázky, na pevnom mravnom stanovisku. Ale i z umeleckého ohľadu je veľkou chybou v tomto
         románe, že sú v ňom namaľované obrazy myšlienkove nie dostatočne viazané, sú to disjecta membra,
    <sup>
     [
     <a class="footnote" href="#ftn.id2507266" name="id2507266">
      9
     </a>
     ]
    </sup>
    držané pohromade len ako-tak životným osudom Cézarovým. Ako kresba
         spoločenských pomerov vyznejú naprázdno. Akým nič neznamenajúcim človekom je Čaruš, tak v
         ničom nevyznie i myšlienkove celý opis poľských nezrovnalostí.
   </p>
   <p>
    I pesimistické zakončenie, zodpovedajúce náhľadom Žeromského, by bolo z umeleckého
         stanoviska výhodnejšie, než nijaké. Lebo úpadok, možno i Cézarova smrť, pri tých veľkých
         obrazoch nepadá vôbec na váhu. Odkladáme knihu s prázdnou dušou, cítiac sa oklamanými.
         Končím s tým, že odsudzujem i pesimizmus i skepticizmus autorov. Nemá pravdu, keď drží stav
         spoločenstva za beznádejný. Naopak. Už boj o nápravu je pokrok. Omnoho horšia bola tupá
         bieda nedvižných más. Budúcnosť človečenstva nie je beznádejná. I myšlienkove sa zjavujú
         nové zore a pomaly sa sprosťujeme chmúrneho materializmu, začínajúc zasa uznávať, že svet
         je nielen mŕtva hmota, opanovaná nepovedomými silami.
   </p>
   <p>
    Dnes niet rozvážnejšieho človeka, ktorý by nebol presvedčený, že štát a spoločenstvo
         nemôže a nesmie trpieť, aby i jeho najbiednejší člen nevedel, kde skloní hlavu na noc a čím
         uživí nasledujúci deň seba a svoju rodinu. Prestávajú časy, v ktorých nás učili, že musia
         byť i ľudia, určení celý život trpieť biedu a nedostatok. Nesmieme trpieť biedu! Už i preto
         nie, lebo máme možnosť ju zamedziť. Treba na to len výchovu. Ľudstvo musí už raz zobliecť
         vlčiu kožu zverskosti, aby poznalo, že má i dušu, ktorej najhlavnejšou zložkou je láska a
         milosrdenstvo. Tisíce rokov sme sa vraždili a trpeli pritom biedu a nedostatok. Lup vojny a
         revolúcie pomohol jednotlivcom, ale nikdy celku a nikdy nie práve najbiednejším. Musíme už
         raz vstúpiť na opačnú cestu, aby sme ušli tým prekliatym apokalyptickým jazdcom!
   </p>
   <p>
    Verím, že už nastávajú proroci, ktorí presvedčia človečenstvo, že nie v zášti je jeho
         spasenie, ale v bratstve, a verím, že ľudia prídu k poznaniu, že nie ubíjanie ich dovedie
         na rajské polia, ale porozumenie a láska.
   </p>
   <p>
    <span class="emphasis">
     <em>
      Slovenské pohľady 1926
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523069" name="ftn.id2523069">
        8
       </a>
       ]
      </sup>
      Slovenské pohľady 42, 1926, č. 4, s. 249 — 252; recenzia je uverejnená pod značkou
               J. G.
     </p>
    </div>
    <div class="footnote">
     <p>
      <sup>
       [
       <a class="para" href="#id2507266" name="ftn.id2507266">
        9
       </a>
       ]
      </sup>
      <span class="emphasis">
       <em>
        disjekta membra
       </em>
      </span>
      — (z lat.) rozpojené údy.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507374">
       </a>
       J. H. Rosny Jeune: La désirée
      </h2>
     </div>
    </div>
   </div>
   <p>
   </p>
   <p>
    (Vytúžená) Vydavateľstvo La Nouvelle Critique, Paris 1926. Str. 251.
   </p>
   <p>
    <sup>
     [
     <a class="footnote" href="#ftn.id2507392" name="id2507392">
      10
     </a>
     ]
    </sup>
   </p>
   <p>
    Francúzsky román o Slovákoch, a to román z pera dobrého francúzskeho spisovateľa. Rosnyovci
    <sup>
     [
     <a class="footnote" href="#ftn.id2507407" name="id2507407">
      11
     </a>
     ]
    </sup>
    sú dvaja (Justin a Henry, vlastným menom Boëx) a svoje romány zo života
         sociálneho, ľudového i prehistorického písavajú zväčša spoločne. Najvyššie hodnotia sa ich
         prehistorické romány Vamireh, Le Félin géant a La Guerre du feu. Tento slovenský román
         napísal Justin (mladší) sám.
   </p>
   <p>
    Známy je spisovateľov výrok, že veda je preň náruživosťou poetickou. Pri čítaní tohoto
         diela príde človeku ozaj na um, ako málo vedy stačí, pri smelšom používaní poetickej
         licencie, aby sa napísal román o Čechoch a Slovákoch.
   </p>
   <p>
    Obsah románu je tento:
   </p>
   <p>
    Matka českého národovca grófa Jána Milovica pochádza z nesmierne bohatej slovenskej
         zemianskej rodiny, do ktorej patrí i biskup Plyha a kardinál Sýkora. Plyha je a bol vždy
         presvedčeným Slovákom a Sýkora prívržencom dvora. Mladý gróf mal v Prahe pomer s Maňou,
         chudobným slovenským dievčaťom, v dnešných románoch mimoriadne cnostným a nadto krásnym a
         veľmi inteligentným. Pomer je idylický. Okrem niekoľkých celkom nevinných bozkov nič
         nepadlo pri ich večerných potulkách. Lenže Ján urobil veľkú chybu, že sa dievčaťu
         predstavil ako malý úradníček, ktorý by bol v dosahu malej rúčky Maninej. Keď sa dozvedela,
         akým je veľkým pánom, utekala pred ním do Brna, Vajnor a odtiaľ do Ždiaru k biskupovi
         Plyhovi. Manina matka bola gazdinou (nesmierne bohatého!) Plynu, keď bol za Maďarov len
         važeckým farárikom, a preto hľadala útulok pri ňom pred prenasledujúcim ju grófom, ktorý
         prišiel za ňou na aute i do Ždiaru, kde bola jeho plachá holubica. Biskup Plyha je
         znamenitý, vysokovzdelaný človek, ktorý svojím filozofovaním dosť ľahko otrasie — ako sa
         zdá — Jánovým pozitivistickým svetonázorom a ako šarmantný ujec nemá nič proti tomu, keď si
         vezme Maňu za ženu, a požehná ich zväzok na balkóne jedného detvianskeho domu, keď sa
         popodeň valí na Božie telo procesiou pestro vyobliekaný, spievajúci slovenský ľud pod
         zástavami.
   </p>
   <p>
    U Plyhu je na návšteve i zvolenský župan Vladimír Zoch (namiesto Zvolen má Stolen), pán
         ešte mladý, veľmi príčinlivý, evanjelik, pochádzajúci z pospolitého rodu a majúci krásnu
         kariéru pred sebou. Aj župan chcel Maňu za ženu, ale keď prišiel jej pravý milenec, odišiel
         s košíkom, ktoré nešťastie, tak sa zdá, preniesol s gentlemanskou flegmou, lebo spisovateľ
         ani slovom nespomína, že by bol veľmi želel za ňou.
   </p>
   <p>
    Prenasledovanie Mane by bolo poskytlo príležitosť opísať trochu Slovensko; lenže pán
         Rosny akiste videl z neho len primitívne hradské kroje, výšivky, modranskú keramiku a bosé
         nevesty a dievčatá na jednom mieste spomína, že malé dievčatá pri ceste niekedy, jetaient
         leurs jupes sur leur tete, en se découvrant tout a coup au passage de Jan
    <sup>
     [
     <a class="footnote" href="#ftn.id2504901" name="id2504901">
      12
     </a>
     ]
    </sup>
    a že sa Maňa za mladi akiste tiež tak nevinne bavievala. V Prahe bol
         pravdepodobne dlhší čas, lebo opisuje mesto, ako i kravály, ktoré tam vyčíňali nemeckí
         burši, dosť obšírne, dajúc v nich účasť i Jánovi, a to na českej strane.
   </p>
   <p>
    Vo všeobecnosti sú Rosnyho opisy veľmi povrchné, kresba charakterov schematická a sám
         dej účinkuje rozhodne skorej komicky ako vážne, keďže Maňa ubehne vždy pred Jánom, len čo
         ho zazrie alebo počuje jeho hlas. Ja myslím, že slovenské dievčatá nie sú také divé, že by
         sa báli českých grófov, s ktorými sa už bozkávali a ktorí si ich chcú vziať za ženy.
   </p>
   <p>
    Netreba hovoriť, že nesmierne bohatá slovenská zemianska rodina je len výplodom fantázie
         spisovateľovej. Notabene, aby Jánovi v ženbe nebránili aristokratická mať a teta, musia obe
         umrieť.
   </p>
   <p>
    Pri všetkých defektoch, ktoré slovenský čitateľ zbadá na prvý pohľad, musíme byť vďační
         spisovateľovi, že nás hľadí čím sympatickejšie predstaviť Francúzom i že nás potľapká po
         pleci ako národ „nadaný a hrdý“.
   </p>
   <p>
    <span class="emphasis">
     <em>
      Slovenské pohľady 1926
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507392" name="ftn.id2507392">
        10
       </a>
       ]
      </sup>
      Slovenské pohľady 42, 1926, č. 10, s. 636 — 637.
     </p>
    </div>
    <div class="footnote">
     <p>
      <sup>
       [
       <a class="para" href="#id2507407" name="ftn.id2507407">
        11
       </a>
       ]
      </sup>
      <span class="emphasis">
       <em>
        Justin Rosny, Henri Rosny
       </em>
      </span>
      — lit. pseudonymy bratov Josepha
               Henriho Boëxa (1856 — 1940) a Séraphina Justína Boëxa (1859 — 1948), francúzskych
               autorov belgického pôvodu, ktorí dosiahli veľkú popularitu svojimi naturalistickými,
               psychologickými, dobrodružnými a sentimentálnymi románmi z rozličných prostredí a
               čias.
     </p>
    </div>
    <div class="footnote">
     <p>
      <sup>
       [
       <a class="para" href="#id2504901" name="ftn.id2504901">
        12
       </a>
       ]
      </sup>
      <span class="emphasis">
       <em>
        jetaient leurs jupes sur leur tete, en se découvrant tout a coup au
                  passage de Jan
       </em>
      </span>
      — (fr.) vyhadzovali si sukne na hlavy, odkrývajúc sa
               zrazu, keď okolo išiel Jan.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504975">
       </a>
       MUDr. Albert Škarvan: Zápisky vojenského lekára
      </h2>
     </div>
    </div>
   </div>
   <p>
   </p>
   <p>
    Vydalo Aventinum v Prahe. 1920. Str. 119.
   </p>
   <p>
    <sup>
     [
     <a class="footnote" href="#ftn.id2504991" name="id2504991">
      13
     </a>
     ]
    </sup>
   </p>
   <p>
    Koncom osemdesiatych rokov prišiel do Prahy na českú medicínsku fakultu šumný, štíhly
         mladík dievčenskej tváre, ktorý si svojím veselým, milým spôsobom chytro získal sympatie
         slovenských kolegov. Bol to Albert Škarvan, narodený v Tvrdošíne. Detský vek prežil v
         Hybiach, kde jeho matka mala skliepok, výťažok ktorého jej umožnil vychovať svoje deti, hoc
         i skromne, ale dobre. Albert bol šuhaj vtipný, rád sa zasmial a chytro pobadal smiešne
         stránky ľudí, ktoré vedel i dosť ostro bodnúť, ale nevyznačoval sa ani zvláštnou
         usilovnosťou, ani väčšou sčítanosťou. Naopak. Mohlo sa povedať, že jeho duša bola ešte
         tabulou rasou, na ktorej sa len slabo mihali tône figúr niekoľkých maďarských, na gymnáziu
         prečítaných románov. Na literárnych a politických hádkach nemával účasť. Radšej si robil
         posmešky z prihorkokrvných alebo prestreľujúcich dišputantov. Rád mal hudbu, spev a často
         si i doma spieval príjemným hlasom slovenské a maďarské pesničky.
   </p>
   <p>
    Vďačne býval na rozličných, i rozpustilejších zábavkách, a keď gáža nestačila na všetky
         výdavky, často sa prihodilo, že sa posledné dni mesiaca ťažko míňali človeku, zvyklému na
         hostinské a kaviarenské vyrazenia. V takýto čas, keď je duša bezgrošového študenta smutná,
         začal Albert hĺbať, ako je to len zle na svete zariadené, že jedni majú všetkého zbytkom,
         druhým chýba i najpotrebnejšie; jedni rozkazujú i s prestupovaním zákona a iných nechráni
         zákon ani v ich najsvätejších právach. Keďže sa podobnými myšlienkami dosiaľ nezaoberal, o
         nich knihy nečítal, pokladal tieto porovnania za zvláštne svoje vynálezy a dával na ne takú
         váhu, akú dávajú ľudia, pobadavší po prvý raz veci, ktoré skúsenejší pokladajú za dávno
         zovšednený a ich vôbec nevyrušujúci úkaz. Takíto ľudia sa stávajú podľa náruživosti alebo
         netrpezlivej nevraživosti svojej povahy anarchistami, komunistami, socialistami, alebo, keď
         sú trpiacejších a k mysticizmu náchylnejších duševných sklonov, hľadajú ich rozuzlenie a
         ich nápravu v bohu a vo vierach. Škarvanovej neagresívnej povahe zodpovedalo uspokojenie v
         bohu, a keď dostal do rúk diela práve v tie časy po celej Európe populárneho Tolstého,
         zakotvilo sa v ňom pevné presvedčenie, že nezrovnalosti, ničiace pokojný život
         človečenstva, možno premôcť jedine len oddaním sa bohu a najprísnejším sledovaním zákonov
         kresťanskej viery. Sám od seba na iné rozlúštenie neprišiel a z kníh sa iné nedočítal, lebo
         vtedy žil a mrel len za Tolstého. Pozdejšie čítal aj iné diela. Ale podľa ideí,
         obsiahnutých v jeho zápiskoch, pochybujem, že by to boli bývali knihy iného smeru, ako
         také, ktoré zodpovedali jeho vtedajšiemu cíteniu a už v ňom nahromadeným myšlienkam, a tie
         boli vtedy úplne v krážoch tolstojovského, nad každú možnosť ľudskej výkonnosti
         premršteného kresťanstva. Potrebným sa mu zdalo čím najhlbšie pokorenie, úplné zrieknutie
         sa svojho „ja“ v záujme všeľudstva. Myslel, že trpením a vyhladením každého egoizmu možno
         premôcť surovosť, zbabelosť a sebalásku. Videl a cítil sám na sebe bolestne, že ľudia
         vďačne pášu pre dosiahnutie pohodlnejšieho a bujnejšieho života i najväčšie ukrutnosti aj
         vtedy, keď sú presvedčení, že sa dopúšťajú neprávosti, a jednako si predstavoval, že je
         možné ľudí napraviť príkladom sebaobetovania. Spôsob žitia ohromnej väčšiny ľudstva podľa
         platných zákonov, pri štátnom zriadení, sa mu zdal nemravný a v mnohom ohľade ohavný, a bol
         by najradšej zrušil všetky zákony a miesto štátov zaviedol anarchiu s úplnou slobodou.
         Nepočítal s tým, že žitie v spoločenstve je úplne nemožnou vecou bez akýchsi smerníc a že
         keď musia byť predpisy, musia byť i poverenci, dozerajúci na ich dodržiavanie; nepočítal
         ani s tým, že ľudia sú slabí a že nikdy v nijakom spoločenstve nedodržiavali a
         nedodržiavajú zákony tak, aby sa kryli ideálom. Zaiste je našou povinnosťou snažiť sa, aby
         boli chybné zákony a ustanovizne nahradené dobrými, a on podľa svojho chápania chcel urobiť
         v tomto ohľade svoju povinnosť a vypovedal poslušnosť vrchnosti, ktorú pokladal za
         škodlivú, zabudnúc pritom, že jeden z najhlavnejších predpisov jeho učiteľa bol: neprotiviť
         sa zlému.
   </p>
   <p>
    Ľudia bojujú za nápravy svojich pomerov; to je i našou povinnosťou. V tomto boji je
         zaiste najprimeranejší ten spôsob, ktorý s čím najmenším poškodením svojich blížnych vykoná
         najväčší obrat k dobrému. Myslím, že Škarvanovo pokračovanie nebolo naskrze cieľuprimerané.
         Nedosiahol ním nič iné, ako že trýznil seba a svojich najmilších a najbližších, zanedbajúc
         kvôli uspokojeniu svojej duše povinnosti, ktoré mal voči najlepšej matke, snúbenici a
         svojej rodine. Navyše ho opustila na dôsledné vykonanie svojej obete i sila, lebo pred
         novým vstupom do služby vojenskej ušiel do Ruska.
   </p>
   <p>
    Bol to rozhodne čin, isté podivenie — viac ako obdiv — vzbudzujúci. Bezvládny človiečik,
         so skromnou duševnou výzbrojou, postaví sa do cesty Molochovi militarizmu, ktorý mal silu
         vohnať do najnevoľnejšieho otroctva, na roky konca nemajúce, milióny a milióny
         najvyberanejších chlapov celej Európy, donútiac ich obetovať zdravie a život proti
         presvedčeniu. A tomu sa vzoprel Škarvan. Je to taký ohromný donkichotizmus, že v tú chvíľu
         celá Európa hodila naň okom. Pravda, hodila len okom a išla ďalej. Či Škarvana nehnala k
         nemu i ctibažnosť, bolo by mojím zdaním ťažko odtajiť.
   </p>
   <p>
    Ale keď sa z ideového ohľadu i nemôžem oduševniť za jeho skutok, tak o Škarvanovej
         povahe, posudzujúc ju na základe jeho zápiskov, nemožno hovoriť bez dojatia. Jednako
         obetoval svojej myšlienke svoju slobodu, svoju existenciu, skoro svoj život a žiaľ
         najbližšej rodiny, ktorý mu iste spôsobil hodne duševnej bolesti. Opis jeho vypovedania
         poslušnosti, jeho súdenia a žalárovania robí dojem uchvacujúcej úprimnosti. Škarvan
         preukazuje toľko koncentrovanej energie na znášanie útrap bez reptania proti bohu, že je to
         nemožné čítať bez obdivu. Opisy žalárov účinkujú bezprostrednosťou, akou môže rozprávať len
         človek, ktorý opisovanie zažil sám, a to bolestne.
   </p>
   <p>
    Ale pri všetkom prízvukovanom kresťanskom asketizme a pri všetkom oddaní sa do vôle
         božej sú v knihe momenty, dokazujúce, že mu kresťanský duch milosrdenstva a lásky neprešiel
         do krvi. Často hromží na svojich žalárnikov a sudcov, nehľadiac pochopiť aj ich duševné
         rozpoloženie. Zabúda, že sú to len za služobné výkony nezodpovedné čiastky stroja. Kristus
         prihojil Malchusovi ucho, ktoré apoštol odťal. Pre ten kúsok každodenného chleba musíme
         všetci obetovať svoju slobodu a často i svoje presvedčenie. Je otázka, či by spoločenstvo
         vôbec mohlo obstáť, keby sme sa sprotivili donášať svojmu spolužitiu túto obeť. Súdiac len
         na základe zápiskov, myslím, že je ťažko oslobodiť ho celkom i od puritánom vyčítanej
         samospravodlivosti, totižto že hrešil trochu i on ako farizej, tešiaci sa, že nie je takým
         hriešnikom, ako bol colník. Lekársku vedu a povolanie veľmi nemilosrdne odsudzuje,
         označujúc lekárov za kaukliarov. (Nádejam sa, že by tento posudok okrem Bernarda Shawa a
         jeho prívržencov málokto podpísal.) Vôbec hľadí na všetky povolania (okrem trestancov) so
         značným opovrhnutím, zabúdajúc celkom na to, že tout comprendre, c’est tout pardonner,
    <sup>
     [
     <a class="footnote" href="#ftn.id2505225" name="id2505225">
      14
     </a>
     ]
    </sup>
    čo by bolo možno žiadať od človeka pravým kresťanským duchom nadchnutého.
   </p>
   <p>
    Taký moment je i to, že preto, aby dostal noviny, píšúce o jeho skutku vypovedania
         poslušnosti, naviedol dobrého kľúčiara, aby mu ich doniesol z pošty, nepočítajúc s tým,
         akému nebezpečenstvu vystavuje tým nielen seba, ale i toho neboráka, ktorého nemilosrdne
         zavreli preto, aby sa Škarvan prípadne mohol kochať na rozruchu, ktorý spôsobil. Môžeme
         hľadieť na toto pokračovanie z hocijakého stanoviska, ťažko bude odtajiť, že nebola jeho
         pohnútkou, aspoň čiastočne, i márnivosť.
   </p>
   <p>
    Kniha je i s týmito pokleskami dokumentom charakteru, keď i nie dokonalého, ale i pri
         svojej slabosti jednako šľachetného a cenného. Škarvan chcel napomáhať spaseniu ľudstva a
         doniesol svojmu presvedčeniu veľkú obeť. Pravda, doniesli svojmu presvedčeniu obete i iní,
         a väčšie. Bolo takých mužov i na Slovensku viac, ktorí, bojujúc nie za chiméry, ale za
         statočné právo svojho národa, trávili dlhé, utrápené chvíle v žalároch. Ale títo neurobili
         taký rozruch, ktorý spôsobil skutok Škarvanov. Boli to mužovia, ktorí vedeli, čo robili, a
         čo mali urobiť, to i urobili bez akéhokoľvek sentimentálneho romantizmu, len v povedomí
         tvrdej povinnosti. A ich práca ani nepozostávala len z jedného chvíľkového výbuchu, ale bol
         to neprestajný boj cez celý život, strávený skutočne v apoštolskej chudobe.
   </p>
   <p>
    Vôbec Škarvan vychádzal pri svojom heroickom skutku len zo seba: postavil sa na odpor,
         lebo nemohol zrovnať so svojím svedomím, aby slúžil ustanovizni, ktorej oprávnenosť
         neuznával, pritom však nevidel a necítil nekonečný rad krívd, páchaných na jeho národe,
         ktorého len jednou, a nie ani najväčšou, ranou bolo, že musel nevoľníčiť v cudzích
         vojenských službách. Jeho svedomie sa neozvalo, keď nesmel hovoriť materčinou a keď jeho
         samého a jeho slovenských bratov pripravovali o právo národného bytia. Keď bol v tom
         duševnom nastrojení doniesť obeť svojmu presvedčeniu, mal ju doniesť za svoj národ, ktorý
         mu mal byť bližší ako všesvetová pliaga militarizmu, a keď by bol trpel za mnohých mu
         najbližších, a nielen za svoje osobné presvedčenie, nebola by sláva jeho činu vyrazila ako
         raketa do výšavy, v ktorej prskla, praskla a zhasla bez stopy.
   </p>
   <p>
    Pravda, pán Fr. X. Šalda by ho nebol oslavoval ako plnokrvného a jediného slovenského
         Európana, ktorého „jeho slovenské okolí nedovedlo oceniť“, lebo „přečníval je příliš“, ale
         vo vďačnom národe by sa boli našli veľmi mnohí, ktorí by boli vedeli uctiť jeho prácu a
         obeť.
   </p>
   <p>
    Napokon poznamenávam, že čím najrozhodnejšie odmietam túto poznámku pána Fr. X. Šaldu v
         In memoriam Alberta Škarvana: „A nikdo snad nepocítil prostou pravdu, že v ňem zemřel první
         Slovák, který se dopial úrovně současné myšlenky evropské, který myslil a žil velikou ideou
         lidského bratrství v duchu nejčistšího křesťanství a nejčistšího evropského mezinárodníctví
         v době, kdy jeho vlastní krajané se dusili v různých lokálních obmezenostech“.
   </p>
   <p>
    Boj o život slovenského národa nebol „lokálnou obmedzenosťou“ a mužovia, ktorí ho bili,
         neboli len preto prostí pochopu čistého „evropského mezinárodníctví“, lebo sa nechceli dať
         vyničiť maďarizmu.
   </p>
   <p>
    Keby Vajanský, Mudroň, Hviezdoslav, Škultéty atď, atď., vôbec mužovia, zaoberajúci sa
         týmito „lokálnymi obmezenostěmi“, boli namiesto toho, ako Škarvan, blúznili o „nejčistším
         křesťanství“ a „nejčistším mezinárodníctví“, mohli by sme vláčiť i dnes maďarské jarmo,
         lebo by sa v príhodnú chvíľu sotva bol našiel Slovák, ktorý by sa bol postavil za zlúčenie
         Slovákov s Čechmi.
   </p>
   <p>
    <span class="emphasis">
     <em>
      Slovenské pohľady 1926
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504991" name="ftn.id2504991">
        13
       </a>
       ]
      </sup>
      Slovenské pohľady 42, 1926, č. 6 — 8, s. 568 — 571; zb. Jégé v kritike a
               spomienkach. Bratislava 1959, s. 604 — 608.
     </p>
    </div>
    <div class="footnote">
     <p>
      <sup>
       [
       <a class="para" href="#id2505225" name="ftn.id2505225">
        14
       </a>
       ]
      </sup>
      <span class="emphasis">
       <em>
        tout comprendre, c’est tout pardonner
       </em>
      </span>
      — (fr.) všetko pochopiť
               znamená všetko odpustiť.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505387">
       </a>
       Myrta: Zázračný deň
      </h2>
     </div>
    </div>
   </div>
   <p>
   </p>
   <p>
    Nákladom vlastným. Str. 156.
   </p>
   <p>
    <sup>
     [
     <a class="footnote" href="#ftn.id2505403" name="id2505403">
      15
     </a>
     ]
    </sup>
   </p>
   <p>
    Pre jeho charakterizačnosť podám dej románu trocha obšírnejšie. Milo Jaslovský,
         dvadsaťdvaročný nadporučík v poprevratovom vojsku, bol zadelený do Bratislavy a našiel si
         byt u barónky Žilinskej, vdovy po „dragonierskom“ kapitánovi. Už pri prvej návšteve sa
         neviniatko Milo tak zvidel vdovičke, že mu celú svoju históriu vyrozprávala. Ako neskazené
         dedinské dievča sa vydala za Žilinského, ktorý si ju vzal pre peniaze. Peniaze napochytre
         premárnil a umrel, nechajúc ju s dcérou Aničkou, zamestnanou teraz v jednej banke. Žilinská
         vychováva dcéru bohabojne a mravne, ale čože, keď to nešťastné mesto kazí, čo ona i s
         tetkou Matildou prácne a svedomite buduje. Anička by veru len barónku chcela hrať, zriadiť
         si nóbl byt s „perzianerovými“ kobercami, keby len tých peňazí bolo. Milo učí Aničku
         slovenský pravopis pomocou „czambelky“,
    <sup>
     [
     <a class="footnote" href="#ftn.id2505446" name="id2505446">
      16
     </a>
     ]
    </sup>
    a ako je to už zvykom v takýchto prípadoch, zamiluje sa do nej, a Anička
         predbežne tiež do neho, kým si nenájde niečo lepšie, čo sa jej i dosť skoro podarí, keď
         povie priateľke tak, aby to kapitán Kaluža počul, že je krásny chlap. Myrta hovorí o ňom,
         že je poriadny, statočný človek, pritom však, hoci je i ženatý, zamiluje sa do Aničky a
         urobí ju svojou milenkou. Milo musí ísť bojovať a na čele svojho vojska naháňa nepriateľa
         od Nových Zámkov ku Komárnu, odtiaľ k Vacovu a zasa do Novohradu, pričom, ako svedomitý
         vrchný komandant, sám ide s kamarátom špehovať nepriateľské pohyby. Maďari ho chytia, ale
         on im junácky ujde. Po vojne, sťa Cincinatus,
    <sup>
     [
     <a class="footnote" href="#ftn.id2505489" name="id2505489">
      17
     </a>
     ]
    </sup>
    odloží šabľu a vezme do ruky pero, a skončiac kurz, stane sa notárom. Kým sa
         Milo takto vynasnažuje, Anička si s Kalužom veselo žije. Lenže pánboh na takéto neplechy
         nemôže hľadieť, a preto Kaluža ochorie na suchotiny, a Anička, chcejúc mu umožniť liečenie
         v sanatóriu, pýta od Mila šesťtisíc korún, že vraj na zariadenie bytu. Milo, našťastie,
         nemal toľko peňazí „pri ruke“, a tak jej ich neposlal, čiastočne i preto nie, lebo sa mu
         Anička začala nepozdávať. Išiel do svojej rodnej dediny navštíviť rodičov a známych a
         zišiel sa tam so susedovie Ľudkou, dievčaťom ako sa patrí, ktoré má pre šťastný manželský
         život všetkých potrebných päť „p“. Príležitostne, práve vhod, prečíta jeho priateľ v
         novinách, že sa Anička Žilinská otrávila a umrela, lebo jej lekár povedal, že Kaluža je
         stratený. Táto zvesť, pravda, mykla Mila, ale ako krepký slovenský šuhaj, nerozmýšľal dlho
         a vzal si Ľudku, s ktorou po sobáši kľakol pred svätým obrazom a modlil sa za vlasť a za
         seba a za ňu, čo nie je pri notároch zvyk veľmi zakorenený, hoci by som im ho i odporúčal.
   </p>
   <p>
    Myrta svojím chápaním života vovedie čitateľa do stratenej dediny, kam ani korteši veľmi
         nechodia, kde inteligencia ešte číta v nedeľu popoludní Orly a Sokoly a kde na uspokojenie
         jej všetkých duševných záhad stačí úplne nedeľňajšia kázeň pána farára a rozprávky ľudí,
         ktorí boli v meste. Akoby ani nebolo svetových myšlienkových rozruchov, žijú si tam
         ľudkovia v bázni božej, milujúc blížnych a svoju slovenskú vlasť. Podľa chápania Myrty
         všetci ľudia sa zdajú byť dobrí a chyby sú len výsledkami slabostí, ktoré skorej musíme
         ľutovať, ako prísne odsudzovať.
   </p>
   <p>
    Jej opisy nemožno čítať bez úsmevu a najmä jej opisy vojny účinkujú svojou
         občerstvujúcou naivnosťou. Nielen vojak sa zasmeje, keď číta o ukrutnom bojovaní
         slovenských hrdinov, ktorí, odložiac pušky, chytili piky a tak „po mäsiarsky“ stýkali na ne
         „divých“ Maďarov. O stratégii a špehovaní Mila a jeho kamaráta Zdenka by deti tiež vďačne
         počúvali v zimné večery pred svietiacou pecou. Ale i starí vojaci by sa zatriasli od hrôzy,
         keby sa dozvedeli, ako dostali naši bojovníci „ciankaliu“ v prsteňoch pod sklíčkami, aby sa
         mohli zmárniť, keby, nebodaj, padli Maďarom do rúk, ktorí by ich preukrutne mučili.
   </p>
   <p>
    Z umeleckého stanoviska je kniha bezcenná. Je to práca osoby, ktorá si rada porozpráva o
         sto ráz počutých veciach, koreniac ich už nesčíselne ráz upotrebenými poznámkami.
   </p>
   <p>
    Ale ináč je to dielce celkom milé, vzbudzujúce dojem, že sú na svete všetci ľudia dobrí,
         že sa radi majú a že im vcelku nie je zle. Myrta je zaiste veľmi dobrá gazdiná, milá
         susedka a vážená spisovateľka vo svojom kruhu, čo jej žičím z úprimného srdca. Len trochu
         viac stručnosti by som jej odporúčal…
   </p>
   <p>
    <span class="emphasis">
     <em>
      Slovenské pohľady 1926
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505403" name="ftn.id2505403">
        15
       </a>
       ]
      </sup>
      Slovenské pohľady 42, 1926, č. 10, s. 638 — 639.
     </p>
    </div>
    <div class="footnote">
     <p>
      <sup>
       [
       <a class="para" href="#id2505446" name="ftn.id2505446">
        16
       </a>
       ]
      </sup>
      <span class="emphasis">
       <em>
        pomocou „czambelky“
       </em>
      </span>
      — ide o Czambelovu Rukoväť spisovnej reči
               slovenskej (1902), ktorá vyšla i po prevrate (1919) a zohrala významnú úlohu pri
               ustaľovaní spisovnej slovenčiny.
     </p>
    </div>
    <div class="footnote">
     <p>
      <sup>
       [
       <a class="para" href="#id2505489" name="ftn.id2505489">
        17
       </a>
       ]
      </sup>
      <span class="emphasis">
       <em>
        sťa Cincinatus
       </em>
      </span>
      — Lucius Quintius Cincinatus, rímsky vojvodca,
               ktorý sa stal diktátorom; vzor starorímskej prostoty.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505622">
       </a>
       Boleslav Borský: Na vlnách života
      </h2>
     </div>
    </div>
   </div>
   <p>
   </p>
   <p>
    Nákladom Slovenského Východu v Košiciach. 1926. Str. 219.
   </p>
   <p>
    <sup>
     [
     <a class="footnote" href="#ftn.id2505640" name="id2505640">
      18
     </a>
     ]
    </sup>
   </p>
   <p>
    Námetom veľkej čiastky románov je láska mladých ľudí a spôsob, akým sa dostali do
         vytúženého raja manželstva. Je to prirodzené, lebo veď väčšina belasých pančúch
    <sup>
     [
     <a class="footnote" href="#ftn.id2505658" name="id2505658">
      19
     </a>
     ]
    </sup>
    obojeho pohlavia, ako i čítajúceho obecenstva, sa zaujíma najmä o tieto nežné
         city. Tá láska, aká sa medzi ľuďmi skutočne moce, často hladná, falošná, zúfalá,
         vypočítavá, zle oblečená, nebýva predmetom takýchto románov. Títo spisovatelia spracúvajú
         lásku omnoho neobvyklejšiu, neobťažovanú príťažou každodennej skutočnosti. Ich láska je
         obyčajne vznešená, nezištná, premáhajúca všetky prekážky, ktoré im viac-menej bystrá
         fantázia jej tvorcov vie postaviť do cesty. A tie prekážky bývajú tiež také, s akými sa
         nestretávame na tejto daňami obťaženej zemi. Pravda, niektoré z týchto prekážok nachádzame
         i v skutočnom živote, ale rozdiel medzi skutočnosťou a románom je, že stavovské a majetkové
         rozdiely vybájení milenci ľahko premáhajú, ťažkosti robievajú len hmotárski rodičia. V
         živote zriedkavá šľachetnosť a hrdosť zamilovaných, ako príčina rozluky, nehráva veľkú
         úlohu; sotvakedy sa stane, žeby mládenec pokladal za prekážku manželstva veľký majetok
         milenky, alebo naopak. V románoch je to časté, ako i to, že boháč pošle preč vždy
         nemravného milionára a dá, obmäkčený, dcéru statočnému chudákovi. Prekážku tvoriace
         šľachetné cítenie môže vytrčiť rožky i pre politické a národnostné rozdiely, alebo pre iné,
         od obrazotvornosti spisovateľa závisiace okolnosti. Druhy a spôsoby premáhania prekážok sú
         v týchto románoch tiež celkom iné ako v skutočnosti, na to majú títo spisovatelia hodne a
         vyprobovaných receptov; popustia zasa len uzdu svojej obrazotvornosti a veselo preskakujú
         hrádze, neobťažovaní nijakými malichernými ohľadmi na skutočnosť.
   </p>
   <p>
    Postavy si vystrúhajú, aké sa im hodia do krámu: alebo čačané a naskrze podarené, alebo
         čiernych zloduchov, alebo i bláznov. Týchto obyčajne nechtiac vyhlasujú za svetaskúsených
         mudrcov.
   </p>
   <p>
    Takto vyšpekulovanú históriu pomiešajú s niekoľkými realistickými podrobnosťami, a
         podarené dielo je hotové.
   </p>
   <p>
    Výplody fantázie sú zaiste oprávnené v umeleckom diele, ale nie ako surogáty
    <sup>
     [
     <a class="footnote" href="#ftn.id2505727" name="id2505727">
      20
     </a>
     ]
    </sup>
    skutočnosti!
   </p>
   <p>
    Rozumie sa, že nie všetky takéto romány sú rovnako bezcenné, niektoré majú i obstojné
         stránky opismi krajov, zvykov, niektorých postáv. Často účinkujú i mimovoľným humorom alebo
         komičnom, ktoré býva tým podarenejšie, čím je neschválnejšie. Veľký zástoj hráva v nich i
         viac-menej podarené, do krajnosti podrobné opisovanie najvšednejších, každému do unovania
         známych výkonov. Takéto opisy sú naskrze nie umelecké, bez primeraného myšlienkového
         podkladu. Spisovatelia sa dajú nimi zviesť, lebo sú veľmi ľahko uskutočniteľné a robia už
         svojou všeobecnou známosťou dojem výstižnosti. Samo osebe nie je umením ani najdôkladnejšie
         opisovanie manikúrovania alebo mľaskania a sŕkania pri oblizovaní zamastených prstov.
   </p>
   <p>
    Veľká väčšina spisovateľov, ktorí sa zaoberajú dorábaním románov, pracuje takto. V
         Čechách ich je veľmi mnoho a u nás sa už tiež vyskytujú. Podľa nakladateľských vyhlášok sú
         to spisovatelia prvotriedni, často i cenami poctení, čo dokazuje vlastne len ten smutný
         fakt, že ozaj povolaných románopiscov je málo. Ani Nobelovými cenami odmenené diela nie sú
         všetky prvotriedne: cenu dostal najlepší spomedzi slabých.
   </p>
   <p>
    Dnes vystupuje väčšina týchto spisovateľov v modernom úbore nielen slohove (usilujúc sa
         podľa možnosti sťažiť porozumenie), ale i myšlienkove a dejove. Ich láska sa pohybuje
         nepomerne voľnejšie, ako si to smela dovoliť láska čo len minulého pokolenia, lebo moderný bakfiš
    <sup>
     [
     <a class="footnote" href="#ftn.id2505796" name="id2505796">
      21
     </a>
     ]
    </sup>
    od bozku — ani toho najprvšieho — nezomdlie. Vôbec voľnosť lásky — a iné
         voľnosti! — hrajú v nich veľký zástoj. (Právo dievčaťa na dieťa!) Niektorí spisovatelia
         upotrebúvajú ošumelý trik, že sa postavia na vysoko mravný postament,
    <sup>
     [
     <a class="footnote" href="#ftn.id2505817" name="id2505817">
      22
     </a>
     ]
    </sup>
    aby mohli byť — prascami. Iní myslia, že prestupovanie mravných maxím, ktorých
         oprávnenosť je od povstania sveta neochvejne dokázaná, je postulátom moderných
         filozofických alebo socialistických systémov, a modernizmu vôbec. Nepomyslia, že mravnosť,
         totižto schopnosť opanovať sa, je nevyhnutne potrebná, aby ľudstvo napredovalo na ceste
         polepšenia svojho stavu i vtedy, keď nepočíta na odmenu v raji alebo na trest v pekle.
         Pochybujem, že by sa našiel čo i najzaťatejší materialista, ktorý by mohol tvrdiť, že
         pokrok a zveľatok ľudstva by bol dosiahnuteľný luhaním, zákerníctvom, smilstvom, obžerstvom
         a korheľovaním. Ľudstvo ťažko napreduje s príkazom mravnosti: keď sa mu bude kázať
         nemravnosť, tak ho vezme čert a s ním, pravda, v prvom rade, tých, ktorí mu to kážu.
   </p>
   <p>
    Sú to veci jasné, ako dvakrát dva sú štyri, a jednako je hodne natrhnutých rozumov,
         ktoré chcú často i duchaplnými paradoxmi a rozličnými duševnými denkíbunkmi
    <sup>
     [
     <a class="footnote" href="#ftn.id2505866" name="id2505866">
      23
     </a>
     ]
    </sup>
    dokazovať oprávnenosť ich protivy.
   </p>
   <p>
    U nás to ešte nie je celkom tak zle, ale záblesky (veľmi nepodarené) už potešujú i naše
         obecenstvo. Naše belasé pančuchy nie sú ešte také dravé, predbežne alebo prácne rozriešujú
         problémy, ktoré už každý dávno v podošvách zodral, alebo námety, nemajúce naskrze cenu a
         nezaujímajúce nikoho na svete preto, lebo v skutočnosti nejestvujú a mátajú len v hlave
         spisovateľovej, ktorý ich krvopotne vyhútal. Skutočný život je im cudzí, a tak zostanú i
         tieto diela cudzími veľkému obecenstvu.
   </p>
   <p>
    O knižke Boleslava Borského stačí poznamenať, že patrí tiež do tohoto oboru a že v
         románe Na vlnách života hatí sobáš a manželské spolužitie zamilovaných ich šľachetnosť,
         ktorú premôžu len po dlhšom nezmyselnom habkaní a po dlhom zbytočnom napínaní čitateľovej
         trpezlivosti, ktorý by im najradšej privolal: — Ale, bokajteže sa už a nebuďte takými
         hlupákmi, akými vás robí autor oproti všetkým zákonom ľudského citu a zdravého rozumu!
   </p>
   <p>
    <span class="emphasis">
     <em>
      Slovenské pohľady 1927
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505640" name="ftn.id2505640">
        18
       </a>
       ]
      </sup>
      Slovenské pohľady 43, 1927, č. 1 — 2, s. 123 — 125.
     </p>
    </div>
    <div class="footnote">
     <p>
      <sup>
       [
       <a class="para" href="#id2505658" name="ftn.id2505658">
        19
       </a>
       ]
      </sup>
      <span class="emphasis">
       <em>
        belasé pančuchy
       </em>
      </span>
      — obrazné (posmešné) pomenovanie žien
               „intelektuáliek“; tu platí o oboch pohlaviach.
     </p>
    </div>
    <div class="footnote">
     <p>
      <sup>
       [
       <a class="para" href="#id2505727" name="ftn.id2505727">
        20
       </a>
       ]
      </sup>
      <span class="emphasis">
       <em>
        surogát
       </em>
      </span>
      — (lat.) náhradka
     </p>
    </div>
    <div class="footnote">
     <p>
      <sup>
       [
       <a class="para" href="#id2505796" name="ftn.id2505796">
        21
       </a>
       ]
      </sup>
      <span class="emphasis">
       <em>
        moderný bakfiš
       </em>
      </span>
      — (z nem.) v prenesenom význame dospievajúce
               dievča.
     </p>
    </div>
    <div class="footnote">
     <p>
      <sup>
       [
       <a class="para" href="#id2505817" name="ftn.id2505817">
        22
       </a>
       ]
      </sup>
      <span class="emphasis">
       <em>
        postament
       </em>
      </span>
      — (lat.) podstavec
     </p>
    </div>
    <div class="footnote">
     <p>
      <sup>
       [
       <a class="para" href="#id2505866" name="ftn.id2505866">
        23
       </a>
       ]
      </sup>
      <span class="emphasis">
       <em>
        denkíbunky
       </em>
      </span>
      — (z nem.) cvičenia logického myslenia, logická
               gymnastika.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505919">
       </a>
       Wl. St. Reymont: Sedliaci
      </h2>
     </div>
    </div>
   </div>
   <p>
   </p>
   <p>
    Spoločenská povesť. Poslovenčil I. Gr.-Orlov. V Ružomberku 1926. Tlačou a nákl. Leva.
         Štyri zväzky. Strán 296 + 322 + 394 + 335 (spolu 1347 strán).
   </p>
   <p>
    <sup>
     [
     <a class="footnote" href="#ftn.id2505939" name="id2505939">
      24
     </a>
     ]
    </sup>
   </p>
   <p>
    Hrdinom Reymontovho románu je vlastne dedina; jeho cieľ je kresliť jej život, čo je v
         umeleckom diele možné len pomocou postáv, reprezentujúcich obyvateľstvo. Motívy, ovládajúce
         jeho ľudí, sú: viera, láska (zmyselná) a hlad (za zemou). Tieto pohnútky tak nepovedome
         ženú figúry do diela, tak nebadať na nich nijakú rozvahu, premáhanie, alebo aspoň snaženie
         potlačiť chúťky, že robia dojem skorej zverských pudov, alebo navyknutých, temer reflexných
         výkonov než myšlienok. Viera je u nich čisto formálna. Idú do kostola, tam vzdychajú,
         plačú, bijú čelom do zeme, dávajú na omše, bozkávajú kňazovi ruky, oblápajú mu kolená, a
         hrešia bez pocitu ľútosti ďalej. Ich náboženské pozdvihnutie nemá ani chvíľkový zmierňujúci
         účinok na ich hriešne chúťky: z kostola vyjdúc, idú do krčmy, poperú sa a spijú do
         bezvedomia, alebo idú rovno na schôdzky s frajerkami, alebo — kradnúť.
   </p>
   <p>
    Ich láska je horúci pud zvera, ženúci ho páriť sa i bez ohľadu na rodinný zväzok. Venus Astarte
    <sup>
     [
     <a class="footnote" href="#ftn.id2505991" name="id2505991">
      25
     </a>
     ]
    </sup>
    — žena-hubiteľka mužov — je v dedine Jaguša, ktorá je pri celej svojej zverskej
         pohlavnosti jednako najsympatickejšia z kreslených žien; aspoň ako-tak bojuje so sebou; je
         dobrosrdečná, má určitú šľachetnú hrdosť a schopná je i čistejšej lásky, ako by to
         dokazovalo jej horovanie za klerikom Jašom, pre ktoré ju zdivení sedliaci vyženú z dediny a
         zbijú skoro na smrť: naštvaná, hriešna háveď súdi, sama schopná každého hriechu a sama
         hodná najväčšieho odsúdenia!
   </p>
   <p>
    Pre hlad za zemou sa znepriatelia rodiny a zabíjajú sa ich členovia; pre hlad za zemou
         sa dedina bije so statkárovými ľuďmi; preň zahynie hlavný vodca sedliakov Matej Boryna a
         príde do žalára jeho syn Antek, ktorého len náhodný úder hájnika, jeho otca usmrcujúci,
         ochránil od hrozného zločinu vraždy rodiča, na ktorého už mal namierenú pušku.
   </p>
   <p>
    Tieto vedúce motívy poľského sedliaka ilustruje Reymont rozličnými, väčšinou ani nie
         súvisiacimi epizódami, pričom niet okrem potulujúceho sa žobráka Rocha a čiastočne
         dedinského farára ani jednej svetlejšej postavy v celom dlhom (pridlhom) diele.
   </p>
   <p>
    Rocho predstavuje skutočného kresťana, hľadiaceho i obeťami pomáhať v ťažkostiach alebo
         nešťastiach svojim spoluobčanom; farár tiež nájde dobré slovo — obodrujúce alebo
         napomínajúce — pre svoje neposlušné stádo, ako neskývraží i ktorýmsi rubľom, keď treba
         zmierniť nekonečnú biedu. Ale niet v obci človeka, ktorý by mal čo i len tušenie, že treba
         sústavne pracovať a pozdvihnúť opustený ľud. Jediného sedliaka spomína, ktorý vezme niekedy
         knihu do ruky, ale toho neposlúcha nikto, lebo je jeho vzdelanie i tak nedostatočné na
         vedenie.
   </p>
   <p>
    Aby vymaľoval život dedinčanov čím dokonalejšie, autor kreslí i príhody, ktoré nemajú na
         vlastný dej románu nijaký účinok (súd, obecnú radu, rozličné obrady a zvyky, ako sobáš,
         tance, pohreby atď. atď.) S virtuozitou maľuje rozličné pohody, najmä zimu a búrenie
         víchrov; rozpráva o srdcolomnej biede dedinskej chudoby.
   </p>
   <p>
    Román je naplnený nekonečnými dialógmi — väčšinou zvadami — a opismi cirkevných obradov,
         korheľovania, modlitbami, spomínaním Ježiša a Panny Czenstochowskej, ako i kreslením
         vilného milkovania. Neprestajné vzývanie božstva účinkuje až trápne, keďže nemá nijaký
         omravňujúci účinok.
   </p>
   <p>
    Sám dej by bol vlastne namotaný na udalosti v rodine najbohatšieho sedliaka v obci,
         Mateja Borynu, ktorý, šesťdesiatročný a majúci dorastené deti a roj vnúčat, ožení sa znova,
         vezmúc si za ženu Jagušu, s ktorou už mal pomer jeho ženatý syn Antek. Boryna sa zdráha dať
         deťom aký-taký podiel z majetku aj vtedy, keď Jaguši prepíše šesť jutár poľa. Os zápletiek
         je: ďalší pomer Antka s macochou a jeho odvislosť od otca, udržiavajúceho syna, otca rodiny
         — v pomere svojho paholka — a jeho frajerky. Podobná tragédia pre pôdu, končiaca sa skoro
         zabitím matere, odohrá sa i v rodine Jaguše, kde mater tvrdou rukou drží deti v poddanstve,
         nechcejúc sa zriecť v ich prospech ani záhona. Možno jediná milá epizóda v celom diele je,
         keď Jagušin brat Šimko, vyštvaný matkou, odíde z domu a založí si vlastnú domácnosť na
         mizernej zemi, ktorú lacno dostal na úver od statkára; hrdluje do zániku, ale nevie si
         vyzískať uznanie svojej Nastky, preto i v tejto rodine nastanú nesváry, ako to na konci
         diela ešte stihol spisovateľ podotknúť.
   </p>
   <p>
    Reymont majstrovsky reprodukuje reč sedliakov, pozná ich zmýšľanie, spôsob života a
         zvyky. Lenže túto znalosť zneužíva: z umeleckého stanoviska by menej bolo bývalo viac.
         Trinásťsto strán nemožno vyplniť pri chudobnom deji — kde v jednom zväzku sa máločo prihodí
         — bez opakovania. Možno, že Reymonta zviedlo napísať štyri zväzky aj ich pomenovanie podľa
         ročných období, ktoré však na vlastný dej nijako nevplývajú, keďže sa odohráva bez ohľadu
         na hocijakú sezónu a nie je ňou určený. Dôkazom zbytočného preťahovania diela je, že starý
         Boryna, figurálny hrdina diela i myšlienkový i skutkový, umrie na konci tretieho zväzku, a
         jednako autor naplní ešte jeden zväzok rozprávkami o Jaguši, takže by nebolo neoprávnené
         tvrdiť, že hrdinkou, aspoň z technického ohľadu, je vlastne tá nešťastná žena. Z
         myšlienkového ohľadu je však zrejmé, že Reymont chce kresliť sedliacky život vôbec a nielen
         osud dedinskej kurtizány, a tak sa Jaguša, hoci účinkuje v celom románe, zvrhne na
         vedľajšiu figúru, charakterizujúcu len jednu stránku sedliackych mravov.
   </p>
   <p>
    Hodno sa zamyslieť nad skladbou tohto románu. Dnes sa umenie spárilo s prírodou: ono
         chce byť zdokonalené výstižnejšie, výstižnejšie ako ona sama. V živote niet čisto
         vyseknutého, s inými udalosťami nepomiešaného deja. Veď Macbeth
    <sup>
     [
     <a class="footnote" href="#ftn.id2577746" name="id2577746">
      26
     </a>
     ]
    </sup>
    pri dramaticky skoncentrovaných príhodách musel robiť v živote i sto iných
         vecí, nemajúcich s vraždou kráľa nijaké spojenie, o ktorých Shakespeare ani netúrne. A tak
         i Boryna v Sedliakoch mal okrem naťahovania sa s Antkom a milkovania s Jagušou mnoho iných
         starostí. Musí ísť do zhromaždenia, do krčmy, do kostola, musí sa prať s panštiarmi atď.
         atď. Tak je to pravdivejšie a my máme príležitosť poznať jeho samého a jeho druhov z
         rozličných strán. Pravdaže, toto má i svoje zlé stránky. Mnohí starší spisovatelia radi
         písali dlhé romány, nekonečnekrát precharakterizúvajúce svoje postavy; najmä nebolo
         konca-kraja dlhým rečiam, ktorými sa alebo vôbec nič nové nepovedalo, alebo v pomere k
         obšírnosti reči veľmi málo.
   </p>
   <p>
    Či by stratili na cene nekonečné romány Dickensove, Dostojevského, ba i sám
         najnesmrteľnejší Cervantesov Don Quijote, keby sa z nich vystrihla tretina alebo polovica?
         Som presvedčený, že folianty Dona Quijota neprečítalo ani päť ľudí v republike. Ako je
         potrebná i veľká trpezlivosť prečítať všedné, ani fantáziu, ani cit nijako nerozberajúce
         udalosti najmodernejších zväzkov Galsworthyho Forsyth Sagy, hoci znamenite kreslia
         vypínajúcich sa bezduchých zbohatlíkov.
   </p>
   <p>
    Keď držíme v rukách tieto knihy so stále sa zmenšujúcim záujmom, prichodí nám na um
         Feuerbachovo „Styl ist Weglassen des Umwesentlichen“.
    <sup>
     [
     <a class="footnote" href="#ftn.id2577816" name="id2577816">
      27
     </a>
     ]
    </sup>
    Človek, prečítavší v živote už jedno-druhé, prejde prvým zväzkom s pôžitkom a
         potešením, v druhom badá, že sa začína krútiť ako Sealsfieldov jazdec v začarovanom kruhu,
    <sup>
     [
     <a class="footnote" href="#ftn.id2577836" name="id2577836">
      28
     </a>
     ]
    </sup>
    nenachádzajúc viac nič nové: osoby pozná, spôsob spisovateľov ho už nebaví a
         vlastný dej je taký nepatrný, že čitateľa nič nedráždi zvedieť ho, najmä keď sú kreslené
         figúry nesympatické a nezaujímavé, ktorých spoločnosť nie je príjemná ani v duchu. I ľahko
         sa prihodí, že poslúchneme múdreho Montaigna a odložíme knihu, ktorá nás nepúta.
   </p>
   <p>
    Reymont — zdá sa — pokladá svojho starého Borynu za vzor pevného muža, dobrého kresťana
         a sedliaka, ako má byť. Tak aspoň hovorí o ňom po jeho smrti, urobiac mu pri nej i akúsi
         apoteózu, keď chorý Boryna vyjde na pole a medzi oraním umierajúc klesne na zem, pričom sa
         mu ukáže žehnajúci Stvoriteľ. Okrem stálosti alebo skorej zaťatosti nenachádzam v jeho
         povahe nič chvályhodné. Bez ohľadu na deti sa starý človek ožení, vezmúc si mladé,
         ľahkomyseľné dievča, synovu milenku, za ženu jedine preto, aby ukojil svoj pud; vyhodí do
         krajnej biedy usilovnú, tichú nevestu s jej deťmi a sperie sa so synom ako besný vlk; vedie
         — on, dobrý kresťan(?) — svojich spoluobčanov, aby proti božským a ľudským zákonom,
         ozbrojenou rukou, bez zbla oprávnenosti na cudzej pôde prepadli chudobných ľudí a
         niekoľkých z nich pobije, privodiac svoju vlastnú smrť a nešťastie synovo a iných
         spoluobčanov. Nepoznám zmýšľanie Poliakov, ale keby som podobné počínanie mohol obdivovať
         prípadne pri Sienkiewiczových rytieroch, tak sa mi pri sedliakovi, a to dnešnom, zdá byť
         aspoň len nezvyčajným. Možno Poliaci obdivujú jeho mužskosť, ako sú Nemci hrdí na Nibelungentreue
    <sup>
     [
     <a class="footnote" href="#ftn.id2577894" name="id2577894">
      29
     </a>
     ]
    </sup>
    a na Grimmer Hagena.
    <sup>
     [
     <a class="footnote" href="#ftn.id2577904" name="id2577904">
      30
     </a>
     ]
    </sup>
   </p>
   <p>
    Ináč Reymontove postavy vyrastajú ozaj ani zo zeme; sú i rečami i skutkami také živé a
         prirodzené, že sa nám zdá, že vidíme ich neholené tváre a voniame pach pálenky, valiaci sa
         z ich nikdy nemytých úst. Lenže pri všetkých rozličnostiach v podrobnostiach sú tie postavy
         všetky výhonkami z jedného koreňa: všetci bažia — per fas a nefas
    <sup>
     [
     <a class="footnote" href="#ftn.id2577927" name="id2577927">
      31
     </a>
     ]
    </sup>
    — za ziskom, všetci behajú za Jagušou alebo za inými sukňami, všetci pijú,
         koľko vládzu a bijú v kostole zem čelom bez najmenšieho mravného povzbudenia. Sú medzi nimi
         originály, vyhodené na povrch biednymi pomermi a strašnou nevzdelanosťou, ako napríklad
         Agneša, žobráčka, biediaca celý život, aby bola pochovaná ako gazdiná, čo je ináč dosť
         častý typ i u Slovákov, a paholok, ktorý si odtne pri pytliačení postrieľanú nohu sekerou a
         umrie na vykrvácanie.
   </p>
   <p>
    Sú to virtuózne kresby ľudí, a zdá sa, že ich tvorenie je najsilnejšou stránkou
         Reymontovho talentu. Ale sú to všetko ľudia žijúci bezmyšlienkovite, len životom pudovým…
         Omnoho ťažšie je opisovať ľudí, ktorí majú i svet myšlienkový a bohatý život duševný.
         Omnoho ťažšie je vykresliť Pierra Bezuchova ako Dolochova.
    <sup>
     [
     <a class="footnote" href="#ftn.id2577960" name="id2577960">
      32
     </a>
     ]
    </sup>
    A zvláštne je, že nás autor neoboznámi ani s duševným životom Rochovým,
         nechajúc ho záhadným až do konca. Chodí medzi sedliakmi akýsi treuer
    <sup>
     [
     <a class="footnote" href="#ftn.id2577977" name="id2577977">
      33
     </a>
     ]
    </sup>
    Eckhart, o ktorom nikto nevie, čím vlastne je, či pravým kresťanom, či
         zakukleným sprisahancom, schopným na akýkoľvek zástoj. Tak sa zdá, že Reymontovi „neleží“
         kresba komplikovanejšieho duševného úsilia.
   </p>
   <p>
    Z dlhého pobytu medzi nimi poznám našich sedliakov. Netvrdím, že nebažia za ziskom,
         často i nespravodlivým; netvrdím ani to, že by ich ruky neboli ťažké a tvrdé a že by ich
         nezdvihli častejšie oproti sebe, ako by bolo oprávnené. I abstinenti sú medzi nimi
         zriedkaví. Ale medzi najväčšiu zriedkavosť patrí zmyselnosťou rozrušené manželstvo alebo
         rodinný zväzok, a tiež sú výnimoční takí pijaci, ktorí by použili každú príležitosť spiť sa
         na zvera. Ale hlavná vec: Reymont v celej dedine medzi sedliakmi nenachádza človeka,
         ktorému by sme vďačne podali ruku. U nás sú častí gazdovia, ktorí majú cit nielen pre
         najbližšiu rodinu, ale i otvorenú ruku pre biednych. Tá neslýchaná zdivočenosť a strašná
         sebeckosť, ktorú Reymont privlastňuje poľským sedliakom, je nášmu slovenskému ľudu cudzia.
         Prekvapuje i veľká bieda na dobrých, pšenicu rodiacich zemiach. Pre nedostatok peňazí obec
         nemôže kúpiť zeme od statkára. Naši, biedne kopce obrábajúci gazdovia nastrádajú ťažkou
         robotou a najmiernejším životom toľko groší, že platia neslýchané ceny za každý zdrap zeme.
   </p>
   <p>
    Bol by som náchylný veriť, že Reymont kreslil svojich spoluobčanov pripesimisticky a že
         jednako nebude taký rozdiel medzi bratskými kmeňmi.
   </p>
   <p>
    V preklade Grebáča-Orlova je mnoho zvratov a výrazov prevzatých z hornooravčiny, ktoré
         sú literárnej reči nie známe, ale veľmi často vystihuje nimi pravý zmysel, ako by sa to
         literárnym slovom možno nepodarilo.
   </p>
   <p>
    <span class="emphasis">
     <em>
      Slovenské pohľady 1927
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505939" name="ftn.id2505939">
        24
       </a>
       ]
      </sup>
      Slovenské pohľady 43, 1927, č. 4, s. 273 — 276; zb. Jégé v kritike a spomienkach.
               Bratislava 1959, s. 609 — 614.
     </p>
    </div>
    <div class="footnote">
     <p>
      <sup>
       [
       <a class="para" href="#id2505991" name="ftn.id2505991">
        25
       </a>
       ]
      </sup>
      <span class="emphasis">
       <em>
        Venus Astarte
       </em>
      </span>
      — Astarot, Ištar, Aštara, bohyňa pohlavného
               života, uctievaná Feničanmi, Asýrčanmi a Babylončanmi; grécki spisovatelia ju spájali
               s bohyňou lásky Afroditou, čiže Venušou.
     </p>
    </div>
    <div class="footnote">
     <p>
      <sup>
       [
       <a class="para" href="#id2577746" name="ftn.id2577746">
        26
       </a>
       ]
      </sup>
      <span class="emphasis">
       <em>
        Macbeth
       </em>
      </span>
      — Shakespearova dráma z roku 1606.
     </p>
    </div>
    <div class="footnote">
     <p>
      <sup>
       [
       <a class="para" href="#id2577816" name="ftn.id2577816">
        27
       </a>
       ]
      </sup>
      <span class="emphasis">
       <em>
        Feuerbachovo „Styl ist Weglassen des Ummesentlichen“
       </em>
      </span>
      — (nem.)
               Štýl je vypustenie nepodstatného.
     </p>
    </div>
    <div class="footnote">
     <p>
      <sup>
       [
       <a class="para" href="#id2577836" name="ftn.id2577836">
        28
       </a>
       ]
      </sup>
      <span class="emphasis">
       <em>
        ako Sealsfieldov jazdec v začarovanom kruhu
       </em>
      </span>
      — Ch. Sealsfield
               (1793 — 1864), nemecký spisovateľ a novinár, autor historických románov.
     </p>
    </div>
    <div class="footnote">
     <p>
      <sup>
       [
       <a class="para" href="#id2577894" name="ftn.id2577894">
        29
       </a>
       ]
      </sup>
      <span class="emphasis">
       <em>
        Nibelungentreue
       </em>
      </span>
      — (nem.) vernosť Nibelungov
     </p>
    </div>
    <div class="footnote">
     <p>
      <sup>
       [
       <a class="para" href="#id2577904" name="ftn.id2577904">
        30
       </a>
       ]
      </sup>
      <span class="emphasis">
       <em>
        Grimmer Hagena
       </em>
      </span>
      — (nem.) zúrivosť Hagenova
     </p>
    </div>
    <div class="footnote">
     <p>
      <sup>
       [
       <a class="para" href="#id2577927" name="ftn.id2577927">
        31
       </a>
       ]
      </sup>
      <span class="emphasis">
       <em>
        per fas a nefas
       </em>
      </span>
      — (z lat.) či sa to smie, či nesmie
     </p>
    </div>
    <div class="footnote">
     <p>
      <sup>
       [
       <a class="para" href="#id2577960" name="ftn.id2577960">
        32
       </a>
       ]
      </sup>
      <span class="emphasis">
       <em>
        Bezuchov, Dolochov
       </em>
      </span>
      — románové postavy z Tolstého Vojny a
               mieru
     </p>
    </div>
    <div class="footnote">
     <p>
      <sup>
       [
       <a class="para" href="#id2577977" name="ftn.id2577977">
        33
       </a>
       ]
      </sup>
      <span class="emphasis">
       <em>
        treuer
       </em>
      </span>
      — (nem.) verný
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578061">
       </a>
       Terézia Vansová: Kliatba
      </h2>
     </div>
    </div>
   </div>
   <p>
   </p>
   <p>
    Historický román. Nákladom Slovenského Východu v Košiciach, 1927. Str. 282.
   </p>
   <p>
    <sup>
     [
     <a class="footnote" href="#ftn.id2578079" name="id2578079">
      34
     </a>
     ]
    </sup>
   </p>
   <p>
    Naša sympatická rozprávačka p. Terézia Vansová nám podáva kresbu obyčají a mravov našich
         zvolenských predkov na začiatku 19. storočia. Jej rozprávka, ktorú nie celkom oprávnene
         menuje románom, hodne obšírne maľuje, ako sa za oných časov vozili, ako hodovali, šatili
         sa, súdili a volili stoličné úradníctvo. V tomto trochu priobšírnom opisovaní tečie dosť
         tenkým prúdom mátožná história viacnásobného perverzného vraha žien Ludvika Feketeho,
         ktorého vtedajšia zemianska justícia odsúdila mierne, len na segedínske galeje, vtedy, keď
         nešťastnej, podľa našich pochopov, nevinnej Madlene dala sťať hlavu pre vraždu dieťaťa.
   </p>
   <p>
    Pani Vansová vie živo rozprávať, má sklon k nenútenému humoru, tak sa zdá, študovala
         dobu, o ktorej píše; škoda, že všetky tieto prednosti upotrebila na kresbu tak krajne
         nesympatického predmetu. Ale keď ju už ten predmet zaujal, tak mala jeho hrôzu mierniť, a
         nie ju ešte stupňovať nesmiernou pasívnosťou obetí a nie menej mátožnými epizódami. Odpor,
         ktorý vzbudí v čitateľovi, je taký veľký, každé upokojenie podráždenosti také nedostatočné,
         všetci dejatelia románu taká zberba, že ani milý rámec domácnosti zvolenského hodného
         mešťana Jurka Bánika zlý dojem nezmierni. Históriu ani nie človeka, ale diabla, Feketeho,
         rozpráva vlastne Bánikova žena večer na priadkach. Tento rámec neprilieha obsahu; čitateľ
         sa počuduje, ako mu táto prostá osoba cituje po latinsky, ako reční, ako dopodrobna pozná
         dejepis svojej stolice, keď vypočíta nielen mená úradníkov i z minulých pokolení, ale
         cituje i obžalobné, obhajobné reči, pozná súdnictvo atď. Pani Vansová v zápale rozprávania
         zrejme zabudla, komu, v akej spoločnosti a aké reči dala do úst. Je to škoda, lebo keby sa
         bola držala predstavy, čo Bánička mohla ozaj rozprávať, bolo by jej dielo celkom iste mnoho
         vyhralo na umeleckej cene.
   </p>
   <p>
    <span class="emphasis">
     <em>
      Slovenské pohľady 1927
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578079" name="ftn.id2578079">
        34
       </a>
       ]
      </sup>
      Slovenské pohľady 43, 1927, č. 3, s. 195.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578162">
       </a>
       Afred Adler: Menschenkenntnis
      </h2>
     </div>
    </div>
   </div>
   <p>
   </p>
   <p>
    Tretie vydanie u S. Hirzla v Lipsku.
   </p>
   <p>
    <sup>
     [
     <a class="footnote" href="#ftn.id2578177" name="id2578177">
      35
     </a>
     ]
    </sup>
   </p>
   <p>
    My, ktorí nie sme veľmi rozvážni ľudia, namýšľame si, že poznáme povahu svojich
         blížnych. Pokladáme svoju sympatiu alebo antipatiu za znalosť povahy svojich známych a
         priateľov. Preto sa k sympatickým zákerníkom správame s dôverou a antipatického poctivca
         odpudíme od seba možno preto, lebo páchne potom. Nemáme ani pochop o svojej vlastnej
         povahe, lebo sme nikdy vážne nerozmýšľali o svojich vlastnostiach, o svojich chybách a
         cnostiach.
   </p>
   <p>
    Adlerova znalosť ľudí nás prekvapí tým, že nami za chválitebné pokladané činy a pocity a
         nami za nepodvratnú pravdu pokladané zásady nášho správania odvodí od takých čŕt povahy,
         ktoré nie sú práve veľmi lichotivé pre toho, kto sa nimi honosí. V prevažnej väčšine majú
         naše pekné skutky koreň nie v ľudomilnosti a v pocite súbornosti všetkých ľudí, ale v
         ctibažnosti, recte: v našej márnivosti. Náš „šľachetný“ hnev, naše rozhorčenie „nad zlobami
         sveta“ je obyčajne vzbudené našou panovačnosťou, ktorá by sa chcela i nasilu uplatniť. Keď
         nemôžeme preraziť so svojou mienkou rozumovými dôvodmi, pomáhame si hnevným nadávaním, nie
         tak pre pravdu nášho tvrdenia, ako viac preto, lebo nechcú uznať
    <span class="emphasis">
     <em>
      našu
     </em>
    </span>
    múdrosť, a tým nás urážajú, označujúc nás za sprostejších, ako sú iní.
   </p>
   <p>
    Takto nám prezradí tajomstvo mnohých našich cností, takže čítajúc tú knihu, máme pocit,
         akoby sme nachádzali na svojom tele celý rad boľačiek, o ktorých sme nemali ani tušenia. Je
         to príjemné čítanie najmä pre výtečníkov, lebo sa presvedčia, akí sú vlastne mravní lazari,
         a že by sa im veľmi zišlo, keby poriadne skrotli.
   </p>
   <p>
    Lebo Adler necení vysoko nijakú vypínavosť. Jemu je každá ctibažnosť, skoro každé
         bojovanie za „všeobecné blaho“ a pokrok márnivým nadrapovaním sa ľudí skoro vždy
         menejcenných kvôli uplatneniu svojej osoby.
   </p>
   <p>
    Základná myšlienka, tvoriaca podklad výchovy človeka, by podľa Adlera mala byť zásada
         kolektivizmu, súbornosti ľudí. Máme byť vychovaní pre žitie vo všeobecnosti ako živé,
         užitočné čiastky súbornosti. Svoj život treba nám tak spravovať, aby všeobecnosť mala z
         neho čím viac zisku a potešenia. Vo verejnom živote treba nám mať čím väčšiu účasť a všetko
         naše usilovanie a baženie nech smeruje na pozdvihnutie všeobecného blaha. Každý pesimista
         je škodlivý, každý samotár, človek strániaci sa verejnosti je odsúdeniahodný sebec, často
         namyslený hlupák. Neslobodno ľudí potláčať a nesmieme trpieť vypínavosť jedných nad
         druhými.
   </p>
   <p>
    Človečenstvo od začiatku bolo vychovávané v zlom smere. Všetci vychovávatelia sa
         usilovali vzbudiť v nás revnivosť, ctibažnosť každým možným spôsobom, z jednej strany
         chválami, cenami, odmenami, z druhej strany strašením, hrozbami, trestmi. Všetko to bolo
         pestovaním márnivosti, lebo najzriedkavejší bol a je človek pracujúci v tichosti pre
         všeobecné dobro.
   </p>
   <p>
    Takéto preporodenie ľudstva je možné už i preto, lebo je mýlna mienka, že vlastnosti
         rodičov dedí ich potomstvo. Adler vyvodí vlastnosti z výchovy, presvedčený je, že výchovou
         urobíme z dieťaťa takého človeka, akého chceme.
   </p>
   <p>
    Prvým vychovávateľom je rodina a Adlerovi sa zdá, že ona v prevažnej väčšine prípadov
         vychováva svoj dorast zle.
   </p>
   <p>
    Ani otec, ani mať nemá obyčajne ani tušenia o tom, na základe akých zásad by mali
         vychovávať svoje deti. Jeden tak robí ako druhý: keď sa mu niečo nevidí na nich, vyvadí sa
         s nimi, alebo ich vymláti, a keď sa tak zachovali, že ich i sused pochváli, tak ich
         potľapká, viac kvôli sebe, ako deťom. Myslí si pritom: Aký som chlapík, keď mám takých
         podarených, „dobre vychovaných“ synov! Taký rodič si nepomyslí, že nerozvážnym
         krikom-treskom môže vzbudiť v dieťati hoci na celý jeho život vplývajúce pocity
         menejcennosti, ako zas nerozumnou chválou márnivosť, ktorá dieťa časom tiež môže priviesť
         na scestie a v prípade nedosiahnutia túžob ku sklamaniu, pesimizmu a stroskotaniu.
   </p>
   <p>
    Rodina vychováva svojich členov pre rodinnú súdržnosť, ale nie pre všeobecnosť. Ľudia sa
         majú cítiť rovnakými, jeden na druhého odkázanými, navzájom sa všemožne podporujúcimi
         bratmi a sestrami. Preto ich výchovou nesmieme ani utláčať, ani povzbudzovať k prevyšovaniu
         svojich druhov, a tak vzbudzovať v nich ctibažnosť — márnivosť, panovačnosť, surovosť.
   </p>
   <p>
    Každý musí nahliadnuť, že pre takúto výchovu je rodina úplne nespôsobilá, a tak v
         kolektívnom spoločenstve nemá právo jestvovať.
   </p>
   <p>
    Kto má teda vychovávať deti a ľudí vôbec? Škola?
   </p>
   <p>
    Zaiste, ale rozumie sa, že nie dnešná. Preto nie, lebo zásady dnešnej školy sú tie isté,
         ktoré sme poznali v rodine, a i preto nie, lebo jeden učiteľ nemôže pozorovať a viesť
         toľkých žiakov, ako mu ich dnešná škola prideľuje. Jedným slovom: zrejmé je, že celý dnešný
         školský systém je zlý.
   </p>
   <p>
    Ale akokoľvek sa autor tejto knihy mámi, taký systém, ktorý by viedol bezpečne k veľkým
         cieľom výchovy, nepozná ani on. /…/ Strohý materializmus? Kolčovanie viery, ktorá, vraj,
         napomáha egoistické pocity človeka, lebo každý prosí boha o niečo pre seba, skoro vždy na
         škodu blížneho?
   </p>
   <p>
    Keby sa podarilo vymýtiť rodinu, a tak i rodinnú súdržnosť, jednotlivci by sa neviazali
         užšie priateľstvom a láskou, tvoriac i takto záujmové grupy? Má sa priateľstvo a láska tiež
         vyplieť z človečenstva? Pritom i v najdokonalejšej škole sú i zlí žiaci, tak čo s tými,
         ktorí i pri najdokonalejšej výchove zostanú márnivými, panovačnými alebo utláčanými
         neborákmi?
   </p>
   <p>
    Ako to vidíme pri všetkých socialistických otázkach, je veľmi ľahko vyhútať nejaký
         východ z ťažkostí, ale veľmi ťažko je čo i len vmyslieť sa doňho reálne, nieto uskutočniť
         ho.
   </p>
   <p>
    Ľudská povaha nie je taká miesiteľná.
   </p>
   <p>
    Počítajme s takými ľuďmi, akí v skutočnosti sú. Nie sme anjeli, je v nás viac z
         nedokonale skroteného zvera ako z anjela: neočakávajme od seba anjelské skutky. Urobme si o
         sebe jasný obraz a nechcime sa dovádzať na pravú cestu spôsobom, akoby sme boli len zavše
         sa mýliaci anjeli, a nie len prikrotené zvery.
   </p>
   <p>
    Učený dr. Adler môže nám otvárať oči nad našimi chybami, môže nás poúčať, že prípadne
         omylom pokladáme za chválitebné také skutky, ktoré vyplývajú zo zlých duševných pohnútok,
         ale z našej sebeckosti, márnivosti, panovačnosti, hrabivosti a závisti my ešte nepopustíme
         ani za nasledujúcich desaťtisíc rokov.
   </p>
   <p>
    No jednako hodno, aby si inteligentný človek prečítal jeho knihu. Nájde v nej mnohé veci
         v celkom novom svetle. A nájde i jedno-druhé, ktoré mu i jeho vlastnú povahu tak predstaví,
         že sa mu bude zdať prirodzené, že ho vo všeobecnosti nepokladajú za takého výtečníka, za
         akého sa sám pokladá.
   </p>
   <p>
    Prof. Adler nás aspoň prechodne a nezáväzne presvedčí, že by sa nám trochu ľudomilnosti
         zišlo, i že človek, postavivší si za životný cieľ zháňanie zbytočného majetku, bez
         programu, ako ho vynaložiť v prospech súbornosti, alebo aspoň v svoj vlastný, stojí
         duchovne veľmi nízko, o opaku čoho rozvážneho človeka nepresvedčia ani prepychové kožušiny,
         ani brilianty.
   </p>
   <p>
    <span class="emphasis">
     <em>
      Slovenské pohľady 1930
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578177" name="ftn.id2578177">
        35
       </a>
       ]
      </sup>
      Slovenské pohľady 46, 1930, č. 4, s. 264 — 266.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578510">
       </a>
       Nad knihou Cervantes od Bruna Franka
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2578522" name="id2578522">
      36
     </a>
     ]
    </sup>
   </p>
   <p>
    <sup>
     [
     <a class="footnote" href="#ftn.id2578532" name="id2578532">
      37
     </a>
     ]
    </sup>
   </p>
   <p>
    Prvé romány píšeme obyčajne preto, lebo sa nám zdá veľmi múdre, čo chceme povedať.
         Ostatné už pre zisk a slávu, hoci to tajíme. Zisku a slávy sa nám ujde, ale nie ako si
         želáme, lež v obrátenom pomere ku kritickému „strhaniu“.
   </p>
   <p>
    Prvé romány píšeme, keď sme ešte neskúsení a nič nevieme zo spisovateľského remesla.
         Všetko, čo nám zíde na um, pokladáme za vnuknutie Ducha svätého. Nemáme vopred vypracovaný
         plán, a preto lepíme príhodu na príhodu, až nakoniec celé dielo sa ponáša na snehovú guľu,
         ktorú vyvaľkal chlapec kdesi, kde bolo trochu snehu, ale i hodne blata, piesku a hliny.
   </p>
   <p>
    Niektorý začiatočník i má nejaký ten plánik, ale pri vypracovaní má také „podarené
         nápady“, že ich musí strkať do rukopisu, či sa mu k plánu hodia, alebo nie.
   </p>
   <p>
    Mnohý zostane pri takomto spôsobe písania po celý život. Čo múdrejší učí sa aspoň na
         vlastnej škode a na posmechu kritikov, a začne vážnejšie rozmýšľať.
   </p>
   <p>
    Takto pracujú skoro všetci slovenskí románopisci.
   </p>
   <p>
    Len skúsený majster si vyhľadá vhodný námet a urobí primeraný plán. Taký múdry majster
         je iste i Bruno Frank.
    <sup>
     [
     <a class="footnote" href="#ftn.id2578600" name="id2578600">
      38
     </a>
     ]
    </sup>
    Vybral si mnohosľubný námet. Lepší, ako je Cervantes, by ani s lampášom
         nenašiel. Každý spomína Dona Quijota a hovorí o Cervantesovi a nevie vlastne nič — alebo
         skoro nič — o obidvoch. Ako by sa vyplatila kniha, ktorá by hravo, ľahko a pritom pútavo
         poučila inteligentných snobov o takých význačných postavách svetovej literatúry.
   </p>
   <p>
    Taký štylista a režisér, ako je Frank, ľahko zbúcha napínavé dielo. Vie veľmi dobre, po
         čom skočí veľké obecenstvo. A o to mu ide.
   </p>
   <p>
    Každý skúsený remeselník rád prezerá kolegovu prácu. I ja rád prezriem knihu, a to tak
         po remeselnícky: z jedného i z druhého konca prečítam niekoľko strán, trochu poštúram
         vprostriedku a potom sa rozhodnem, či sa pustím do čítania alebo nie. Ale Eisner chválil
         Frankovu Politickú novelu,
    <sup>
     [
     <a class="footnote" href="#ftn.id2578648" name="id2578648">
      39
     </a>
     ]
    </sup>
    Cervantesa zasa iní vyzdvihli do nebies, preto som sa rozhodol prečítať ho.
   </p>
   <p>
    Keď som bol s knihou hotový, videl som, že je Frank znamenitý spisovateľský rutinér.
         Vedel by napísať účinné dielo o hocičom. Chytro a hocijakého smeru. Stačí mu
         dvoj-trojhodinové štúdium v bibliotéke.
   </p>
   <p>
    Životopisný román o spisovateľovi má urobiť zrozumiteľnejším jeho umelecké dielo.
         Životné príhody a problémy, ktoré spracoval vo svojich dielach, musia mať podklad i v jeho
         životnom hútaní a konaní, v jeho starostiach a radostiach.
   </p>
   <p>
    Nuž Frankov Cervantes nám nedá odpoveď na otázku, kde sa vzala v Donovi Quijotovi tá
         nevypočítavá šľachetnosť, ktorá, hoci sa preukazuje na preludoch, robí z Dona Quijota jednu
         z najvznešenejších fiktívnych postáv svetovej literatúry. O humore a zmysle pre komikum
         niet v Cervantesovi ani stopy. Všetko, čo opisuje, je len samá bieda, trápenie,
         prenasledovanie, mučenie, ktorému bol vystavený Cervantes a jeho druhovia. Dielo nás poučí,
         ako sa Cervantes zaoberal napísaním Galathey
    <sup>
     [
     <a class="footnote" href="#ftn.id2578699" name="id2578699">
      40
     </a>
     ]
    </sup>
    a Numancie,
    <sup>
     [
     <a class="footnote" href="#ftn.id2578711" name="id2578711">
      41
     </a>
     ]
    </sup>
    ale Don Quijote len naraz vybúši z neho na samom konci románu, bez každej
         prípravy, v žalári, kde razom uchváti všetkých spoluväzňov k homérickému smiechu.
   </p>
   <p>
    Don Miguel Cervantes bol iste ľahké futro. Nevedel do pozdného veku zapustiť korene,
         ženu nechal tak, v úrade defraudoval a sedel viac ráz i vo väznici. Bol to iste človek,
         hľadiaci si vybrať zo života čo najviac, pričom ani veľmi nedbal o zákonné predpisy. Musel
         to byť veselý kumpán, ktorý si robil špás zo života. Taký nešťastný smoliar, akým ho
         opisuje Frank, by nevedel napísať najskvelejší humoristický a komický román svetovej
         literatúry. Len povahou, akú mal Cervantes, možno vysvetliť i to, že ho alžírski dejovia
    <sup>
     [
     <a class="footnote" href="#ftn.id2578744" name="id2578744">
      42
     </a>
     ]
    </sup>
    neumučili, keďže mali z neho hodne zábavky a nebrali ho azda ani celkom vážne.
   </p>
   <p>
    Keby bol Frank preštudoval Cervantesove diela, bol by vedel povedať jedno-druhé o
         ponímaní jeho života. Všetko, čo je vo Frankovom Cervantesovi, nájdeme i v jeho životopise
         v každej, nie celkom stručnej literárnej histórii. A iste omnoho pôsobivejšie ako v tejto
         knižke, kde je účinnosť opisu Cervantesa veľmi potlačená opisom Filipa II.,
    <sup>
     [
     <a class="footnote" href="#ftn.id2578774" name="id2578774">
      43
     </a>
     ]
    </sup>
    ktorý je najpôsobivejšou postavou v celej knihe. Prečo dal Frank Filipovi taký
         zástoj, ktorý Cervantesa zatisol celkom do pozadia vo fantázii a cítení čitateľa?
   </p>
   <p>
    Cervantes nemal s Filipom nijaké spojenie, ktoré by bolo vplývalo na jeho osud. Preto
         kvôli nemu nebolo potrebné predvádzať Filipa. Chcel Frank tým umrlčím pachom, ktorý
         sprevádza v celom jeho diele kresbu Filipa, charakterizovať dobu?
   </p>
   <p>
    V Španielsku iste nebol za Filipa raj. Ale kde bol? Nebol ani v Anglicku, kde za
         panovania kráľovnej Alžbety
    <sup>
     [
     <a class="footnote" href="#ftn.id2578819" name="id2578819">
      44
     </a>
     ]
    </sup>
    ani celkom nevinný človek nebol naskrze istý svojimi údmi, svojím životom a
         majetkom. Keď krvavá Mária, prvá manželka Filipa II., preriedila protestantov, odplácala to
         Alžbeta katolíkom pod všelijakými zámienkami. V tie časy nenarábali s ľuďmi veľmi v
         rukavičkách. Keď Alžbeta na nedostatočné obvinenie dala sťať svoju sesternicu Máriu Stuartovú
    <sup>
     [
     <a class="footnote" href="#ftn.id2578846" name="id2578846">
      45
     </a>
     ]
    </sup>
    (Frank ju dal v Cervantesovi obesiť) a dala sťať i svojho milenca Essexa
    <sup>
     [
     <a class="footnote" href="#ftn.id2578868" name="id2578868">
      46
     </a>
     ]
    </sup>
    pre v podstate hlúpy chlapčenský kúsok, nerobili s obyčajnými občanmi veľké
         parády. A tak to bolo všade. V Nemecku sa v tie časy jeden sudca chvastal, že počas svojho
         sudcovstva dal popraviť vyše dvadsaťtisíc ľudí! Páter Spee
    <sup>
     [
     <a class="footnote" href="#ftn.id2578891" name="id2578891">
      47
     </a>
     ]
    </sup>
    odprevadil za tri roky vo svojom obvode vyše dvesto nešťastných žien na popravu
         ohňom pre strigônstvo!
   </p>
   <p>
    V Španielsku preháňali kacírov, najmä Židov a Maurov. Pomerne menej kruto zaobchádzali s
         nimi ako inde, lebo ktorý sa chcel vysťahovať, toho pustili a ktorý chcel prestúpiť na
         katolícku vieru, tomu dali pardon. Iste nebol v Španielsku občan vystavený väčšiemu
         nebezpečenstvu života, ako v iných krajinách.
   </p>
   <p>
    Filip II. bol náboženský monoman,
    <sup>
     [
     <a class="footnote" href="#ftn.id2578929" name="id2578929">
      48
     </a>
     ]
    </sup>
    ovládaný pavierou, plaziaci sa pred kosťami mučeníkov a zamierajúci strachom
         pred večným zatratením. Jeho mánia sa časom natoľko vyvinula, že posledných štrnásť rokov
         svojho života strávil v drevenej izbici, postavenej v skvelom kostole Escorialu,
    <sup>
     [
     <a class="footnote" href="#ftn.id2578948" name="id2578948">
      49
     </a>
     ]
    </sup>
    v blízkosti kláštora s nesčíselnými mníchmi, neprestávajúcimi sa modliť za
         spasenie jeho duše.
   </p>
   <p>
    Ako iných tyranov, i jeho zviedla na scestie neobmedzená moc a bláznivá idea. Pomätenie
         zaplatili v jeho časoch státisíce utrpeniami, na opísanie ktorých ľudská reč nemá primerané
         výrazy.
   </p>
   <p>
    Ale čírym diablom Filip II. jednako nebol.
   </p>
   <p>
    Filip II. bol, vyjmúc Dona Carlosa, citlivým otcom svojich detí a starostlivým a
         uznanlivým pánom svojich sluhov a poddaných. Mal zmysel pre umenie; preložil sídlo vlády zo
         zakliateho stredovekého Toleda do Madridu, ktorého značnú čiastku vystaval. Odpustil
         Medinovi Sidonovi porážku veľkej armády a odstránil od seba vojvodcu Albu,
    <sup>
     [
     <a class="footnote" href="#ftn.id2578992" name="id2578992">
      50
     </a>
     ]
    </sup>
    ktorý svojimi ukrutnosťami nevedel uskutočniť upokojenie Nizozemska.
   </p>
   <p>
    Pravda je, že autodafé
    <sup>
     [
     <a class="footnote" href="#ftn.id2579015" name="id2579015">
      51
     </a>
     ]
    </sup>
    neboli zriedkavosťou pod jeho vládou a bolo dosť i biedy každého druhu. Ale pre
         koho písal celý rad spisovateľov romány a drámy, medzi nimi Lope de Vega so svojimi
         tisícšesťsto hrami, Quevedo so svojimi satirami a Cervantes so svojimi drámami a so svojím
         Donom Quijotom, na ktorom sa smialo celé Španielsko?
   </p>
   <p>
    Prečo strčil Frank strašidelné opisy Filipa II. do svojho diela? Dobu nijako mimoriadne
         necharakterizujú. Mala to byť azda nejaká protiváha Donovi Quijotovi? Ale veď sa ten zjaví
         len na samom konci románu a v románe samom nebolo o ňom ani reči.
   </p>
   <p>
    Frankovi išlo akiste len o napísanie románu, ktorý chytá obecenstvo dráždením zvedavosti
         najnižšieho druhu, kombinujúc ho s lovením lepších duší záujmom o osudy Cervantesa.
   </p>
   <p>
    Akú váhu kladie na opisovanie mučení, dokazuje i celkom zbytočné rozprávanie o odretí
         kože Bragalina,
    <sup>
     [
     <a class="footnote" href="#ftn.id2579068" name="id2579068">
      52
     </a>
     ]
    </sup>
    benátskeho veliteľa Famagusty, ktorú Turci vypchali a nosili po meste niekoľko
         dní. Bragalino sa vraj díval za celý čas na svojho hrozného alterega, kým ho smrť
         neoslobodila od útrap.
   </p>
   <p>
    Nemusí byť čitateľ lekárom, aby vedel, že celá tá história je holý nezmysel, ako je
         nezmysel i táranie o spôsobe naťahovania ľudí na kôl a účasť Cervantesa v boji pri Lepante
    <sup>
     [
     <a class="footnote" href="#ftn.id2579104" name="id2579104">
      53
     </a>
     ]
    </sup>
    v záchvate malárie. Cervantes sa bil pri Lepante, veď tam mu skaličili ľavú
         ruku, ale bez malarického záchvatu.
   </p>
   <p>
    Hrôzy s vystúpením Filipa II. sú oveľa pikantnejšie ako osud Cervantesa. Preto uviedol
         autor audienciu Aquavivu,
    <sup>
     [
     <a class="footnote" href="#ftn.id2579129" name="id2579129">
      54
     </a>
     ]
    </sup>
    prevážanie mŕtvol predkov do nedokončenej krypty v Escoriale a umieranie Filipa
         II. v neznesiteľnom zápachu jeho za živa hnijúceho tela. Tým sa odplatil Filipovi za jeho
         prenasledovanie Židov, ktorých vyzdvihuje na úkor kňazov a mníchov. Židia v Alžíri sa
         jediní správali ľudsky voči kresťanským otrokom, hoci sa Cervantes — a u Franka je to
         nevysvetliteľné — ani na arabských dejov nemal čo žalovať. Podľa Frankovho opisu boli to
         beštiálni kati a zajatému Cervantesovi jednako hladko odpúšťajú jeho pokusy o útek a
         kadejaké sprisahania. Najväčšmi ležia Frankovi v žalúdku dominikáni, a preto
         najodpornejšieho zradcu urobí dominikánom, ktorému na dôvažok smrdí infámne z úst.
   </p>
   <p>
    Uznám, že sú to všetko veci, ktoré môžu zvábiť čitateľstvo istého druhu, ale seriózny
         spisovateľ by také veci nemal písať a seriózny kritik by nemal také veci dvíhať k hviezdam.
   </p>
   <p>
    Knižka dá aký-taký obraz o živote Cervantesa, ale naskrze neosvetľuje vznik jeho
         skvostného Dona Quijota, o ktorom vlastne mlčí.
   </p>
   <p>
    Autor podáva skreslený obraz Filipa II., človeka iste nenormálneho, zo života ktorého
         povyberal odpor vzbudzujúcim spôsobom nechutné scény.
   </p>
   <p>
    Hovoria, že vážny spisovateľ sa má pridržiavať pravdy a byť spravodlivým.
   </p>
   <p>
    <span class="emphasis">
     <em>
      Elán 1935
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578522" name="ftn.id2578522">
        36
       </a>
       ]
      </sup>
      Český preklad vydala Družstevní práce.
     </p>
    </div>
    <div class="footnote">
     <p>
      <sup>
       [
       <a class="para" href="#id2578532" name="ftn.id2578532">
        37
       </a>
       ]
      </sup>
      Elán 6, 1935, č. 4, s. 6; zb. Jégé v kritike a spomienkach. Bratislava 1959, s.
               640 — 644.
     </p>
    </div>
    <div class="footnote">
     <p>
      <sup>
       [
       <a class="para" href="#id2578600" name="ftn.id2578600">
        38
       </a>
       ]
      </sup>
      <span class="emphasis">
       <em>
        Bruno Frank
       </em>
      </span>
      (1887 — 1945), nemecký spisovateľ
               protifašistickej orientácie, autor mnohých románov a drám. Jeho román Cervantes
               vyšiel v českom preklade roku 1935.
     </p>
    </div>
    <div class="footnote">
     <p>
      <sup>
       [
       <a class="para" href="#id2578648" name="ftn.id2578648">
        39
       </a>
       ]
      </sup>
      <span class="emphasis">
       <em>
        Eisner chválil Frankovu Politickú novelu
       </em>
      </span>
      — V tejto novele z
               r. 1928, komponovanej ako dialóg medzi štátnikmi, propagoval autor porozumenie medzi
               Nemeckom a Francúzskom.
     </p>
    </div>
    <div class="footnote">
     <p>
      <sup>
       [
       <a class="para" href="#id2578699" name="ftn.id2578699">
        40
       </a>
       ]
      </sup>
      <span class="emphasis">
       <em>
        Galathea
       </em>
      </span>
      — Cervantesov šesťdielny (nedokončený) pastiersky
               román z roku 1585.
     </p>
    </div>
    <div class="footnote">
     <p>
      <sup>
       [
       <a class="para" href="#id2578711" name="ftn.id2578711">
        41
       </a>
       ]
      </sup>
      <span class="emphasis">
       <em>
        Numancia
       </em>
      </span>
      — Cervantesova dráma o hrdinskom boji Španielov
               proti rímskym dobyvateľom, z roku 1584.
     </p>
    </div>
    <div class="footnote">
     <p>
      <sup>
       [
       <a class="para" href="#id2578744" name="ftn.id2578744">
        42
       </a>
       ]
      </sup>
      <span class="emphasis">
       <em>
        alžírski dejovia
       </em>
      </span>
      — vrchní velitelia janičiarov, ktorí boli v
               rokoch 1600 — 1830 pánmi v Alžírsku.
     </p>
    </div>
    <div class="footnote">
     <p>
      <sup>
       [
       <a class="para" href="#id2578774" name="ftn.id2578774">
        43
       </a>
       ]
      </sup>
      <span class="emphasis">
       <em>
        Filip II.
       </em>
      </span>
      (1527 — 1598), španielsky kráľ, posilňoval moc
               katolíctva v Európe. Oženil sa s Máriou Tudorovnou, anglickou kráľovnou, horlivou
               katolíčkou. R. 1554 reštauroval v Anglicku katolíctvo, ktoré však po smrti Márie
               upadlo. Kruto potlačil povstanie v Holandsku, resp. v Nizozemsku.
     </p>
    </div>
    <div class="footnote">
     <p>
      <sup>
       [
       <a class="para" href="#id2578819" name="ftn.id2578819">
        44
       </a>
       ]
      </sup>
      <span class="emphasis">
       <em>
        Alžbeta
       </em>
      </span>
      (1533 — 1603), kráľovná anglická, dcéra Henricha
               VIII., obnovila v Anglicku anglikánsku cirkev, za jej panovania sa Anglicko veľmi
               zmohlo hospodársky (prvé kolónie) aj kultúrne (rozkvet divadla).
     </p>
    </div>
    <div class="footnote">
     <p>
      <sup>
       [
       <a class="para" href="#id2578846" name="ftn.id2578846">
        45
       </a>
       ]
      </sup>
      <span class="emphasis">
       <em>
        Mária Stuartová
       </em>
      </span>
      (1542 — 1587), škótska kráľovná, vystúpila
               proti Alžbete s nárokmi na anglický trón. Ako katolíčka mala v Škótsku ťažkosti s
               protestantmi. Milencovi prikázala zavraždiť manžela, a potom hľadala ochranu u
               Alžbety; tá ju najprv dlho väznila a potom dala popraviť.
     </p>
    </div>
    <div class="footnote">
     <p>
      <sup>
       [
       <a class="para" href="#id2578868" name="ftn.id2578868">
        46
       </a>
       ]
      </sup>
      <span class="emphasis">
       <em>
        gróf Essex
       </em>
      </span>
      (1567 — 1601), Alžbetin miláčik, neskôr upadol do
               nemilosti, a keď zosnoval proti Alžbete sprisahanie, tiež ho dala popraviť.
     </p>
    </div>
    <div class="footnote">
     <p>
      <sup>
       [
       <a class="para" href="#id2578891" name="ftn.id2578891">
        47
       </a>
       ]
      </sup>
      <span class="emphasis">
       <em>
        Pater Spee
       </em>
      </span>
      (1591 — 1635), nemecký jezuita, ako spovedník dal
               upáliť vyše dvesto čarodejníc, nakoniec prišiel k presvedčeniu, že to boli nevinné
               obete a začal boj proti upaľovaniu.
     </p>
    </div>
    <div class="footnote">
     <p>
      <sup>
       [
       <a class="para" href="#id2578929" name="ftn.id2578929">
        48
       </a>
       ]
      </sup>
      <span class="emphasis">
       <em>
        monoman
       </em>
      </span>
      — fanatik, maniak
     </p>
    </div>
    <div class="footnote">
     <p>
      <sup>
       [
       <a class="para" href="#id2578948" name="ftn.id2578948">
        49
       </a>
       ]
      </sup>
      <span class="emphasis">
       <em>
        Escorial
       </em>
      </span>
      — kráľovské sídlo v Španielsku
     </p>
    </div>
    <div class="footnote">
     <p>
      <sup>
       [
       <a class="para" href="#id2578992" name="ftn.id2578992">
        50
       </a>
       ]
      </sup>
      <span class="emphasis">
       <em>
        Alba
       </em>
      </span>
      (Fernando Alvarez de Toledo, 1507 — 1582), španielsky
               vojvodca a štátnik, miestodržiteľ v Nizozemsku (1567 — 1573), pokúsil sa krvavo
               potlačiť holandskú revolúciu; po neúspechu bol odvolaný.
     </p>
    </div>
    <div class="footnote">
     <p>
      <sup>
       [
       <a class="para" href="#id2579015" name="ftn.id2579015">
        51
       </a>
       ]
      </sup>
      <span class="emphasis">
       <em>
        autodafé
       </em>
      </span>
      (Auto da Fé) — (špan.) výkon viery; v praxi to bol
               inkvizítorský súd a poprava kacírov.
     </p>
    </div>
    <div class="footnote">
     <p>
      <sup>
       [
       <a class="para" href="#id2579068" name="ftn.id2579068">
        52
       </a>
       ]
      </sup>
      <span class="emphasis">
       <em>
        Bragalino
       </em>
      </span>
      — správne Bragadino, Marco Antonio (1525 — 1571),
               hrdinský obranca cyperského prístavu Famagusty proti Turkom v r. 1570 — 71, ktorý sa
               napokon vzdal presile. Turecký víťaz Mustafa mu sľúbil slobodný odchod, no keď
               nechcel prestúpiť na islam, dal ho za živa zodrať z kože.
     </p>
    </div>
    <div class="footnote">
     <p>
      <sup>
       [
       <a class="para" href="#id2579104" name="ftn.id2579104">
        53
       </a>
       ]
      </sup>
      <span class="emphasis">
       <em>
        boj pri Lepante
       </em>
      </span>
      — Lepanto, prístav v Grécku, známy z dejín
               víťazstvom kresťanského loďstva nad Turkami roku 1571.
     </p>
    </div>
    <div class="footnote">
     <p>
      <sup>
       [
       <a class="para" href="#id2579129" name="ftn.id2579129">
        54
       </a>
       ]
      </sup>
      <span class="emphasis">
       <em>
        Claudius Aquaviva
       </em>
      </span>
      (1543 — 1615) — jezuitský pedagóg,
               upevňoval moc jezuitského rádu.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579213">
       </a>
       Tri knihy o lekároch
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2579224" name="id2579224">
      55
     </a>
     ]
    </sup>
   </p>
   <p>
    Pred niekoľkými rokmi Axel Munthe vydal knihu, majúcu dve pomenovania, z ktorých jedno
         bolo, tuším, San Stefano. Dielo pozostáva z radu výjavov z jeho života. Je všeobecne známe,
         a preto obsah výjavov len stručne označím. Začne tým, že nadrapujúceho sa dôstojníka
         zastraší kolitídou, druhom črevného kataru. Potom pritisne na vedeckom poli k stene nie
         menšiu kapacitu, ako bol Charcot!
    <sup>
     [
     <a class="footnote" href="#ftn.id2579248" name="id2579248">
      56
     </a>
     ]
    </sup>
    Postaví v Taliansku, v San Stefano, najkrajšiu vilu moderných časov, ktorá
         privábi i nemeckého cisára Wilhelma.
    <sup>
     [
     <a class="footnote" href="#ftn.id2579264" name="id2579264">
      57
     </a>
     ]
    </sup>
    Tento chváli v nej jednu sochu, a Munthe mu odporuje. Keď už nemal napochytre
         nič väčšie čo premáhať, pustil sa do svojich kolegov, o ktorých píše ako o šarlatánoch a
         vydriduchoch a nimi chybne kurovaných chorých vylieči obratom ruky. Keď bol s ľuďmi hotový,
         zachraňuje lastovičky, kúpiac pre ne za drahé peniaze letisko, aby mali kde odpočívať na
         svojej ceste do Afriky.
   </p>
   <p>
    Napokon premohol v akomsi mystickom výjave i samú smrť. Aspoň si myslím, že to musela
         byť ona, lebo som nemal viac trpezlivosti knihu dočítať.
   </p>
   <p>
    Na naivného čitateľa kniha mocne pôsobí. Mne kazila dojem predstava komára, pyšného na
         svoje víťazstvo uštipnutím človeka. Na svete nebude mnoho ľudí, prevládajúcich s takou
         istotou pocity menejcennosti, ako tento pán.
   </p>
   <p>
    Druhú knihu o lekároch napísal Holanďan Antoon Coolen a pomenoval ju (ako vyšla po
         česky) Ves u řeky. Na jej obálke je niekoľko výňatkov z recenzií. Johan van der Woude píše
         o nej medziiným: „Vážím si nesmírně Coolenova vyprávění, poněvadž autor zná krásu zpěvného
         slova, jakož i pokoru a prostotu poníženého člověka. Coolen zná také radost z přírody v
         jejích nesčetných podobách, radost prostého člověka; v jeho slovech se chvěje štěstí, že
         může vyjádřit to, co pokládá za krásne a dobré.“
   </p>
   <p>
    Das Deutsche Wort píše: „Ves u řeky je dílo nádherné bezprostřednosti a svěžesti…
         Podivuhodná životní plnokrevnost Coolenova světa sa projevuje právě v tom, že tu máme před
         sebou zcela nepatetickou knihu, ačkoli v jejím středu je naprosto nevšední postava. Jako v
         životě jen se tu střídá tragika s komikou, tíživá vážnost s překypující veselostí,
         hlubokost s pošetilostí, rajský jas s hlubinně děsivou tmou.“
   </p>
   <p>
    Coolen opisuje ľudomilného lekára a jeho jediného priateľa, dobrodužného pytliaka.
         Lekár, van Taeke, je taký, že posiela pacientom účty, splatné až o päť rokov, pomôže
         každému ako pôrodník a operatér. Za päťadvadsať rokov mu ani jedna pacientka nezomrela,
         hoci si dovolil i také fígle, že on sám, operovaný na ťažký hnisavý vred, sa dal na
         nosidlách k jednej rodičke zaniesť a vykonal na nej cisársky rez. Na to nehľadel, čo by iní
         lekári na to povedali, že sa na hnisavú chorobu nemocný lekár opovážil ísť k rodiacej žene!
         K inej rodičke prejde cez zamŕzajúcu rieku,
    <sup>
     [
     <a class="footnote" href="#ftn.id2579361" name="id2579361">
      58
     </a>
     ]
    </sup>
    skáčuc z kryhy na kryhu, lebo ho prievozník nechcel už previezť! Jeden sedliak
         klebetil na jeho znamenitú ženu. Pomstí sa mu tak, že ho s nabitou flintou pristaví a mieri
         mu na čelo. O chvíľu ho pustí bez výstrelu a ide ďalej. Toto robí deň po deň tak dlho, až
         ten chlap zošalie. Podivné pritom je, že sa mu ten nešťastník každý deň na tú komédiu
         predstavoval a že sa nikto do tej veci nezamiešal!
   </p>
   <p>
    Žena mu umrie. Žil s ňou veľmi pekne i nevie sa od nej odlúčiť. Vyberie ju z rakvy a
         pochová ju v záhrade, aby ju mal nablízku. Rakvu naplní kamením a nechá ju pochovať v
         cintoríne. Keď ho po päťadvadsaťročnej službe zbavia obecného lekárstva, hoci bol taký
         obľúbený, spáli nad sviecou tisíc zlatých, ktoré mu dali ako odbytné, dá pováľať svoj dom a
         odsťahuje sa do mesta, nechajúc milovanú ženu na zborenisku. Atď. atď. Uznáme bez ťažkosti,
         že taký človek by bol mimoriadny, ale ešte ľahšie, že všetko to rozprávanie o ňom sú
         nemožné táraniny, čo nemožno so zdravým rozumom uveriť.
   </p>
   <p>
    Pytliak, jeho jediný priateľ, je zároveň predmetom jedinej komickej scény. Tá je taká
         nechutná, že vzbudzuje skorej odpor ako smiech. Stačí poznamenať, že sa odohráva v záchode.
   </p>
   <p>
    O týchto románoch môže kadekto kadejaké rozumy trúsiť. Mne nejde o presvedčovanie ľudí,
         lebo viem, že každú vec možno vykrúcať podľa chuti. Mne ide o to, poukázať na to, ako v
         každom umeleckom diele všetko ostatné premáhajúcou podmienkou je pravda.
   </p>
   <p>
    O tom nás presvedčí tretie dielo o lekároch, ktoré napísal dr. Albert Schweitzer pod
         názvom (podľa českého prekladu) Lidé v pralesích. Schweitzer bol docentom na strasburskej
         univerzite, keď sa dozvedel, v akých zúfalých pomeroch žijú černosi v centrálnej Afrike a
         aké hrozné nemoce ich ničia. Preskočil na medicínu, zložil doktorát a šiel so svojou ženou
         do Afriky na brehy rieky Ogowe boriť sa so všetkými neresťami a hrôzami, akým je vystavený
         opustený, nevedomý, polozverský človek. Mal hodne priateľov a čosi groší, ktoré si
         nazbieral koncertovaním, súc virtuózom na organe. Jeho knižka nie je umelecké dielo, ale
         jednoduchý výňatok z listov a správ, ktoré posielal svojim verným, roztrateným po celej
         Európe a podporujúcim ho statočne.
   </p>
   <p>
    Opisuje svoju borbu s chorobami, s prírodou a so všetkými zverskými pudmi polodivých
         ľudí. Vidíme, že sú to nemožní lenivci, pijani, zlodeji, surovci, luhári, robiaci svojmu
         dobrodincovi najväčšie ťažkosti, a jednako ich tak opisuje, že ich musíme ľutovať, lebo
         nájde v nich i iskru duše. Porozumieme, že kolonizujúci úradníci a vojaci robili s nimi
         krátke procesy. Schweitzer s pomocou misionárov a priateľov postaví pre nich nemocnicu s
         dvesto posteľami. Dielo vyžadovalo neskonalú námahu. Žena mu ochorela. Odviezol ju do
         Európy a po návrate pracoval ďalej so svojimi znamenitými pomocníkmi. V jeho diele robia
         totižto všetci jeho druhovia dojem znamenitých ľudí, či sú to ženské, či mužskí. Najmenším
         sa zdá robiť seba, lebo všetky chyby berie na seba. Nechvastá sa, že vylieči každého.
         Naopak, práve Európania, na ktorých si dáva najväčšmi záležať, mu najviac hynú.
   </p>
   <p>
    Kniha je vlastne referátom o vykonaných prácach a nemociach, ktoré liečili, a ako. A z
         týchto skoro vždy suchých dát žiari tá najšľachetnejšia duša, akú by len veľký básnik vedel
         tak pôsobivo utvoriť. Najúčinnejšia je v nej pravdivosť, s akou je všetko rozprávané. Niet
         vety, na ktorú by i ten najväčší skeptik nemohol vziať jed, keďže sama povaha a životné
         náhľady pisateľa vylučujú každé odbočenie od najprísnejšej pravdy.
   </p>
   <p>
    Na ukážku jeho slohu a zmýšľania citujem niekoľko viet z konca jeho knihy:
   </p>
   <p>
    „Radost nad splněným úkolem mi nějak uniká. Jímá mě pokora. Čím jsem si zasloužil, že
         dílo milosrdenství prošlo mýma rukama a že jsem se směl těšit z jeho úspěchu? A stále
         prochvívá mou duši bolest, že musím na čas zanechat své práce a odjet z Afriky, jež se mi
         stala domovem.
   </p>
   <p>
    Nezdá se mi ani pravdou, že své černochy na řadu měsíců ztrácím z očí. Jak mi přirostli
         k srdci, přes to, že často vyžadovali tolik námahy a práce! Kolik krásných rysů objevíte v
         jejich duších, nedáte-li se odradit různými pošetilostmi těchto dětí přírody a hledáte-li v
         nich vždy jen člověka? Jak dovedou i oni k nám přilnout, přijdeme-li k nim s láskou a
         trpělivostí!
   </p>
   <p>
    Stále nejasnější je vzdálený zelený pruh, za kterým si představujeme Lambarene.
    <sup>
     [
     <a class="footnote" href="#ftn.id2579556" name="id2579556">
      59
     </a>
     ]
    </sup>
    Je ještě na obzoru? Zapadl už do moře?
   </p>
   <p>
    Už není pochybnosti. Už vidíme jen moře. Beze slov si tiskneme všichni ruce, jedeme dolů
         do kabin, abychom urovnali svá zavazadla a přehlušili smutek loučení.“
   </p>
   <p>
    I Muntheho i Coolenove postavy sú popri prostom Schweitzerovi jarmoční, lepenkoví,
         krikľavo vyfarbení pajáci. Všetky ich slohové rafinovanosti, vyumelkované opisy, vyhútané
         fantázie nevyvážia jednoduchú pravdu Schweitzerovej knihy!
   </p>
   <p>
    Škoda práce klamať nevedúcich, aby slúžil vediacim na posmech.
   </p>
   <p>
    Veritas vincit!
    <sup>
     [
     <a class="footnote" href="#ftn.id2579597" name="id2579597">
      60
     </a>
     ]
    </sup>
   </p>
   <p>
    <span class="emphasis">
     <em>
      Elán 1937
     </em>
    </span>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579224" name="ftn.id2579224">
        55
       </a>
       ]
      </sup>
      Elán 8, 1937, č. 3, s. 4; zb. Jégé v kritike a spomienkach. Bratislava 1959, S.
               645 — 648.
     </p>
    </div>
    <div class="footnote">
     <p>
      <sup>
       [
       <a class="para" href="#id2579248" name="ftn.id2579248">
        56
       </a>
       ]
      </sup>
      <span class="emphasis">
       <em>
        J. M. Charcot
       </em>
      </span>
      (1825 — 1893), francúzsky neurológ, liečil
               hypnózou a sugesciou.
     </p>
    </div>
    <div class="footnote">
     <p>
      <sup>
       [
       <a class="para" href="#id2579264" name="ftn.id2579264">
        57
       </a>
       ]
      </sup>
      <span class="emphasis">
       <em>
        cisár Wilhelm
       </em>
      </span>
      — posledný nemecký cisár v rokoch 1888 —
               1918
     </p>
    </div>
    <div class="footnote">
     <p>
      <sup>
       [
       <a class="para" href="#id2579361" name="ftn.id2579361">
        58
       </a>
       ]
      </sup>
      <span class="emphasis">
       <em>
        K inej rodičke prejde cez zamŕzajúcu rieku
       </em>
      </span>
      — porovnaj opis
               Jégého cesty cez zamŕzajúcu Oravu, publikovaný v úvodnej časti tohto zväzku pod
               názvom O sebe.
     </p>
    </div>
    <div class="footnote">
     <p>
      <sup>
       [
       <a class="para" href="#id2579556" name="ftn.id2579556">
        59
       </a>
       ]
      </sup>
      <span class="emphasis">
       <em>
        Lambarene
       </em>
      </span>
      — africká osada, Schweitzerovo pôsobisko
     </p>
    </div>
    <div class="footnote">
     <p>
      <sup>
       [
       <a class="para" href="#id2579597" name="ftn.id2579597">
        60
       </a>
       ]
      </sup>
      <span class="emphasis">
       <em>
        Veritas vincit!
       </em>
      </span>
      — (lat.) Pravda víťazí!
     </p>
    </div>
   </div>
  </div>
 </body>
</html>
