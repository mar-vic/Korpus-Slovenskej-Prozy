<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505684">
       </a>
       I. Predbežné oboznámenie sa s osobou
      </h2>
     </div>
    </div>
   </div>
   <p>
   </p>
   <p>
   </p>
   <p>
    Čmýri sa doposiaľ v Šarišskej župe jeden vypasený žobrák, postrach dedinského
      obyvateľstva, známy pod menom Dukát. Delí sa tým od iných žobrákov, že nechodí po domoch s
      otčenášmi v ústach a klobúkom na chrbte, lež so zlorečením a smelo ako vojak, ktorý prišiel na
      exekúciu, vždy opilý. Ľudia majú pred ním veliký strach a dávajú mu, čo majú najlepšie,
      vajcia, slaninku, masielko, alebo peniaze, aby sa odkúpili od ohňa. Keď dačo ukradne alebo
      nasilu vezme, prosia ho pekne, aby len šiel z dediny.
   </p>
   <p>
    Tento, i nám známy, človek mal vo svojom živote pamätnú dobu, ktorú tu opísať ideme, ale
      predbežne dačo sdelíme o jeho minulosti.
   </p>
   <p>
    Po otcovi prejal dedične pol sedliackeho, dobre zaopatreného úreku: ale pár rokov
      postačilo premárniť dočista všetko. Čo neprepil s ľahkomyseľnou ženou, to pošlo na rozličné
      pokuty. Lebo nielen, že nevytrezvieval nikdy, páchal so dňa na deň i výstupy, bil sa,
      zneucťoval, prevaľoval hlavy, hrdláč a nestydatec, bez konca a kraja.
   </p>
   <p>
    Vyhnaný z otcovského domu židom, lapil sa dedičstva holomkov, služby; ale pre pijanstvo,
      spurnosť, nespoľahlivosť a krádež nevyslúžil nikde do roka. Čo aká bola potreba na čeľadníka,
      odohnali ho a on prišiel obyčajne pritom o zaslúžený nájom. Nie div teda, že čoskoro bol tohto
      života sýty.
   </p>
   <p>
    Aby mohol slobodnejšie prevádzať živnosť, ktorá sa mu najviac ľúbila zo všetkých, krádež,
      vzal otrhanú panskú chalupu a premenil ju vcele na peleš lotrovskú. Žena, deti kradly na poli
      klasy, struky, zemiaky, kapustu, v dedine sliepky, husi. Muž konal hrubšie práce pri remesle,
      s tovarišmi. Donášal celé boky slaniny, celé vrecia múky, strovy, zrna, šiat. Lebo ozbíjal v
      celom okolí komory a sypárne. Jama pod posteľou s úzunkým hrdlom bola vždy plná. V nooi sa
      vždy varilo, škvarilo, žralo, pilo, vo dne obyčajne spalo. Na panské posielali zlodeji za seba
      nájomníkov; sami šli len tu i tam, pre zaslepenie očí.
   </p>
   <p>
    Viedlo sa to tak za pár rokov. Ale potom pretrhla blaženosti zlodejskej rodiny neočakávaná
      nehoda.
   </p>
   <p>
    Pošiel Dukát s tovarišmi v tmavej noci do susednej dediny, kde cítili u jedného gazdu boky
      slaniny na povale.
   </p>
   <p>
    V chyži svetlo, krik, spev, chachot. Boly to priadky.
   </p>
   <p>
    Tovariši Dukátovi radili utiahnuť sa za stodolu až dievky a parobci sa rozídu, domáci
      uložia. Ale Dukát tvrdil, že práve toto je najpríhodnejší čas, lebo že pre krik v chyži
      nepočujú chodenie a šramot na povale.
   </p>
   <p>
    A dobre súdil. V chyži naozaj nikto nič nezbadal, keď zlodeji vytrhali na streche dieru,
      odrezali slaninu a vzali boky na plecia.
   </p>
   <p>
    Boli by ich šťastne podali von dierou tovarišom, keby nie zlá nehoda. Pod Dukátom
      prelomila sa vetchá doska a cup do chyže i s bokom slaniny na pleci medzi priadky. Za ním
      šuchol ešte druhý bok slaniny a ovisly dve nohy v krpcoch.
   </p>
   <p>
    Prítomní sa zľakli, povyskakovali s krikom. Len smelý Dukát sa nezľakol. Riekol pokojne,
      ako čoby nič: „Pochválen buď Ježiš Kristus.“
   </p>
   <p>
    Strhne sa chachot. Jeden z parobkov pochytí aj tie s povaly visiace a šibrinkujúce nohy a
      stiahne i druhého hosťa, cez povalu do chyže prichádzajúceho.
   </p>
   <p>
    Parobci okolo nich s hlučným smiechom, ale gazdiná s metlou a gazda s hodnou rafikou.
      Omlátili ich tak, že ramená, chrbát, stehná boly samá klobása.
   </p>
   <p>
    Na druhý deň odviezol ich richtár poviazaných na stoličný dom. Tam si posedeli do roka,
      kŕmení tiež v istých časoch klobásami.
   </p>
   <p>
    Biednejšia než oni v temnici bola Dukátová doma s deťmi. Dobre nezahynuly od hladu, keď sa
      zasekly nočné doprávky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505880">
       </a>
       II. Ako Dukát prišiel k povesti boháča a ako obrátil na svoj úžitok povesť, ktorá o ňom
      vznikla
      </h2>
     </div>
    </div>
   </div>
   <p>
   </p>
   <p>
   </p>
   <p>
    Málo Dukátovej odľahlo i po návrate mužovom. Zlodejské remeslo teraz už nešlo ako prv.
      Striehli sa ľudia, i on musel sa mať na pozore a pracovať v potu tvári za pár krajciarov, až
      dobrá náhoda napravila, čo zlá pokazila, a pomohla mu zas k výdatnému zárobku bez práce.
   </p>
   <p>
    Našiel pri vykopávaní pňov v lese jeden veliký peniaz a hodil ho doma deťom, aby sa
      bavily.
   </p>
   <p>
    Deti pošly s peniazom do krčmy a v židovi strepotalo lakomé srdce, keď ho uzrel. Lebo to
      bol dukát. Odobral ho deťom za kúsok chleba a pohárik pálenky.
   </p>
   <p>
    Potom si pomyslel, že kde tento, tam ich muselo byť i viac a nahováral všelijak nálezcu,
      aby mu ukázal všetky vykopané peniaze.
   </p>
   <p>
    Keď nič nemohol vykonať, oželel i ten dukát, ktorý mal, a pošiel s ním k pánovi, aby vzal
      na otázku chalupníka.
   </p>
   <p>
    Pán to učinil so všetkou prísnosťou napred sám, potom cez vrchnosť. Dukáta opäť
      žalárovali.
   </p>
   <p>
    Zvesť o tom rozniesla sa ďaleko a vzrástla v ústach ľudu na zázraky. Pripovedali si, že
      chalupník vykopal celý kotol dukátov, čo tým vážnejšie bolo, lebo zlato je u nás veliká
      zriedkavosť a s dukátmi spojujeme akési prehnané pochopy. Ak povieš päť zlatých, to je nič;
      ale ak povieš dukát, á! to je dačo, to je celé bohatsvo.
   </p>
   <p>
    Od toho času bol prezvaný Dukátom, keď predtým nazýval sa Dvorským.
   </p>
   <p>
    Zprvu sa hneval, keď sa ho každý vypytoval na nájdené dukáty. Ba i na tom sa mrzel, keď mu
      lakomci počali núkať na dukáty peniaze. Držal to za nástrahu, myslel, že ho chcú podchytiť.
      Ale keď bolo toho primnoho, keď prichádzali aj takí ľudia, o ktorých nebolo možno myslieť, že
      sú prenajatí: odhodlal sa, obrátiť povesť, ktorá o ňom povstala, na svoj úžitok.
   </p>
   <p>
    Začal ponúkané peniaze prijímať. Hovoril o náleze dukátov pred tým obojetne, kto sa ho len
      zo zvedavosti spytoval; pred tým, kto priniesol peniaze, s tajomným prisvedčovaním.
   </p>
   <p>
    Povesť rástla. Hrnuli sa k nemu sedliaci, mešťania, remeselníci, ba i židia z celého
      okolia, striehli za ním, kde by s ním samotným mohli prehovoriť, zastavovali ho na ceste, v
      krčme, volali k sebe, chodili do jeho otrhanej chalupy v noci ponúkať mu peniaze na dukáty.
      Šlo to teraz ako na oferu. Nebolo viac treba kradnúť. Ľudia sami dodávali šťastnej rodine, čo
      len chcela. Dukátová len tak vláčila slaninu, šunky, bryndzu, maslo, múku, strovu. Peňazí ako
      pliev. Jeden sedliak predal voly a odniesol peniaze Dukátoví, jeho dcéra dala svoju križmu Dukátke.
    <sup>
     [
     <a class="footnote" href="#ftn.id2506014" name="id2506014">
      1
     </a>
     ]
    </sup>
    Len o to ju prosila, aby jej potom pekné dukáty vybrala.
   </p>
   <p>
    Šťastím párika bolo, že to všetko šlo tajne. Lakomci nevedeli jeden o druhom. Každý
      myslel, že len on sám kladie základ budúceho zbohatnutia.
   </p>
   <p>
    Nové pohnanie nálezcu pokladu pred súd potvrdilo ešte väčšmi výhodnú povesť. Ľudia
      obdivovali jeho múdrosť, že vie vysekať sa, a nosili ešte viac na dukáty. Ktorí už uložili
      svoje peniaze, tí napomínali nálezcu, aby sa len držal, tajil, a sami mali trpezlivosť.
      Videli, že neborák nemôže teraz poklad vykopať, keď tak strežú za ním závistiví páni.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506014" name="ftn.id2506014">
        1
       </a>
       ]
      </sup>
      <span class="emphasis">
       <em>
        Dcéra jeho dala svoju križmu Dukátke
       </em>
      </span>
      — Križmou sa volá dar, ktorý
          dostáva novorodeniatko z príležitosti krstu (predovšetkým od krstných rodičov).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578053">
       </a>
       III. Ako Dukát užíval dobré časy, ktoré nastaly, a hojnosť všetkých vecí
      </h2>
     </div>
    </div>
   </div>
   <p>
   </p>
   <p>
   </p>
   <p>
    Aby sa vyhol ďalším nástrahám lakomého a zajedlého pána, nechal jeho chalupu a vzal inú v
      inej obci, kde mal od zemského pána pokoj, povinné dni odbavoval dobre platenými nájomníkmi.
   </p>
   <p>
    Lebo Dukát bol vo všetkom štedrý. Ľahko nabyl, ľahko zbyl. Ak ho povolali na svadbu, alebo
      krštenie, len tak rozhadzoval päťzlatovky, čo nad všetku pochybnosť povýšilo nález dukátov.
   </p>
   <p>
    V šatách síce nič nepremenil. Chodil taký otrhaný a zamastený, nekľúdny ako prv. To sa mu
      stalo už druhou prirodzenosťou. Ale v plnej miere požíval so svojou rodinou sprostácke blaho.
      Žrali, pili deň po dni ako svine v kŕmniku. Pálenka, mäso, pečienky, pirohy, koláče nemíňaly
      sa z ich chalupy. „Teraz si žijeme,“ hovorievali, „ako králi.“
   </p>
   <p>
    Dukát zvlášť roznežnil sa vcele. Žena, deti musely byť vždy okolo neho. Jedno pobehlo po
      pálenku, druhé po mäso, tretie po dohán. Keď ležal, žena mu ískala v hlave, dievčatá škrabaly
      nohy alebo chrbát, chlapec oháňal muchy. Časom ani na jedenie sa nezdvihol. Žena mu podávala
      do úst ako nemluvniatku, dievčatá utieraly bradu, zvlášť keď žalúdok vysotil jedlá a nápoje
      nazpät.
   </p>
   <p>
    To sa stávalo častejšie a Dukát sa žaloval, že teraz, keď má hojnosť všetkého, ani jesť
      ani piť nemôže tak chutne ako dakedy, keď bol nedostatok.
   </p>
   <p>
    Mal i podivínske fanty. Napred pobil ženu a deti, len tak z dlhej chvíle, pre zábavu,
      potom ich odpytoval, sobliekol košeľu, ľahol na zem, žena a deti musely ho šibať prútmi po
      chrbte. Keď pritom stále kričal, aby lepšie šibaly, vyťala mu žena do živého.
   </p>
   <p>
    „Ta to tak?“ vyskočí Dukát, „ty bys’ chcela muža zabiť?“ Lapí ju za vlasy, mrští o zem,
      povláči po chyži, deťom káže biť matku. Potom zase pýta za odpustenie a ľahne sám, aby ho
      šibali, lebo že zlý duch vošiel do neho. Teraz ho orezala žena z celej sily a uskočila. Deti
      za ňou s vreskom: „Mamo, mamo! ten otec sa blázni.“ Dukát sa teraz naozaj nahneval a že nemal
      koho biť, pochytil psa, zavesil dolu hlavou s hrady a ťal ho povrazom do zabitia, bo že
      vyvŕšiť sa na dakom musí. Keď pes skuvičal, zavýjal, napodobňoval jeho hlas s úškľabkami a len
      ťal a ťal. Takými vecami krátil si čas záhaľčivý Dukát.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578164">
       </a>
       IV. Dukát v nemoci
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zbytočné žranice a pijatyky porúchaly i jeho pevné zdravie, ale nie nebezpečne. Prechorel,
      lež len tak po pansky. Ba bola to viac omrzlosť, že nemôže toľko pchať a liať do seba, ako by
      chcel, než choroba.
   </p>
   <p>
    Ale on predsa považoval svoju nemoc za nebezpečnú a chcel ako dobrý kresťan prihotoviť sa
      na kresťanskú smrť. Ženu poslal po kňaza, deťom velil rozložiť ohník.
   </p>
   <p>
    Tieto odvetily dobrému otčíkovi, že niet narúbaného dreva. Nemocný teda vstane, ide v
      gatiach, v košeli von a rúbe na dvore prútie.
   </p>
   <p>
    Pri tejto práci zastihol ho kaplán, ktorý prišiel so sviatosťou.
   </p>
   <p>
    „Kde nemocný?“ táže sa.
   </p>
   <p>
    „Ja som, prosím pekne,“ riekne rubač. „Nech sa len páči dnu. Ja hneď idem, len kus toho
      dreva narúbem.“
   </p>
   <p>
    „Ta, či ty nemôžeš prísť do kostola?“ zaškúlil na neho kaplán a odišiel preč.
   </p>
   <p>
    Nemocný ťažobil si na to veľmi a keď nemohol uviesť do poriadku dušu svoju, uviedol aspoň
      svetské záležitosti. Urobil ústny závet. Poručil žene a deťom požehnané lakomstvo bláznov a
      dával im naučenie, ako majú luhať, aby mohli žiť na svete bez práce.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578241">
       </a>
       V. Dukáta počínajú upomínať veritelia, ale ešte sa udržuje fígľami
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ale blížil sa čas, kde ani jeho šibalská múdrosť nestačila udržať prchajúce blaho.
   </p>
   <p>
    Za tri roky nemal inú robotu ako odberať núkané peniaze a iné dobré veci. Ale pomaly
      počali lakomci tratiť trpezlivosť, upomínať ho na dukáty.
   </p>
   <p>
    Odbavoval všetkých tým, že pre panské nástrahy poklad doposiaľ vykopať nemohol, ale že už
      ide čas, kedy to učiní. A tajní veritelia dali sa ešte vždy uspokojiť, ba daktorí ho založili
      aj novou pôžičkou.
   </p>
   <p>
    Len dvaja židia nedali sa odbyť. Trvali tak mocne na vykopaní pokladu, že Dukát musel dačo
      urobiť, aby predišiel súdne žaloby.
   </p>
   <p>
    „No, poďteže teda,“ zavolal židov a vodil ich tak dlho po chotároch, až zočil valacha s
      ovcami. „V tomto okolí je,“ riekol vtedy, „ale nemožno teraz, vidíte sami.“ Židia museli sa
      uspokojiť radi, neradi.
   </p>
   <p>
    Krik ešte neurobil nikto, ale prameň dôchodkov vysýchal so dňa na deň viac. Peniaze už
      nikto neprinášal do domu, museli ich hľadať oklamníci fígľami.
   </p>
   <p>
    Tak prišli do krčmy v lese a žiadali motyku od žida, ktorý tiež bol ich tajným veriteľom,
      lebo že prišiel čas vyzdvihnúť poklad. Žid sa zaradoval, predložil im, čo mal najlepšie,
      potľapkal Dukáta po pleci: „Viete, čo? Máte už odo mňa päťdesiat zlatých. Aby ste nemuseli
      hneď premieňať dukáty, dám vám ešte sto.“
   </p>
   <p>
    „Pravdu máte,“ prisvedčil Dukát, „a pre väčšiu bezpečnosť ani nevyzdvihneme celý poklad,
      lež len dakoľko priehrští z neho.“
   </p>
   <p>
    „Ani bys’ ho neuniesol,“ zamiešala sa Dukátová. „Veď to celý veličizný kotol.“
   </p>
   <p>
    Žid vyčítal peniaze, ale chcel mať teraz istotu. Šiel i on s nimi do hory.
   </p>
   <p>
    Tu Dukát vodil žida tak dlho koldokola, až žid stratil hlavu, nevediac, kde je. Vtedy
      Dukát riekol: „Chvalabohu, tu sme! Ale vy, krčmár, nesmiete vedieť, kde leží poklad, lebo by
      ste nám ho potom odniesli. Počkajte nás tu, až prídeme s dukátmi!“ S tým odišli a zmizli.
   </p>
   <p>
    Žid čaká, čaká, plný nádeje i strachu. Keď sa mu pridlho videlo, počal kričať, vždy
      hlasnejšie a hlasnejšie, ale nič. Blúdil potom po lese. Až v noci sa ocitol v tretej dedine.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578360">
       </a>
       VI. Budova Dukátovho šťastia sa zrúti
      </h2>
     </div>
    </div>
   </div>
   <p>
   </p>
   <p>
   </p>
   <p>
    Podobnými úskokmi pomáhal si ešte vždy Dutát, lež čím ďalej, tým ťažšie bolo dostať groš.
      Veritelia nabehávali, súrili, žiadali alebo dukáty, alebo svoje peniaze nazpät.
   </p>
   <p>
    Najneodbytnejší bol ten sedliak, ktorý predal pre dukáty voly. Keď videl preťahovanie bez
      konca, pošiel na žalobu k slúžnemu a tým vytrhol prvý kameň z budovy Dukátovho šťastia, za
      ktorým celá sa zrútila.
   </p>
   <p>
    Jeho krok bol znamením na všeobecný útok. Každý bežal napred k vypasenému nálezcovi
      dukátov, potom k slúžnemu.
   </p>
   <p>
    Tento i hneval i smial sa a urobil si žart s lakomcami. Kázal všetkým prísť v jeden deň, v
      jednu hodinu. Shromaždila sa ich plná chyža. Smiešne bolo vidieť, ako pichľave pozerajú jeden
      na druhého, všetci na Dukáta.
   </p>
   <p>
    Keď slúžny vošiel, riekol: „Vy všetci povedáte, že ste dali tomuto človeku peniaze na
      dukáty. Ak to dokážete, bude holomok pokutovaný; ak nie, dostanete vy za každý zlatý jednu
      palicu preto, že ste chceli oklamať kráľovskú pokladnicu, ktorej náleží časť z nájdených
      pokladov.“
   </p>
   <p>
    Dukát sa usmieval, lakomci ovesili nosy. Lebo žiaden nemal ani písmo, ani svedka. Počali
      teda tratiť sa jeden po druhom a vytratili sa všetci až na toho sedliaka, ktorý predal pre
      dukáty voly.
   </p>
   <p>
    Tento žiadal prisúdenie Dukátovej osoby. „Nech mi,“ vraj, „odslúži dlžobu.“
   </p>
   <p>
    „U nás sa osoba neprisudzuje,“ poučil ho slúžny a dal mu skutočne vyťať šesť palíc.
   </p>
   <p>
    Oklamník, toľko ráz už väznený, bol zase zatknutý na pol rolka a s tým navždy koniec jeho
      šťastiu.
   </p>
   <p>
    Vypustený darmo chcel obnoviť starú hru novými lžami. Nešlo to viac.
   </p>
   <p>
    Ale našiel si on spôsob žiť i ďalej bez práce. Chodil po pýtaní ako pohorelec. Kdekoľvek
      vypukol požiar, Dukát všade vyhorel a chodil po dedinách so ženou.
   </p>
   <p>
    Toto mu znechutil ten sedliak, čo voly predal pre jeho dukáty. Bol práve v dedine, kde
      pohorelec Dukát chodil z dom do domu s mechom na pleci.
   </p>
   <p>
    „Neverte mu,“ vzbúril proti nemu dedinu a zmlátil s tovarišmi oplana tak, že ho nechal len
      trochu živého.
   </p>
   <p>
    Viac potom netrpel od ohňa. Miesto toho dal sa doprosta len žobrať. Činil to zpočiatku
      ostýchave, pokorne. Ale keď videl, že sa ho ľudia boja, bral si vždy väčšiu smelosť, až to
      priviedol k takým, len v Uhrách možným, výstupkom, ako sme videli na počiatku tejto rozprávky.
   </p>
   <p>
    Jemu podobní korheli sú jedným druhom verejných, na pracovitom obyvateľstve ležiacich
      bremien. Keď svoje prepili, pijú za cudzie, robia si poplatnými celé stolice. Neboja sa
      nikoho, ale ich sa boja ešte i vrchnosti. Hrozia verejne ohňom a nič sa im nestane. Na tom sa
      zakladá ľahkomyseľnosť lotrovských korheľov. Oni vedia, čoho sa lapia, keď preženú cez hrdlo
      svoje úreky.
    <sup>
     [
     <a class="footnote" href="#ftn.id2578511" name="id2578511">
      2
     </a>
     ]
    </sup>
   </p>
   <p>
    Stolica vydáva stále rozkazy, aby richtári zajímali tulákov bez písma. To je nepraktické,
      márne. Viac by osožilo, keby každý richtár udal, kto z jeho obce chodí po žobraní, a keby sa
      za týchto učinil zodpovedným. Svojho sa tak nebojí ako cudzieho tuláka.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578511" name="ftn.id2578511">
        2
       </a>
       ]
      </sup>
      <span class="emphasis">
       <em>
        Keď preženú cez hrdlo svoje úreky
       </em>
      </span>
      (z maď. örök, örökség) —
          dedovizne, zdedené majetky
     </p>
    </div>
   </div>
  </div>
 </body>
</html>
