<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578107">
       </a>
       Časť prvá
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2578119">
        I. Chruňo sa zamiluje do letnice starej babuše o barle
       </a>
      </span>
     </dt>
     <dt>
      <span class="sect1">
       <a href="#id2578388">
        II. Chruňo sa až dotkne svojej milej
       </a>
      </span>
     </dt>
     <dt>
      <span class="sect1">
       <a href="#id2578607">
        III. Pytač v klepci
       </a>
      </span>
     </dt>
     <dt>
      <span class="sect1">
       <a href="#id2578889">
        IV. Zimný kúpeľ na horúcu hlavu
       </a>
      </span>
     </dt>
     <dt>
      <span class="sect1">
       <a href="#id2579014">
        V. Chruňo ide na zboj
       </a>
      </span>
     </dt>
     <dt>
      <span class="sect1">
       <a href="#id2579120">
        VI. Chruňo je smutným svedkom sobáša svojej najmilšej
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2578119">
        </a>
        I. Chruňo sa zamiluje do letnice starej babuše o barle
       </h2>
      </div>
     </div>
    </div>
    <p>
    </p>
    <p>
     Prudká až do zbláznenia bola láska, akou zahorel Chruňo k urodzenej panne Mandragore.
     <sup>
      [
      <a class="footnote" href="#ftn.id2578134" name="id2578134">
       1
      </a>
      ]
     </sup>
     Ale čože? Bol mamľas. Miloval len zďaleka tak, že vyvolená jeho srdca nič o
            tom nevedela. Chodieval každodenne na vežu a odtiaľ miloval urodzenú pannu Mandragoru.
            Keď sa zjavila na dvore, v záhrade, alebo v okne, on bozkal svoju ruku, fúkol na to a
            tak jej posielal svoje poľúbky. Doma potom napísal zamilované verše, chcejúc prinajmenej
            tak osláviť svoju Mandragoru, ako Petrarca Lauru,
     <sup>
      [
      <a class="footnote" href="#ftn.id2578160" name="id2578160">
       2
      </a>
      ]
     </sup>
     Kollár Mínu. V tomto bol majster. Znelky a madrigaly
     <sup>
      [
      <a class="footnote" href="#ftn.id2578181" name="id2578181">
       3
      </a>
      ]
     </sup>
     jeho dokázaly by učiniť všetkých ľudí zamilovanými, nevynímajúc ani mníchov.
            Pred jeho Mandragorou len kľaknúť a vzývať. Ale do kaštieľa ísť a vyjaviť city srdca
            svojho, na to nemohol sa odvážiť. Odkladal s tým so dňa na deň, s týždňa na týždeň. Vždy
            bol plný najväčšieho nepokoja, keď už čas prichádzal, a len vtedy mu trochu odľahlo, keď
            ho odložil zase naďalej. Taká je láska!
    </p>
    <p>
     Naposledok si ale predsa dodal smelosti. Obliekol sa čo najsviatočnejšie, postavil si
            vysočizný pinč na hlavu, natiahol si biele rukavičky a pošiel pokašliavajúc do kaštieľa,
            pevne odhodlaný vyjaviť už raz po dvoch rokoch nemej lásky vrelú túžbu svoju, a to vo
            veršoch. Napísal báseň tak dojímavú, že by aj kameň bola musela vzrušiť, naučil sa ju
            nazpamäť a vycvičil sa dobre v zrkadle, ako ju bude odriekať.
    </p>
    <p>
     Keď však vstúpil ostýchave do vydláždeného a pieskom vysypaného dvora a práve vyšla
            panna Mandragora v širočiznej krinolíne,
     <sup>
      [
      <a class="footnote" href="#ftn.id2578233" name="id2578233">
       4
      </a>
      ]
     </sup>
     so svojou shrbenou starou babušou o barle, vzala nad ním moc zajačia
            prirodzenosť. Odskočil nabok do záhrady, skryl sa medzi krovie a čušal tam do odchodu
            zbožňovanej milenky, siroty bez otca a matky. O námluvách nemohlo už teraz byť reči.
            Záletník potratil všetky koncepty, zabudol i prvú slohu ohnivej svojej ódy. Pomyslel si
            teda, že príde druhý raz.
    </p>
    <p>
     Idúcky našiel na kriačku ako dáke koleso rozprestretú bielučkú novovyhladenú
            batistovú letnicu. Strepotalo pritom jeho srdce. Lebo už dávno si prial vládnuť čo len
            jednou nitkou od svojej najmilejšej, a tu, hľa, celá krásna letnica! Zastal, poobzeral
            sa placho, a chmat! strhol letnicu, šmykol svinutú pod halenu a pratal sa rýchle preč.
            Taká je láska!
    </p>
    <p>
     Doma pobozkal stokrát letnicu, vinul k srdcu, áno i vzal ju na seba, vliezol do nej.
            Keď sa v nej natešil, rozostrel si ju na posteľ a hľadiac na ňu, napísal v svojom
            oduševnení túto znelku:
    </p>
    <p>
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Ó letnica, ktorá nežné údy
       </em>
      </span>
      <br/>
      <span class="emphasis">
       <em>
        vteleného tieniš anjela,
       </em>
      </span>
      <br/>
      <span class="emphasis">
       <em>
        ovluňuješ, ako sneh biela,
       </em>
      </span>
      <br/>
      <span class="emphasis">
       <em>
        pôvabnými ľahké nôžky prúdy!
       </em>
      </span>
      <br/>
      <br/>
      <span class="emphasis">
       <em>
        Ach! Prečo tak prozreteľnosť blúdi,
       </em>
      </span>
      <br/>
      <span class="emphasis">
       <em>
        že mne tvoje blaho odprela?
       </em>
      </span>
      <br/>
      <span class="emphasis">
       <em>
        Naprav chybu, šata spyšnelá,
       </em>
      </span>
      <br/>
      <span class="emphasis">
       <em>
        zameníme čestné naše trudy.
       </em>
      </span>
      <br/>
      <span class="emphasis">
       <em>
        Iď, letnica, ty na vežu hore,
       </em>
      </span>
      <br/>
      <span class="emphasis">
       <em>
        usmievať sa proti Mandragore,
       </em>
      </span>
      <br/>
      <br/>
      <span class="emphasis">
       <em>
        popusť miesto svoje Chruňovi.
       </em>
      </span>
      <br/>
      <span class="emphasis">
       <em>
        Mňa nech tvojou nebo slasťou žehná,
       </em>
      </span>
      <br/>
      <span class="emphasis">
       <em>
        mne nech dané ľúbať útle stehná
       </em>
      </span>
      <br/>
      <span class="emphasis">
       <em>
        i kopeček bruška ružový.
       </em>
      </span>
      <br/>
     </p>
    </div>
    <p>
    </p>
    <p>
    </p>
    <p>
     V kaštieli darmo hľadali po celej záhrade vyšívanú letnicu starej babuše o barle.
            Táto nadávala, keď Chruňo jej letnicu objímal.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2578388">
        </a>
        II. Chruňo sa až dotkne svojej milej
       </h2>
      </div>
     </div>
    </div>
    <p>
    </p>
    <p>
     Blažený majetkom letnice, hotovil sa na nové zálety, opravoval svoje verše, učil sa
            ich, cvičil sa v rečnení, aby už len vypadly dáko tie pytačky. Ale vždy, keď prišiel
            určený čas, keď mal už ísť neomylne do kaštieľa, odložil to na čas ďalší. Len z veže
            vídaval a bozkával každodenne svoju budúcu. Každým svojím zjavením vylúdila krásavica
            básnikovi jednu znelku.
    </p>
    <p>
     Túto radosť mu pretrhol Mandragorin odchod do kúpeľov, lež súčasne naplnil ho dobrou
            nádejou.
    </p>
    <p>
     V tejto nádeji vybral sa i sám do krivošanských kúpeľov a mal také šťastie, že dostal hospodu
     <sup>
      [
      <a class="footnote" href="#ftn.id2578424" name="id2578424">
       5
      </a>
      ]
     </sup>
     prosto oproti hospode Mandragorinej. Vídal ju každodenne, tu cez okno, tam,
            predo dvermi na lavici. Všetko temer, čo robili v chyži, videl. A aby lepšie vidieť
            mohol, užíval ďalekohľad a mal vždy otvorené okno, ktoré však vždy skoro zaklopil, náhle
            Mandragora otvorila svoje, alebo keď vyšla predo dvere s babušou o barle. To boly slávne
            okamženia pre Chruňa. Činil také posunky, že by bola mala dobrú zábavu, keby to bola
            videla.
    </p>
    <p>
     Keď vyšla na prechádzku do hory, Chruňo šiel vždy za ňou zďaleka a hľadel zpoza
            stromov, ako sa prechodí s babušou o barle.
    </p>
    <p>
     Na túto mal poriadne ťažké srdce. Myslel si, že by najpríhodnejšie bolo osloviť
            Mandragoru dakde v húšti, v tieni stromov, ale stará bdela, vláčila sa všade za
            dievčaťom ako tieň, neodstúpila ani na okamženie. Ako tu, pred takým scvrklým svedkom,
            vrhnúť sa na kolená a rečniť ohnivú báseň? To, hľa, bolo, odkiaľ jeho ostýchavosť hlavne
            pochádzala. Nemohol sa stretnúť s bohyňou svojou osamote.
    </p>
    <p>
     Naposledok všade predsa dostriehla jeho vytrvalosť i toto žiaduce okamženie.
            Mandragora vyšla zase do hory, prechádzala sa po stromoradí, vysypanom pieskom, a
            Chruňo, ako obyčajne, písal za bukom zamilované verše. Sňal ju štetcom básnickým celú,
            opísal podrobne, ako mu vyzerala, aké šaty sa vliekly za ňou, aký sačok tienil
     <sup>
      [
      <a class="footnote" href="#ftn.id2578480" name="id2578480">
       6
      </a>
      ]
     </sup>
     labutiu jej šiju, ako pôvabne držala hrdú hlavičku.
    </p>
    <p>
     Tu zunovaná prechádzkou stará babuša o barle sadne si na kamennú lavicu a kašle.
            Mladá víla sa vezme, nadvihne krinolínu tak, že už raz bolo vidno i biele nôžky, keď
            bys’ ináč bol myslel, že nemá žiadne, i vyšívané tenunké letničky a poď sama nabok, hore
            úbočím, chcejúc si odtrhnúť sopár rumenných jahôdok.
    </p>
    <p>
     Šla veru práve na tú stranu, kde Chruňo čihal na ňu a šla prosto k nemu. Čo ale
            myslíte? Že sa zaradoval nad tým? Bolo mu za bukom, ako čo by si strelil do neho. Nohy
            triasly sa pod ním, pot mu vystúpil na čelo, sliny vyschly v ústach. „Čo to už teraz
            bude?“ tázal sa sám seba a div, že neumrel od strachu. Čím viac sa blížila Mandragora,
            tým prudkejšie tĺklo jeho zamilované srdce. Taká je láska!
    </p>
    <p>
     Bola už len tri kroky od buka, za ktorým sa Chruňo trepotal ako stíhaný zločinec.
            Prišla až k samému buku, minula ho a práve sa schýlila za jahodami, pričom sa zjavilo
            pol tucta bielučkých a mäkučkých letníc a dve útle nožičky v bielych pančuškách a
            čiernych črievičkách.
    </p>
    <p>
     Oj! To muselo vzrušiť takého ženkýla,
     <sup>
      [
      <a class="footnote" href="#ftn.id2578544" name="id2578544">
       7
      </a>
      ]
     </sup>
     akým bol Chruňo. Vzmuží sa skutočne, dodá si smelosti, pokročí, pokročí na
            prstoch, prikradne sa odzadku a potrhe Mandragoru za letnicu so zajakave preneseným
            „Frajle!“
    </p>
    <p>
     Preľaknutá Mandragora zhíkne: „Jesus!“ Ale i Chruňo predesil sa nad svojou
            opovážlivosťou tak, že prv zmizol za bukmi a jedľami, než Mandragora stihla vyprostiť a
            obzrieť sa.
    </p>
    <p>
     Pošla potom s achkaním a jesusovaním k starej babuši o barle, nevediac čo sa s ňou
            stalo.
    </p>
    <p>
     Chruňo utekal tak, že až doma sa ohliadol, zanechajúc i šaty v kúpeľoch. Bol
            prirodzene nespokojný sám so sebou, ale predsa nezdar pripisoval hlavne starej babuši o
            barle. I pomstil sa na nej jednou znelkou hneď za horúca, ako uvidíme.
    </p>
    <p>
     Urodzená panna Mandragora oproti tomu zabavovala sa veľmi dobre s urodzeným mladým
            pánom Čakľošom, majiteľom Žabliaka. Pretože stará zažmúrila jedno očko, učinili veľmi
            dôvernú známosť.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2578607">
        </a>
        III. Pytač v klepci
       </h2>
      </div>
     </div>
    </div>
    <p>
    </p>
    <p>
     Dostal o tom chýr i Chruňo. Preto si umienil neodkladať ďalej, lež predísť
            nebezpečného soka. Opraviac teda ešte raz svoje verše, dobre sa ich naučil a pošiel
            znovu, po návrate panny Mandragory do kaštieľa, upravujúc na sebe šaty, obzerajúc sa,
            postávajúc, odkašliavajúc. Lebo mu zase hrozne tĺklo srdce, a to tým väčšmi, čím viac sa
            blížil k vrátam.
    </p>
    <p>
     Ale už len šiel, poručeno Bohu, keď mu teraz nikto neprichádzal v ústrety. Bol už pri
            samých dverách.
    </p>
    <p>
     Tu zastal, utrel si pot s čela, prihladil vlasy, vysiakal nos, upravil na sebe vestu,
            bo už mal vstúpiť do pitvora, a to nie žart. Váhal, strojil sa, ako kto má skočiť do
            zimnej vody, až zlá náhoda všetko pokazila. Pri dvorných vrátach zadupotaly kone,
            zahrčal koč. Pytač sa obzrie, a aj, nebezpečný jeho sok, Čakľoš, pán zo Žabliaka na
            štyroch!
    </p>
    <p>
     Chruňo prišiel do najväčšej nesnádze. Kamže už teraz? Dnu nemôže, lebo tam by teraz
            námluvy neboly namieste; von vrátami tiež nie, lebo tam by sa stretol s pyšným Čakľošom.
    </p>
    <p>
     Vbehne teda rýchle do blízkeho, práve prázdneho a otvoreného svinského chlieva
            mysliac si, že sa vyprace z tejto hospody, náhle mladý pánik sosadne z koča a vojde do
            kaštieľa.
    </p>
    <p>
     Prv však, ako by bol stihol opustiť smradľavú skrýšu, príde tí neplecha dievka a
            zatvorí za neborákom pytačom dvere. Nestalo sa to preto, že by bola vedela o ňom, lež z
            púhej náhody, že chcela dvor poriadiť.
    </p>
    <p>
     Zatvorený kričať nemohol, lebo prezradiť sa v žiadnom prípade nechcel. Mlčal teda a
            sedel v úzkom árešte trpezlivo. Rátal s tým, že pred večerom, keď sa budú mať navrátiť s
            poľa zákonní obyvatelia dočasnej jeho hospody, chliev otvoria.
    </p>
    <p>
     Toto nemilé väzenie osladilo mu trochu zjavenie sa Mandragory na dvore, v najbližšom
            jeho susedstve. Škrelo ho síce, že sa vodí ruka v ruke s Čakľošom, ale videl zase cez
            škáru jej biele nôžky, počul šuštiace šaty a zvoniaci hlas i ľúbezný smiech. Začo by to
            nebol dal?
    </p>
    <p>
     Bol by blažený býval, keby nie nová náhoda. Mandragora zdvihla na dvore svitok
            papierov. „Čo to?“ Verše. Chruňo si siahne do vrecka a zbledne. Mandragora číta nahlas:
    </p>
    <p>
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Hora, hora, ty zelená hora,
       </em>
      </span>
      <br/>
      <span class="emphasis">
       <em>
        zostaneš mi večne v pamäti;
       </em>
      </span>
      <br/>
      <span class="emphasis">
       <em>
        lebo tam, vo krásnom podletí,
       </em>
      </span>
      <br/>
      <span class="emphasis">
       <em>
        spotkala sa so mnou Mandragora.
       </em>
      </span>
      <br/>
      <br/>
      <span class="emphasis">
       <em>
        Tam mi prišla utešená stvora
       </em>
      </span>
      <br/>
      <span class="emphasis">
       <em>
        na úbočí strmej v ústrety;
       </em>
      </span>
      <br/>
      <span class="emphasis">
       <em>
        žiaľ, že za ňou všade v zápätí
       </em>
      </span>
      <br/>
      <span class="emphasis">
       <em>
        babuša o barle brázdu orá.
       </em>
      </span>
      <br/>
      <br/>
      <span class="emphasis">
       <em>
        Že nenašly city svojho žľaba,
       </em>
      </span>
      <br/>
      <span class="emphasis">
       <em>
        ktorým by sa boly splynuly,
       </em>
      </span>
      <br/>
      <span class="emphasis">
       <em>
        príčinou je táto ježibaba.
       </em>
      </span>
      <br/>
      <br/>
      <span class="emphasis">
       <em>
        Prvého však odvážil sa predsa
       </em>
      </span>
      <br/>
      <span class="emphasis">
       <em>
        slova, dôtky Chruňo strnulý,
       </em>
      </span>
      <br/>
      <span class="emphasis">
       <em>
        a s tým nohy musel vziať na plecá.
       </em>
      </span>
      <br/>
     </p>
    </div>
    <p>
    </p>
    <p>
    </p>
    <p>
     „Teraz som si dal!“ šklbal si Chruňo vlasy. Všetko vyšlo najavo. Mandragora
            rozprávala s velikým smiechom svoju príhodu v hore a Čakľoš sa rehotal, až mu slzy
            zalialy oči. Ostatné básne pošli čítať do chyže.
    </p>
    <p>
     „Dobre, čítajte,“ potešil sa Chruňo v nádeji, že básne jeho krásavicu dojmú. Hneď
            dúfal, hneď zúfal vo svojom nepohodlnom postavení. Taká je láska!
    </p>
    <p>
     Predvečerom rástla jeho úzkosť. Bál sa, že pri otváraní chlieva zočí ho čeľaď; preto
            zaryl sa do vlhkej slamy až po uši.
    </p>
    <p>
     V takomto položení počul rozmluvy služobnej čeliadky, že Čakľoš paničku vypýtal a že
            o dva týždne bude veselie.
    </p>
    <p>
     Bol by už i to zniesol, keby len tú prekliatu závoru z tých dverí odmykli. Ale nič a
            nič. Už počul i grúnenie a krochkanie po dvore a chliev ešte vždy zatvorený.
    </p>
    <p>
     Teraz už videl, že s poctivosťou neuskočí; šlo mu len o to, aby predsa dáko uskočil.
            Lebo bál sa poriadne takej spoločnosti, v akej mu prichádzalo prenocovať. Prihotovil sa
            teda na skok. A keď dievka privolala svine a otvorila dvierka, fuk! vyskočí, ako zajac z
            chrasti, celkom zaslamenený a znečistený.
    </p>
    <p>
     Dievka vresk, svine krochkajú, psi brešú, čeľaď sa sbehne. Krik, lárma: „Zbojník!
            Zlodej!“ Panstvo otvorí okno a vreští: „Lapajte ho!“
    </p>
    <p>
     Ale len toľko, že uzreli utekajúceho človeka v atile. Lebo strach činí ľahkým i
            mocným. Čeľaď ešte ani nezatvorila otvorené ústa, už Chruňo bol za štachetami.
     <sup>
      [
      <a class="footnote" href="#ftn.id2578864" name="id2578864">
       8
      </a>
      ]
     </sup>
     Preskočil ich ako srna. Len psi ho sprevádzali. Lež i títo upustili od
            prenasledovania, keď jedného kopol, druhého ovalil kameňom. Prchol nešťastný záletník
            nie domov, lež prosto do lesa.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2578889">
        </a>
        IV. Zimný kúpeľ na horúcu hlavu
       </h2>
      </div>
     </div>
    </div>
    <p>
    </p>
    <p>
     Čože si ty teraz počneš, ty milý môj Chruňo? V noci štekajú psi po dedinách; to platí
            nášmu hrdinovi. Na poli obnociari
     <sup>
      [
      <a class="footnote" href="#ftn.id2578904" name="id2578904">
       9
      </a>
      ]
     </sup>
     domnievajú sa vidieť mátohu; to je rýchle kráčajúci Chruňo. Ide v daždi a
            vetre na šiestu dedinu; ide zničiť soka, keď sa mu nepodarilo získať si srdce panny
            Mandragory.
    </p>
    <p>
     Slnce božie osvietilo ho na Žabliaku, v kaštieli Čakľošovom, celkom premočeného a
            zablateného.
    </p>
    <p>
     Aký bol, taký trielil dnu. Čeľaď ho nechce vpustiť, bo že mladý pán ešte spia, ale
            Chruňo je teraz iný človek. Zastupujúcich mu cestu odstrčí a vrazí hurtom do svetlice,
            kde maznavý Čakľoš vyvaľoval sa ešte lenivo na posteli.
    </p>
    <p>
     „Čo chcete?“ zdvihne a podoprie sa o lakeť.
    </p>
    <p>
     „Hm, čo chcem! Máte vy svedomie? Bojíte sa Boha? Tak mne uchvátiť zpod nosa moju
            najmilšiu! Preto, že ja chodím peši, vy na koči? Myslíte, že chudobný ani srdce nemá? Vy
            aristokrat, vy tyran!“
    </p>
    <p>
     „A koho milujete?“
    </p>
    <p>
     „Tú, ktorú mi odnímate, vy spupný, vy násilný aristokrat. Ale ja vás naučím!“
    </p>
    <p>
     „Teda pannu Mandragoru, a vy ste Chruňo,“ sadol si na posteľ Čakľoš. „A či vás miluje
            ona?“
    </p>
    <p>
     „Ako by nie, keď ja milujem ju?“
    </p>
    <p>
     „Ale či vám to povedala?“
    </p>
    <p>
     „Ako by mohla povedať, keď som sa ja ešte pred ňou nevyslovil?“
    </p>
    <p>
     „Srdečne ste mi smiešny,“ rozrehotal sa Čakľoš. „Iďte!“
    </p>
    <p>
     „To nie tak, iďte!“ postavil sa vzdorovite Chruňo. „Nepôjdem z vášho domu,
            dokiaľkoľvek sa neodrieknete panny Mandragory mne kvôli.“
    </p>
    <p>
     „Ukážte hlavu,“ vstal Čakľoš a ohmatal mu lebku i čelo. „Horúca je. Janči! Ochlaďte a
            omyte trochu tohoto pána pri studni.“
    </p>
    <p>
     A Janči pochopil úplne vôľu pánovu. Vyviedol Chruňa von a uskutočnil, pomocou
            čeliadky, na ňom to, čo galantní parobci zvykli dokazovať na Velikú noc dievkam, aby
            boly čerstvé. Dvaja mu roztiahli ruky a Janči mu vyšustol tri vedrá vody do tváre, za
            rehotu dívajúceho sa na to Čakľoša.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2579014">
        </a>
        V. Chruňo ide na zboj
       </h2>
      </div>
     </div>
    </div>
    <p>
    </p>
    <p>
     Po zimnom kúpeli vznikly v Chruňovi hrozné myšlienky. Mandragora ho vysmeje a Čakľoš
            je tvrdý aristokrat. Čo teda? Neostáva nič iného, ako nepustiť ho na sobáš, zaskočiť mu
            cestu.
    </p>
    <p>
     Na dosiahnutie tohto úmyslu umienil si Chruňo sohnať zbojnícku spoločnosť. Za vzor si
            vzal povestného Jánošíka, ktorý pánom bral a chudobným dával, kupoval voly, meral súkno
            od buka do buka. Ale teraz nie je taký svet. Niet viac smelých, odvážlivých mužov. Nedal
            sa nikto nahovoriť.
    </p>
    <p>
     Šiel teda do hôr sám jediný a striehol s valaškou, kedy pôjde Čakľoš po nevestu, čo
            sa skutočne onedlho stalo. Čakľoš viezol sa pyšne na štyroch.
    </p>
    <p>
     Chruňovi vstávaly dubkom vlasy, keď uzrel zďaleka štyri koče. Druhý, menej hrdinský
            muž, nebol by mal toľko smelosti oddať sa do tak mnohých sám jediný, ale Chruňo zaťal do
            toho. Taká je láska!
    </p>
    <p>
     Vyskočil, keď nadchádzaly koče, zpoza buka a padnúc koňom v zubadlá, zareval ako ten
            lev, čo na hnoji ryje: „Daj Bohu dušu a mne peniaze!“
    </p>
    <p>
     Bolo teraz strachu! Panie a paničky omdlely všetky z povinnosti, ako to býva na
            pohreboch. Čakľoš zavinul si ako ubijcami napadnutý Cézar hlavu do svojej sviniarskej čuhy,
     <sup>
      [
      <a class="footnote" href="#ftn.id2579083" name="id2579083">
       10
      </a>
      ]
     </sup>
     aby ani nevidel, ako ho zabijú.
    </p>
    <p>
     Len kočiš si podržal duchaprítomnosť a ochránil všetkých.
    </p>
    <p>
     „Dám ja tebe zbojstva!“ zdvihol bič a vyzutínal zbojníka po hlave; tento pustil
            zubadlá a odskočil, lapajúc sa za uši a kričiac: „Jaj, uši moje, uši!“
    </p>
    <p>
     Svadobníci odgalopírovali so smiechom.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2579120">
        </a>
        VI. Chruňo je smutným svedkom sobáša svojej najmilšej
       </h2>
      </div>
     </div>
    </div>
    <p>
    </p>
    <p>
     Nepozostávalo teraz zbojníkovi nič iného, ako bežať peši za kočmi a byť svedkom
            triumfu nenávideného soka.
    </p>
    <p>
     Medzi divákmi v chráme vidíme i Chruňa. Hľadí tam s iskriacimi sa očima, so zaťatými
            zubmi, stisnutou päsťou, ako panna Mandragora pristupuje k oltáru s Čakľošom.
    </p>
    <p>
     Keď sa farár tázal mladej nevesty, či miluje Čakľoša, odpovedal z lavice Chruňo:
            „Nie! Nenávidím ho ako smrť.“
    </p>
    <p>
     Zato ho vysotil kostolník z chrámu.
    </p>
    <p>
     Bol by teraz zúfal, keby nie to božské básnictvo. Pomyslel si, že to zčasti aj dobre,
            keď ho osud núti na to, čo si Petrarca samochtiac pritiahol. Totiž tento venčený básnik
            volil vzdychať v objatí inej krásotinky za Laurou, než túto zavesiť si na krk a tak ju
            chváliť. Potom by mu bezmála bola prešla chuť zbožňovať svoju Lauru, keby mu vždy bola
            vrčala za chrbtom a dudranie svoje spojila s krikom detí, pýtajúcich chlieb a šaty. A
            tak bezpochyby bolo by sa stalo i s naším Chruňom. Skutočnosť bola by značne ochladila
            zamilovaný jeho zápal. Teraz dostal tento zápal novú potravu. Čo doposiaľ písal, to bola
            láska šťastná: čo potom bude písať, to bude lamento,
     <sup>
      [
      <a class="footnote" href="#ftn.id2579190" name="id2579190">
       11
      </a>
      ]
     </sup>
     hrdličí nárek krušiaci srdce, ako je to obyčajné u básnikov láskopejných.
            Nadchnutie jeho bude čerpať vždy novú posilu z letnice starej babuše o barle, ktorú
            choval ako vzácnu relikviu.
    </p>
    <p>
     Na nešťastie stretla ho nehoda, pri ktorej nemohol použiť v plnej miere a v pravom
            čase povstalú v ňom rozčúlenosť. Večer sa prizeral oknom na tancujúcich svadobníkov a
            videl i svoju Mandragoru krepčiť s nenávideným sokom. Žiarlivosť vzbudila v ňom hnev a
            hnev splodil výstupok. Trepol päsťou do okna tak, že črepy vletely do chyže. Taká je
            láska!
    </p>
    <p>
     Upláchnuť po tom nečine sa mu nepodarilo. Naskutku ho zajali a poslali do Viedne —
            medzi bláznov.
    </p>
    <p>
     Kto on vlastne bol, to až teraz, po vzbudenej zvedavosti povieme. Bol vyštudovaným
            právnikom, ale na skúške prepadol. A prepadol preto, že miesto študovania paragrafov
            študoval dievčatá a písal slovenské verše. Zostal potom na krku otcovi, zámožnému
            mäsiarovi v Čepuchove. Nehotovil sa na novú skúšku, lež činil, k čomu ho srdce tiahlo a
            čo mu večnú slávu pritiahlo, miloval a básnil. Holúbok bol takej povahy, že sa zamiloval
            do každej paničky, ktorú zočil; nie div teda, že mu i Mandragora padla do srdca.
    </p>
    <p>
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578134" name="ftn.id2578134">
        1
       </a>
       ]
      </sup>
      <span class="emphasis">
       <em>
        Mandragora
       </em>
      </span>
      — sa volá rastlina, ktorú v stredoveku pre
                  akúsi podobnosť s nahým mužíkom pokladali za živého tvora (škriatka) a nabájili o
                  tom celé rozprávky
     </p>
    </div>
    <div class="footnote">
     <p>
      <sup>
       [
       <a class="para" href="#id2578160" name="ftn.id2578160">
        2
       </a>
       ]
      </sup>
      <span class="emphasis">
       <em>
        Ako Petrarca Lauru
       </em>
      </span>
      — Francesco Petrarca (1304 — 1374) —
                  slávny taliansky básnik, učenec a štátnik. Bol prvý taliansky lyrický básnik.
                  Laura je žena, o ktorej sa nevie presne nič bližšieho. Petrarca ju videl prvý raz
                  v Avignone (v tomto juhofrancúzskom meste sídlili vtedy pápeži), hneď sa do nej
                  zaľúbil a ospevoval ju vo svojich básňach.
     </p>
    </div>
    <div class="footnote">
     <p>
      <sup>
       [
       <a class="para" href="#id2578181" name="ftn.id2578181">
        3
       </a>
       ]
      </sup>
      <span class="emphasis">
       <em>
        Znelky a madrigaly
       </em>
      </span>
      — V znelkách (sonetoch) písal napr. Ján
                  Kollár svoju známu lyricko-epickú báseň Slávy dcera. Madrigaly sú tiež druh
                  lyrických básní, vyskytovaly sa prv často u románskych národov. Kým sonety majú
                  rýmy, madrigaly nie sú viazané určitým spôsobom rýmovania.
     </p>
    </div>
    <div class="footnote">
     <p>
      <sup>
       [
       <a class="para" href="#id2578233" name="ftn.id2578233">
        4
       </a>
       ]
      </sup>
      <span class="emphasis">
       <em>
        V širočiznej krinolíne
       </em>
      </span>
      — Boly to vlastne spodné sukne,
                  zhotovené z redšieho tkaniva (konská srsť a bavlna), upevnené na oceľovej
                  konštrukcii v podobe zvona (konštrukcia sa skladá zo súčiastok tvaru obrúč).
                  Krinolíny boly na vrchu pokryté sukňami z drahocenných látok, tiež veľmi širokými.
                  Krinolínu zaviedla r. 1855 francúzska cisárovná Eugénia, aby ňou maskovala svoje
                  tehotenstvo. Móda krinolín sa potom rozšírila po celom svete. Krinolína vyšla z
                  módy v posledných rokoch druhého cisárstva (pred r. 1870).
     </p>
    </div>
    <div class="footnote">
     <p>
      <sup>
       [
       <a class="para" href="#id2578424" name="ftn.id2578424">
        5
       </a>
       ]
      </sup>
      <span class="emphasis">
       <em>
        Dostal hospodu
       </em>
      </span>
      — ubytovanie, nocľah
     </p>
    </div>
    <div class="footnote">
     <p>
      <sup>
       [
       <a class="para" href="#id2578480" name="ftn.id2578480">
        6
       </a>
       ]
      </sup>
      <span class="emphasis">
       <em>
        Sáčok tienil
       </em>
      </span>
      — závoj zo sieťoviny
     </p>
    </div>
    <div class="footnote">
     <p>
      <sup>
       [
       <a class="para" href="#id2578544" name="ftn.id2578544">
        7
       </a>
       ]
      </sup>
      <span class="emphasis">
       <em>
        Ženkýl
       </em>
      </span>
      — novotvar — človek, ktorý chodí za ženami
     </p>
    </div>
    <div class="footnote">
     <p>
      <sup>
       [
       <a class="para" href="#id2578864" name="ftn.id2578864">
        8
       </a>
       ]
      </sup>
      <span class="emphasis">
       <em>
        Už Chruňo bol za štachetami
       </em>
      </span>
      (východoslov.) — latami v
                  plote
     </p>
    </div>
    <div class="footnote">
     <p>
      <sup>
       [
       <a class="para" href="#id2578904" name="ftn.id2578904">
        9
       </a>
       ]
      </sup>
      <span class="emphasis">
       <em>
        Na poli obnociari
       </em>
      </span>
      — noční pastieri (ktorí sú cez noc pri
                  stáde a strážia ho)
     </p>
    </div>
    <div class="footnote">
     <p>
      <sup>
       [
       <a class="para" href="#id2579083" name="ftn.id2579083">
        10
       </a>
       ]
      </sup>
      <span class="emphasis">
       <em>
        Do svojej sviniarskej čuhy
       </em>
      </span>
      — dlhého svrchníka, aký nosia
                  sedliaci. Čakľoš chcel tým demonštrovať svoje maďarské vlastenectvo.
     </p>
    </div>
    <div class="footnote">
     <p>
      <sup>
       [
       <a class="para" href="#id2579190" name="ftn.id2579190">
        11
       </a>
       ]
      </sup>
      <span class="emphasis">
       <em>
        To bude lamento
       </em>
      </span>
      (lat.) — nárek, horekovanie
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579249">
       </a>
       Časť druhá
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2579261">
        I. Predstihy
       </a>
      </span>
     </dt>
     <dt>
      <span class="sect1">
       <a href="#id2579394">
        II. Politický sjazd v kúpeľoch
       </a>
      </span>
     </dt>
     <dt>
      <span class="sect1">
       <a href="#id2579512">
        III. Kúpený titul
       </a>
      </span>
     </dt>
     <dt>
      <span class="sect1">
       <a href="#id2579690">
        IV. Kúpeľ v potoku
       </a>
      </span>
     </dt>
     <dt>
      <span class="sect1">
       <a href="#id2579831">
        V. Panský olovrant
       </a>
      </span>
     </dt>
     <dt>
      <span class="sect1">
       <a href="#id2580044">
        VI. Súboj
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2579261">
        </a>
        I. Predstihy
       </h2>
      </div>
     </div>
    </div>
    <p>
    </p>
    <p>
     Štyri roky po svadbe, v teplý letný deň, viezli sa Čakľoš a Mandragora zo Žabliaka do
            krivošanských kúpeľov.
    </p>
    <p>
     Vyvalený pohodlne v koči na mäkkom sedisku Čakľoš fajčí si smotku,
     <sup>
      [
      <a class="footnote" href="#ftn.id2579280" name="id2579280">
       12
      </a>
      ]
     </sup>
     Mandragora drží nad sebou rozpiaty hodvábny slnečník. Orleánové šaty a
            batistové bielučké letnice vlajú jej zčasti von z koča. Na rukách sa jej lesknú zlaté
            prstene a náramnice. Bielu labutiu šiju zdobia perly a zlatá retiazka z malinkých, za
            ňadrami skrytých hodiniek. Sedia jeden pri druhom nemo, čo nie div, bo už dosť sa
            nashovárali.
    </p>
    <p>
     Neboli už ďaleko od kúpeľov, keď ich dohonil ľahký, na žlto zafarbený uhorský vozík.
            Sedeli na ňom dvaja páni, jeden už vo veku, druhý ešte mladý, obaja v čiernych frakoch,
            s vysokými pinčmi na hlavách. Hovorili so smiechom medzi sebou česky.
     <sup>
      [
      <a class="footnote" href="#ftn.id2579313" name="id2579313">
       13
      </a>
      ]
     </sup>
    </p>
    <p>
     Čakľoš pichol odzadku paličkou kočišovi do chrbta: „Nedaj sa predbehnúť tým
            odkundesom Nemcom.“ A keď predsa prefrkli mimo, zazrel škaredo na nich a zaebadtoval.
    </p>
    <p>
     „Predbehni ich!“ šupol zase Čakľoš kočišovi do chrbta, a tento zaťal kone.
    </p>
    <p>
     Ale to isté učinil i pohonič „Nemcov“, povzbudený sľubom holby vína.
     <sup>
      [
      <a class="footnote" href="#ftn.id2579346" name="id2579346">
       14
      </a>
      ]
     </sup>
     Započaly sa teda predstihy. Dobrú chvíľu bežaly hradskou bok po boku cvalom
            i koč i vozík, pri hojnom teremtettovaní a vyhražovaní Čakľošovom. Koniec predstihov bol
            ten, že koč, nadíduc príliš na kraj, prekotil sa do hrádze.
    </p>
    <p>
     Čakľoš a Mandragora vyfrkli, avšak bez úrazu. Nemali tedy príčinu plakať, pravda, ale
            kočiš smiať sa. Bo ohromná krinolína Mandragorina vyhrnula sa jej na hlavu a prikryla
            tvár blaženého manžela. Obaja potom museli pomáhať dvíhať koč.
    </p>
    <p>
     „Nemci“ pošli so smiechom. Mali dosť času zmiznúť, až sa obrazené panstvo posbieralo,
            oprášilo, do slušného poriadku priviedlo.
    </p>
    <p>
     Čakľoš neprestával zlorečiť, Mandragora sa tázať, či toto, či iné je na nej v
            poriadku, až do samých kúpeľov.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2579394">
        </a>
        II. Politický sjazd v kúpeľoch
       </h2>
      </div>
     </div>
    </div>
    <p>
    </p>
    <p>
     Mal sa tam odbývať politický sjazd. Lebo to bolo roku 1859, keď dobrý priateľ
            Rakúska, Napoleon III., chcel vykorisťovať roztržku, zapríčinenú medzi Ruskom a
            Rakúskom. Vypuknuvšia talianska vojna vzbudila v Uhrách veliké hnutie. Bolo plno rečí o
            uskakovaní celých uhorských plukov k Italo-Frankom, o valnej légii vysťahovalcov, o
            blízkej invázii krajiny. V dôvernejších rozmluvách prišepkávali si štátnici o konečnom
            rozrazení dŕžavy rakúskej a obnovení samostatnosti uhorskej. Všetky panie a paničky
            nosily garibaldiovské oplecká.
    </p>
    <p>
     Bol teda ohlásený politický sjazd. Kým, nevedelo sa. Šla len akási tajná zvesť o ňom
            vo vyšších kruhoch. Jednako shromaždili sa obyvatelia kaštieľov z celej župy.
    </p>
    <p>
     Čo ich na sjazd viedlo, to bola viac zvedavosť než pud po dákych rozhodných činoch.
            Preto ani sa neuskutočnilo dáke nebezpečné sprisahanie. Uhri nie sú ako Poliaci, ktorí,
            náhle dvaja-traja jedno cítia, hneď sosnujú sprisahanie. A renegáti, akí sa tu
            shromaždili, nevyrovnávajú sa šľachetnou horlivosťou rodeným Maďarom. Nejde tamtým nikdy
            tak zo srdca to vlastenectvo ako týmto. Chlúbia sa ním, ale ho necítia. Neprišlo medzi
            Lžimaďarmi ani len k dákym smelým poradám. To vedeli dobre, že minister Bach
     <sup>
      [
      <a class="footnote" href="#ftn.id2579461" name="id2579461">
       15
      </a>
      ]
     </sup>
     má všade svojich vyzvedačov nielen vo frakoch a dlhých kaftanoch, lež i v
            sviniarskych čuhách; neverili teda druh druhovi, podozrievali sa vospolok. Každý sa mal
            na pozore, ponechával iným pohovoriť dačo nebezpečného, ako to vždy býva medzi ľuďmi
            chlebovými, kde je každý hotový predať sa, nikto nie obetovať sa. Tak sa stalo, že nič
            viac nevyšlo z celého politického sjazdu ako posudzovanie šafárenia božieho v počasí a
            úrodách, žaloby na planosť čeľade, na pokazenosť nevďačnej sedľače, najviac pretriasanie
            novinárskych zvestí, kývanie plecami, vlastenecké vzdychy na mnohonásobné dane. „My tu
            nie sme na sneme,“ mysleli si, „aby sme bezpečne mohli kričať.“ Ešte i vážnejšie zvesti
            prišepkávali si len dôvernejší priatelia do ucha.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2579512">
        </a>
        III. Kúpený titul
       </h2>
      </div>
     </div>
    </div>
    <p>
    </p>
    <p>
     Samosvojský, duchaprázdny, ale nadutý Čakľoš prišiel so svojou paňou práve len
            pochlúbiť sa novým kúpeným titulom. Lebo obyčajné, akokoľvek cifrované tituly málily sa
            jeho vysoko — a márnomyseľnému rebru. Čo to vraj veľkomožný? Tak sa teraz dáva titulovať
            každý šklban, i tí sedliaci, čo teraz prišli do úradov, i tí cudzozemskí odkundesi,
            ktorými Bach krajinu zaplavil. Neľutovali teda osemtisíc zlatých za titul excelencie a
            „skutočného tajného kráľovského radcu“,
     <sup>
      [
      <a class="footnote" href="#ftn.id2579534" name="id2579534">
       16
      </a>
      ]
     </sup>
     ani neváhali prijať ho od nenávidených „Nemcov“, vlády, ako hovorili,
            nezákonnej. Zatracujúc všetko, čo táto vláda činila, titul predsa nielen prijali od nej,
            lež i draho kúpili. Dohnali si to potom skrbným hospodárením. Dreli nemilosrdne až do
            krvi chalupníkov, vzali čeľaď na skrovnú stravu, uťahovali aj svojim ústam. Lebo čo tam
            do toho, že ich preklína chudoba, len nech oni skvejú sa neobyčajným titulom? Týmto
            prišli pochlúbiť sa i teraz a prijímať za nič poklony.
    </p>
    <p>
     Aby dali druhým dobrý príklad a upomenuli ich na povinnosť, sami sa podchvíľou
            excelencovali. Ani Mandragora neoslovila ináč Čakľoša, ani Čakľoš Mandragoru ako
            excelencia, a to so zvláštnym dôrazom.
    </p>
    <p>
     Spoločnosti to bolo dosť nemilé. Obmedzili sa však na mihanie jeden na druhého a
            prejavovanie pohrdy za chrbtom, a dali žiadaný titul márnomyseľným manželom.
    </p>
    <p>
     Len jeden bývalý prísediaci desiatich stolíc, starý Bohócy
     <sup>
      [
      <a class="footnote" href="#ftn.id2579592" name="id2579592">
       17
      </a>
      ]
     </sup>
     so šedivými fúzmi, robil výnimku. On nielen neexcelencoval ich excelencie,
            lež ani im nedvojil. Oslovoval ich len krstnými menami, Feri, Mandragora a vysmieval
            ich. Tázal sa Feriho, či často chodí, ako skutočný tajný kráľovský radca, do Viedne?
            Prekáral ho, že on všetky tajnosti vlády zná, ale len vyjaviť nechce.
    </p>
    <p>
     A to mu ušlo, pretože bol známy ako prostoreký hrubian. Jemu sa nikto nečudoval, od
            neho každý všetko prijal. Tak aj ich excelencie.
    </p>
    <p>
     Trochu však predsa skrivili nosy, keď Bohócy zaviedol reč na kossuthovskú republiku uhorskú
     <sup>
      [
      <a class="footnote" href="#ftn.id2579638" name="id2579638">
       18
      </a>
      ]
     </sup>
     a tázal sa úškľabne, či pachtenie po tituloch prináleží k znakom
            republikánskeho ducha? Čakľoš odvetil so srdom, že on si nikdy neželal vyrovnanie
            lumpovskej chátry s urodzenou krvou.
    </p>
    <p>
     Ale prísediaci desiatich stolíc objal ho so smiechom. „Už to darmo, Feri. Ja
            nestrpím, aby tvoj osemtisíczlatový titul stál medzi nami ako neprestupiteľná hrádza a
            teba obrátil v modlu a mňa v tvojho poklonkára. Čo si ešte väčší titul kúpiš, koriť sa
            pred tebou nebudem. Ty si a zostaneš môj Feri. A ty moja Mandragora,“ objal a pobozkal
            túto.
    </p>
    <p>
     Strhol sa smiech a bol koniec hnevu aspoň naoko. Bo ich excelencie myslely svoje. Ale
            čo počať s takým privilegovaným šašom?
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2579690">
        </a>
        IV. Kúpeľ v potoku
       </h2>
      </div>
     </div>
    </div>
    <p>
    </p>
    <p>
     Panie potom chcely sa okúpať a tak mal byť panský spoločný olovrant. Ale nebolo toľko
            kúpeľných izbičiek. Potom jej excelencia pani Mandragora vyslovila svoju ošklivosť proti
            kúpaniu sa v spoločných vaniach.
    </p>
    <p>
     „Ja,“ riekla, „vliezť do vane, kde sa dáka smradľavá meštianka kúpala, alebo židovka
            smyla svoju brudotu?
     <sup>
      [
      <a class="footnote" href="#ftn.id2579715" name="id2579715">
       19
      </a>
      ]
     </sup>
     Fuj!“ odpľula. Potom navrhla, aby sa okúpaly v blízkom potoku, a to prijaly.
    </p>
    <p>
     Vychytilo sa ich šesť, všetko mladé panie. Vyhľadaly si pohodlné miestečko medzi
            vrbinami, poskladaly rúcho na breh a cup, cup, nahé rusalky do vodičky! Prečo by nie?
            Nevidel ich nikto, okrem troch nablízku sa pasúcich kravičiek, a týchto sa nehanbily.
            Cítily sa naozaj dobre v priezračnej vodičke, lebo deň bol sparný. Šplechtaly,
            ponorovaly sa, pričom im len tak splývaly zlaté vlásky po vode. Blahoslavily
            Mandragorinu myšlienku, vidiac, že to človek často lepšie môže mať zadarmo než za
            peniaze, keby sa neuchyľoval zbytočne od matičky prírody.
    </p>
    <p>
     Mohly tam byť asi pol hodiny, keď odrazu zhíkla Mandragora: „Jesus!“
    </p>
    <p>
     „Čo je? Asnáď had?“
    </p>
    <p>
     „Nie, nie! Ale tam na brehu! Kravy nám žujú košele.“ „Ó Jesus!“ povyskakovaly všetky
            z vody a poď s krikom brániť svoje kože, z ktorých tri práve dožúvaly kravy tak, že im
            už len po kúsku trčalo z pyskov.
    </p>
    <p>
     „Ideš, ideš!“ vreštia nahé rusalky, lapajúc do ruky, ktorá kamene, ktorá raždie.
            Naplašené kravy pošly síce ďalej, ale veru tri košele, medzi nimi aj Mandragorina, boly
            zjedené.
    </p>
    <p>
     Ktoré maly svoje, tým bolo dobre rehotať sa, ktoré nemaly, tie skočily znovu do vody
            a prosily tamtie, aby im dáke zaopatrily.
    </p>
    <p>
     Sotva však stihly tie šťastné dačo natiahnuť na seba, cup nazpät do vody s vyskom.
            Lebo blížili sa pečliví manželia opatriť svoje ženičky; a tieto nemohly ich počkať
            neupravené. Ženské len vtedy chcú sa dať vidieť, keď sú motýľmi, nie keď sú húsenkami.
    </p>
    <p>
     Bolo potom kriku a smiechu vo vode i na brehu. Rusalky sa ponorily až po bradu,
            manželia sa lapali za bruchá, počujúc o nehode.
    </p>
    <p>
     Nešťastné skladaly nádej do hostinskej, ale táto mala práve celú bielizeň v praní.
            Musely vziať za vďak so sedliackymi zrebnými vrecami. Ktoré maly svoje kože, tie ich len
            vyžmýkaly. Drkotaly im potom zuby, keď tamtie ustavične sa omínaly, ako čoby ich dačo
            štípalo.
    </p>
    <p>
     Také prišly k velikému panskému olovrantu.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2579831">
        </a>
        V. Panský olovrant
       </h2>
      </div>
     </div>
    </div>
    <p>
    </p>
    <p>
     Tento olovrant mali požívať v susednom lesíku, kde stálo pod divými gaštanmi viac
            dlhých stolov s brezovými lavicami.
    </p>
    <p>
     Myslelo sa všeobecne, že pri tejto príležitosti prídu na pretras, vo forme prípitkov,
            politické otázky a že sa vytasí, kto sjazd svolal. Lebo doposiaľ sa jeden tázal druhého
            a nikto nič nevedel. Nemile sa teda dotklo všetkých, čo sa usadili za stoly, keď
            prikvitli a posadili sa medzi nich dvaja cudzozemci v čiernych frakoch a vysokých
            pinčoch.
    </p>
    <p>
     Ale boli by aj bez tejto príčiny pozreli na prišelcov škarede. Lebo uhorský zeman a
            poľský šľachtic oddeľuje sa všade od ostatného obyvateľstva a nezadá ani vtedy svojej
            hodnosti, keď z módy hlása demokratické zásady. Kdekoľvek sa shromaždia ľudia rozličných
            stavov, všade sa urodzení pečlive odlučujú. Ani zámožnosť, ani učenosť neotvára cestu do
            ich uzavretého kruhu. Všetko to mizne pred zdedeným dôstojenstvom. Nie div teda, že
            všetkých nemilo dojalo, keď sa k nim pridružili cudzozemci, ktorých pohľad neukazoval
            ani grófov ani barónov.
    </p>
    <p>
     Najviac sa zaškaredil excelenciáš Čakľoš. Ako by nie? Veď to boli tí Česi, ktorí sa
            opovážili behať s ním o závod a zapríčinili prekotenie. Zadávna boli by takíto odkundesi
            po urazení takého pána zutekali zo sveta; teraz pod nemeckou vládou opovážili sa zostať
            tam, kde toľko panstva, ba zasadnúť s ním za jeden stôl. Čakľoš ich síce nevzal na
            otázku, aby ho nevysmiali, ale pozrel na nich bazališkovým zrakom,
     <sup>
      [
      <a class="footnote" href="#ftn.id2579901" name="id2579901">
       20
      </a>
      ]
     </sup>
     vstal od stola, chopil i svoju Mandragoru popod pazuchu a odišiel so
            slovami: „S burgermi pri jednom stole nesedím.“
    </p>
    <p>
     Čakľoš de Žabliak ináč nebol autoritou, ale že utrafil na chuť vysokej spoločnosti,
            stal sa hrdinom dňa. Všetci pošli za ním na iné miesto, nechajúc Čechov samotných.
    </p>
    <p>
     Títo naskrze sa tým nezmiatli. Vstanúc šli aj oni za noblesou.
    </p>
    <p>
     „To sú akísi drzí odkundesi,“ riekol excelenciáš, vidiac ich prichádzať. „Nechajme
            bezočivcov ešte raz samotných, páni. Ak pôjdu za nami, ja ich, prisahám, bez okolkov
            vyzauškujem.“
    </p>
    <p>
     Schválili to všetci a keď Česi sadli za stôl, páni sa zdvihli, pošli na tretie
            miesto.
    </p>
    <p>
     Sotva ta počal prenášať sklepník stolové náradie, tu zase moji cudzozemci s vysokými
            pinčmi. Teraz až poriadne zakypela vo všetkých panská krv.
    </p>
    <p>
     Čakľoš, rozpálený ako puľčací nos, postavil sa prichádzajúcim do cesty: „Vy ste kto?“
    </p>
    <p>
     „To ste sa mali prv tázať,“ odvetil starší z Čechov, „a nezneucťovať svojich
            predstavených.“
    </p>
    <p>
     „Predstavených?“ otvoria všetci oči. „Akých predstavených?“ táže sa skrotený
            excelenciáš.
    </p>
    <p>
     „Ja,“ vytiahne Čech písma, „som župným predstatom,
     <sup>
      [
      <a class="footnote" href="#ftn.id2579981" name="id2579981">
       21
      </a>
      ]
     </sup>
     tento pán slúžnym.“
    </p>
    <p>
     „Ach, ach! To je pekne,“ zvrtol odrazu a učinil sladučkú tvár ten, čo sa bol zdvihol
            k zauškovaniu vtieravých príchodzích.
    </p>
    <p>
     „To nás teší, nech sa páči medzi nás,“ obstúpili ich všetci a pretekali sa vo
            zdvorilostiach.
    </p>
    <p>
     Bo to darmo, komu česť, tomu česť, zvlášť keď môže i škodiť i osožiť mnoho. To
            panstvo vždy potrebuje tých stoličných úradníkov. Tu treba čeľaď skrotiť, tam vzburu
            chalupníkov zlomiť, sedliakov móres naučiť a podobné veci, čo všetko pri priazni
            najlepšie sa darí. Preto i Čechov s takou ochotou obskočili, keď povedali, čo sú.
    </p>
    <p>
     Len tichučko si šeptali do ucha, že to budú dáki nebezpeční panslávi, pretože
            hovorili, proti českej obyčaji, česky.
    </p>
    <p>
     Prostoreký Bohócy zažartoval si bez ostýchania: „Hja, veru to teraz tak! Ak stretneš
            cudzozemca na jednom koníku, alebo s nôškou na chrbte, klobúk dolu a ukloň sa hlboko.
            Lebo kto vie, či nenesie vo vrecku diplom na županstvo?!“
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2580044">
        </a>
        VI. Súboj
       </h2>
      </div>
     </div>
    </div>
    <p>
    </p>
    <p>
     Spoločnosť ináč zabavovala sa dobre, až prikvitla neočakávane figúra stredovekého
            rytiera. Ohromné botiská siahaly mu hodne vyše kolien tak, že sa mu nohy opálaly v nich
            ako tĺčik v mažiari. Prsia mal kryté šupinastým železným brnením, tvár zatvorenú v
            plechovici s pyskom. Ruky trčaly vo veličizných kožených rukaviciach. Za úzkym
            klobúčikom chvely sa kohútie perá. S boku visel dlhý holý meč. Takýto, za našich časov
            nevídaný, železoodenec vošiel neočakávane do spoločnosti, uklonil sa paniam, najhlbšie
            Mandragore, a potom sa postavil voči Čakľošovi so slovami: „Vy, pane, ste ničomník!“
    </p>
    <p>
     „To si vyprosím,“ cúvol predesený Čakľoš krok nazpät. „Ja som excelenciáš.“
    </p>
    <p>
     „Ste ničomník,“ opätuje vyzývave rytier. „Urazený ste, či tak? Vaša česť je
            poškvrnená, a hejže? Ak ste počestný muž, smyte škvrnu mečom,“ vrhol mu jednu z
            ohromných svojich rukavíc do tváre.
    </p>
    <p>
     Zadivená spoločnosť počúvala túto rozmluvu s otvorenými ústami:
    </p>
    <p>
     „Nič nemám s vami.“
    </p>
    <p>
     „Ba mnoho.“
    </p>
    <p>
     „Odstúpte.“
    </p>
    <p>
     „Ani na krok.“
    </p>
    <p>
     „Prosím vás!“
    </p>
    <p>
     „Darmo! Musíte padnúť vy alebo ja.“
    </p>
    <p>
     „Ach! Či musím teda umrieť?“ objal Čakľoš svoju Mandragoru. „Ach, či nebudem ďalej
            požívať svoj draho kúpený titul? Ach! Na koho zanechám svoju premilenú manželku?
            Odpusťte, rytier, odpusťte, ak som vás urazil.“
    </p>
    <p>
     „Nič, nič!“ dupkal rytier. „Ak sa nebudete potýkať mužne, teda vám len tak odpílim
            hlavu ako teľaťu,“ oprie sa rytier hrdo o svoj dlhý meč.
    </p>
    <p>
     „Ach! Nepúšťajte ma domov bez hlavy, nepúšťajte!“ prosí na kolenách excelenciáš.
    </p>
    <p>
     Vidiac jeho velikú úzkosť, zamiešala sa i Mandragora a povedala múdre slovo: „Vidíte,
            pán rytier, že jeho excelencia žiadnu zbroj pri sebe nemá; i tú, čo má doma, nosí len na
            parádu. Ráčte teda odstúpiť od takej žiadosti.“
    </p>
    <p>
     „Kvôli najkrajšej panej v Uhrách, áno,“ poklonil sa rytier, „ale pod dvoma
            podmienkami. Jedna je, že mi najkrajšia pani v Uhrách daruje svoj biely ručníček.“
    </p>
    <p>
     „Z celého srdca rada,“ podala mu Mandragora, čo žiadal.
    </p>
    <p>
     „Druhá je,“ vetí rytier, „že tomu, kto zajtra drahú túto upomienku, vám, pán Čakľoš,
            vo vašom dome ukáže, dáte uprázdnený učiteľský úrad na Žabliaku.“
    </p>
    <p>
     „Milerád, milerád!“ prisvedčil Čakľoš.
    </p>
    <p>
     S pravicou, položenou na srdce, uklonil sa rytier Mandragore a vzdialil sa hrmotne.
    </p>
    <p>
     Dosť si potom lámali hlavu, čo to za rytiera? Ale tak darmo hádali, ako moji
            nepočetní čitatelia a čitateľky. Doznajú sa o tom len, ak sa im bude ľúbiť mojich
            šialenství.
    </p>
    <p>
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579280" name="ftn.id2579280">
        12
       </a>
       ]
      </sup>
      <span class="emphasis">
       <em>
        Fajčí si smotku
       </em>
      </span>
      (novotvar) — cigaru
     </p>
    </div>
    <div class="footnote">
     <p>
      <sup>
       [
       <a class="para" href="#id2579313" name="ftn.id2579313">
        13
       </a>
       ]
      </sup>
      <span class="emphasis">
       <em>
        Hovorili so smiechom medzi sebou česky
       </em>
      </span>
      — Boli to „Bachovi
                  husári“, ako prezývali Maďari cudzích úradníkov, došlých za absolutizmu do
                  Uhorska.
     </p>
    </div>
    <div class="footnote">
     <p>
      <sup>
       [
       <a class="para" href="#id2579346" name="ftn.id2579346">
        14
       </a>
       ]
      </sup>
      <span class="emphasis">
       <em>
        Povzbudený sľubom holby vína
       </em>
      </span>
      — Uhorská holba mala 0,8484
                  litra. Viedenská holba bola o niečo menšia, mala 0,70735 litra.
     </p>
    </div>
    <div class="footnote">
     <p>
      <sup>
       [
       <a class="para" href="#id2579461" name="ftn.id2579461">
        15
       </a>
       ]
      </sup>
      <span class="emphasis">
       <em>
        Minister Bach
       </em>
      </span>
      — Alexander Bach (1813 — 1893) — pôvodne
                  liberálny politik, v rokoch 1850 — 59 bol rakúskym ministrom vnútra. Bolo to
                  obdobie reakčného absolutizmu.
     </p>
    </div>
    <div class="footnote">
     <p>
      <sup>
       [
       <a class="para" href="#id2579534" name="ftn.id2579534">
        16
       </a>
       ]
      </sup>
      <span class="emphasis">
       <em>
        Za titul excelencie a „skutočného tajného kráľovského
                     radcu“
       </em>
      </span>
      — Titul excelencia (lat.) dávali od 17. stor. vo Francúzsku a
                  potom i v Nemecku vyšším úradníkom a generálom, v Taliansku i každému šľachticovi.
                  Titul skutočného tajného kráľovského radcu sa dával v habsburskej ríši hlavne
                  ministrom a v Uhorsku takým štátnym sekretárom (ministrov zástupca), ktorí boli
                  nimi za dlhší čas. O kupovaní toho titulu nieto konkrétnych údajov.
     </p>
    </div>
    <div class="footnote">
     <p>
      <sup>
       [
       <a class="para" href="#id2579592" name="ftn.id2579592">
        17
       </a>
       ]
      </sup>
      <span class="emphasis">
       <em>
        Bývalý prísediaci desiatich stolíc, starý Bohócy
       </em>
      </span>
      — Pred r.
                  1848 zaslúžilejší a význačnejší ľudia uhorských stolíc, zemani, bývali menovaní za
                  asesorov (lat. slovo, maď. táblabíró), totiž za prísediacich stoličných súdov, i
                  vo viacerých stoliciach. Prísediacich bolo teda vždy nadostač, keď stoličný súd
                  zasadol súdiť. Pravda, u mnohých asesorov tá hodnosť sotva bola viac ako titulom.
                  Bohócy, priezvisko výsmešné. Maď. bohóc znamená totiž „šašo“, teda Bohócy je
                  doslovne Šašovský.
     </p>
    </div>
    <div class="footnote">
     <p>
      <sup>
       [
       <a class="para" href="#id2579638" name="ftn.id2579638">
        18
       </a>
       ]
      </sup>
      <span class="emphasis">
       <em>
        Zaviedol reč na kossuthovskú republiku uhorskú
       </em>
      </span>
      — ktorá
                  mala r. 1849 veľmi krátke trvanie, od debrecínskej detronizácie Habsburgovcov (14.
                  apríla) po kapituláciu Görgeyho pri Világoši (13. augusta)
     </p>
    </div>
    <div class="footnote">
     <p>
      <sup>
       [
       <a class="para" href="#id2579715" name="ftn.id2579715">
        19
       </a>
       ]
      </sup>
      <span class="emphasis">
       <em>
        Smyla svoju brudotu
       </em>
      </span>
      — nečistotu, špinu
     </p>
    </div>
    <div class="footnote">
     <p>
      <sup>
       [
       <a class="para" href="#id2579901" name="ftn.id2579901">
        20
       </a>
       ]
      </sup>
      <span class="emphasis">
       <em>
        Pozrel na nich baziliškovým zrakom
       </em>
      </span>
      — veľmi jedovato. Až do
                  17. stor. verili ľudia, a to i vtedajší prírodozpytci, v existenciu baziliška,
                  ohyzdného, okrídleného netvora s korunkou na hlave, pohľad ktorého je vraj
                  jedovatý. (Gréc. basileus je kráľ a tak bazilišek by znamenalo „králik“.)
     </p>
    </div>
    <div class="footnote">
     <p>
      <sup>
       [
       <a class="para" href="#id2579981" name="ftn.id2579981">
        21
       </a>
       ]
      </sup>
      <span class="emphasis">
       <em>
        Som župným predstatom
       </em>
      </span>
      — prednostom, šéfom (stolice)
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2580192">
       </a>
       Časť tretia
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2580204">
        I. Nepokoj od žiab
       </a>
      </span>
     </dt>
     <dt>
      <span class="sect1">
       <a href="#id2580349">
        II. Láskavosť voči gazdinej
       </a>
      </span>
     </dt>
     <dt>
      <span class="sect1">
       <a href="#id2580441">
        III. Jediný milovník a ctiteľ Mandragorin
       </a>
      </span>
     </dt>
     <dt>
      <span class="sect1">
       <a href="#id2580555">
        IV. Omrzlosť s tkáčom
       </a>
      </span>
     </dt>
     <dt>
      <span class="sect1">
       <a href="#id2580674">
        V. Pokutovanie zlodejského tkáča
       </a>
      </span>
     </dt>
     <dt>
      <span class="sect1">
       <a href="#id2580841">
        VI. Lovenie žiab a oslava Mandragory
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2580204">
        </a>
        I. Nepokoj od žiab
       </h2>
      </div>
     </div>
    </div>
    <p>
    </p>
    <p>
     Od opísaných udalostí v krivošanských kúpeľoch minulo osem liet. Za ten čas mnoho sa
            zmenilo i v krajine i pri Mandragore.
    </p>
    <p>
     V krajine zapríčinily pre Rakúsko smutné udalosti veliký a rozhodný obrat.
            Celodŕžavná vláda sa rozčesla,
     <sup>
      [
      <a class="footnote" href="#ftn.id2580228" name="id2580228">
       22
      </a>
      ]
     </sup>
     Uhorsku bola navrátená za osemnásť rokov postrádaná ústava. Maďarom výlučné
            panstvo, vyššej šľachte dávny vplyv, úrady, hodnosti. Cudzozemské úradníctvo, ako
            hromadne po porazení povstania prišlo, tak úhrnom pošlo.
    </p>
    <p>
     Pri Mandragore rozvinuly sa aristokratické zásady vštepované jej od detstva v povahu
            nemilosrdnú, ukrutnú, neľudskú. Zatvrdzuje sa so dňa na deň viac, zaprela všetku
            krotkosť, lásku, dobrotivosť, vlastnú útlejšiemu pohlaviu, a stala sa bezcitným katom,
            drsnou trýzniteľkou čeľade a celej obce.
    </p>
    <p>
     Do tejto doby jej života spadá ten pamätný deň, ktorého históriu opísať ideme.
    </p>
    <p>
     Jej excelencia mala zlú noc. Nemohla spať pre omrzlý škrek ošklivých žiab v blízkej
            kaluži. Darmo si prikrývala uši. Prenikavý spoločný vresk nahých krikľúnov dorážal i cez
            paplón na bubienok jej citlivého ucha. Obracala sa v posteli s boka na bok a nemohla
            nijako usnúť. Až keď sa zaľúbilo nahým spevákom zatvoriť pysk, mohla i jej excelencia
            trochu zatvoriť oči nado dňom.
    </p>
    <p>
     A to bývalo tak noc po noci každé leto. Započínajúc aprílom vydržiavali oškliví
            naháči každučičkú každú noc svoj ucho štiepajúci koncert a jej excelencia musela ho
            počúvať.
    </p>
    <p>
     Ráno vstala neodpočinutá, namrzená a odhodlaná netrpieť to ďalej. Ale nemyslime, že
            si snáď umienila dať zasypať alebo zapustiť žabiu peleš. To jej na myseľ neprišlo, lež
            dala predvolať richtára.
    </p>
    <p>
     „Richtár!“ riekla pánovite, „zakáž tým žabám v kaluži ich pohanský vresk. Už ma uši
            bolia od ich škreku. V noci nemám pre ne odpočinku.“
    </p>
    <p>
     „Pôjdem,“ uškrnul sa richtár, „a oznámim im vysoký rozkaz. Ale pokutovať ich, ak
            neposlúchnu, to musím ponechať vašej excelencii.“
    </p>
    <p>
     „Predvídam i sama,“ spamätovala sa Mandragora, „že napomínanie bude márne. Nakáž teda
            obci, nech idú všetci do nohy, mladé, staré, lapať tých naháčov do kaluže.“
    </p>
    <p>
     „I to zrobím,“ podvolil sa poslušný richtár, „lenže tiež za úspech neručím.“
    </p>
    <p>
     Mandragora pochopila, čo tým chce povedať, že totiž panstvo už teraz nemá čo
            rozkazovať sedliakom. „Tí psi!“ dupla nohou. „Ale iď, oznám holomkom, že im zaplatím.
            Dám za každú žabu krajciar. Čo ma to koľko stáť bude, tých naháčov všetkých polapať a
            pobiť musím.“
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2580349">
        </a>
        II. Láskavosť voči gazdinej
       </h2>
      </div>
     </div>
    </div>
    <p>
    </p>
    <p>
     Vyšla potom jej excelencia v rannom rúchu, v bielej letnici a mantile,
     <sup>
      [
      <a class="footnote" href="#ftn.id2580364" name="id2580364">
       23
      </a>
      ]
     </sup>
     na dvor, kde už jeho excelencia pán manžel dávno lármoval s mužskou
            čeliadkou a chalupníkmi, ako to poľné hospodárstvo na dedine so sebou prináša. Stálo tam
            už na hromade dakoľko železných paňví a starých očadených dverí, zálohy to chalupníkov,
            zhŕdajúcich dobrým zárobkom.
    </p>
    <p>
     Pani vyšla pokričať svojím hrubým, na mužský sa ponášajúcim hlasom na dievky a
            daktoré z nich i hodne vybuchtovala. Akoby nie? Jedna málo mlieka nadojila, druhá ešte
            zrna neusypala sliepkam a kurám, tretia rozliala pomyje mimo žľab.
    </p>
    <p>
     Spomenula si aj na nemocnú gazdinú, ktorú ona nazývala kľučiarkou a preukázala tejto
            meštianke v dlhých šatách zvláštnu pozornosť. Navštívila ju v čeľadnej chyži — oknom.
            Lebo to len nikto žiadať nebude, aby taká pani vošla k nemocnej a vtiahla škodný puch do
            svojich delikátnych pľúc. Navštívila teda úbohú len oknom.
    </p>
    <p>
     „Kľučiarka,“ zaklopala slnečníkom, „ako sa máš? Lepšie ti?“
    </p>
    <p>
     „Ach, nie lepšie, nie!“ zastonala gazdiná, zdvihnúc trochu hlavu na posteli. Myslela,
            že pani bude hovoriť o privolaní lekára.
    </p>
    <p>
     Ale láska jej excelencie nešla tak ďaleko. Riekla len: „Nebožiatko, ako mi ťa žiaľ!
            Ale nič, prejde to, len si polež.“ Z akého srdca šla táto potecha, mohol súdiť ten, kto
            ju počul mrmrať pri odchode od okna: „Boh by teba, lušta, smrdutá meštianka! Budem ťa tu
            obchodiť ako mršinu?“
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2580441">
        </a>
        III. Jediný milovník a ctiteľ Mandragorin
       </h2>
      </div>
     </div>
    </div>
    <p>
    </p>
    <p>
     Neľúbila sa už speklená, v materializme a sebectve vcele pohrúžená zlostná baba,
            nikomu. Vnútorná chatrnosť prejavila sa, ako obyčajne, i na tvári. Mala pohľad
            odpudzujúci. Sám manžel ju zunoval, nemal voči nej úctu, obcoval s ňou len nasilu,
            hovoril cez zuby, ba ani vernosť manželskú, čo je u pánov i tak zriedkavá vec, jej
            nedodržal. Dal prednosť dievčatám a nevestám z ľudu, čo Mandragoru veľmi znepokojovalo.
    </p>
    <p>
     Mala už len jedného milovníka a ctiteľa, ale opravdivého, zápalu plného, piesňami ju
            oslavujúceho. Striehol neprestajne za ňou, kukal po celé hodiny hneď z veže, hneď cez palánky
     <sup>
      [
      <a class="footnote" href="#ftn.id2580474" name="id2580474">
       24
      </a>
      ]
     </sup>
     a náhle zočil svoju bohyňu, ku ktorej sa však nikdy nepriblížil, hneď písal
            k jej velebe tie najkrajšie znelky a „madrigály“.
    </p>
    <p>
     Bol to ten rytier, čo v krivošanských kúpeľoch taký strach nahnal Čakľošovi, teraz
            učiteľ na Žabliaku, Chruňo. Vypustený z viedenského blázinca a pamätlivý svojej krivdy,
            prišiel na šťastnú myšlienku, keď zočil na starinárskom trhu rytiersky háv. Nezaplatil
            zaň nadarmo. Podarilo sa mu i soka pokoriť i vybojovať si učiteľstvo na Žabliaku. Bola
            to síce chudoba s octom, ale Chruňovi nezáležalo ani na plnom žalúdku, ani na celom
            kabáte, lež len na blízkosti tej, ktorej domnelú letnicu stále objímal, aby sa stal
            prvým láskopejným básnikom na svete, čo sa mu i podarilo.
    </p>
    <p>
     Písal teraz tretí diel svojich nesmrteľných básní a nastúpil, ako veliký génius,
            cestu neobyčajnú. Lebo iní láskopejní básnici, keď sa napred naradovali, natešili
            dovôle, potom plačú a vzdychajú až do smrti. Ale Chruňo napred sa smial, potom plakal a
            teraz si zase bláhal. Jeho básne, písané na Žabliaku, dýchaly samou rajskou blaženosťou.
            Tak mu dobre, tak, že ani nevie, čo povedať. Keď sa predtým už odoberal s povrazom v
            ruke do pekla: v prítomnosti si pripravuje krídla, aby vzletel do neba. Len to ho
            zdržuje, že ešte tam niet Mandragory.
    </p>
    <p>
     Hľadel i dnes na ňu z veže, tejto svojej hvezdárne, keď vyšla na dvor v nedbalkách, a
            naskutku napísal olovkom utešený madrigal.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2580555">
        </a>
        IV. Omrzlosť s tkáčom
       </h2>
      </div>
     </div>
    </div>
    <p>
    </p>
    <p>
     Mandragora práve vtedy, keď ju velebil Chruňo, riadila v kaštieli celkom prozaicky.
            Kuchára ubila metlou, že sa mu svárilo mlieko ku káve, chyžnej dala hodnú facku, že
            nesúc ju, trochu z nej rozliala. K pánu manželovi nepreriekla pri raninách ani slovíčka.
    </p>
    <p>
     Čo ešte potom vystrájala v dome, tým nechceme našich nepočetných čitateľov nudiť.
            Povieme len, ako prijala panského tkáča, keď jej priniesol novoutkané obrusy a servítky
            z panského pradiva.
    </p>
    <p>
     Neborák tkáč vošiel s pokorou a hneď sa trochu i zľakol. Jej excelencia neodvetila mu
            na ponížené pozdravenie ani len kývnutím hlavy, lež vrhla naňho hnevný zrak, ako čoby
            dopredu bola vedela, že jej nastáva veliká omrzlosť so zlodejským tkáčom, akí sú
            remeselníci napospol.
    </p>
    <p>
     Hneď pri prvom pozretí neľúbilo sa jej, že tkanivo je ohavne sivé. Ledva ju mohol
            tkáč uspokojiť svojím poníženým poznamenaním, že tkanivo nemôže byť belšie, ako bola
            priadza.
    </p>
    <p>
     Tú chybu mu ako-tak prepáčila. Na príčine sú lušty dievky.
     <sup>
      [
      <a class="footnote" href="#ftn.id2580614" name="id2580614">
       25
      </a>
      ]
     </sup>
     Ale nemohla prijať žiadnu výhovorku o tom, že tkanivo je riedke ako sak a
            kvety na ňom celkom obecné. Trhala, prevracala, šklbala, hádzala o zem, kopala nohou
            tkanivo, že taká komisná robota ani pre statočného žida sa nehodí, nie to do panského
            dvora.
    </p>
    <p>
     Ale to všetko nebolo nič proti tomu výjavu, ktorý nastal po prevážení tkaniva. Vážilo
            o pol funta menej než priadza. Tu darmo vyhováral sa zlodej, že dačo pradiva sa otrie
            brdom a nitelnicami. Jej excelencia nebola hlúpa. Vedela dobre, že to hojne nahradí
            šlichta. Našla tiež, že tkanivo je vlhké.
    </p>
    <p>
     „Ty zlodej, ty lotor, ty zbojník! Predávaš potom servítky a uteráky z ukradnutého
            pradiva.“ Hodila mu napred plátno do hlavy, potom ho tĺkla kľúčmi po prstoch, ramenách,
            väzoch, tvári, hlave tak, že človeka dokrvavila.
    </p>
    <p>
     Hoci potom tkáč mlčal, stúlený ako jež do klbka, predsa raz pohnevaná pani prichodila
            vždy do väčšej besnoty. Pochytila sekeru, porúbala obrusy, potom ich vyhodila na dvor a
            posúdila si sama, koľko jej musí zlodej za ne zaplatiť.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2580674">
        </a>
        V. Pokutovanie zlodejského tkáča
       </h2>
      </div>
     </div>
    </div>
    <p>
    </p>
    <p>
     Úbohý tkáč Moravan, neznajúci ešte uhorskú spravodlivosť, strojil sa na žalobu k
            slúžnemu, ale slúžny ho predišiel, prišiel sám i s hajdúchom. A to bol vlastný brat jej
            excelencie Mandragory. Vyvolila ho všeobecná dôvera daktorých ľudí, keď o úrad sa
            podelily význačnejšie rodiny v župe. So žalobou zas predišla tkáča ukrivdená pani,
            žiadajúc bezodkladné vypalicovanie zbojníka.
    </p>
    <p>
     Pánu slúžnemu predstavila sa tu dvojaká otázka: jedna o náhrade škody, druhá o
            pokute. Pokiaľ ide o náhradu škody, tu pán slúžny uznal za právo, že nakoľko jej
            excelencia obrusy porúbať ráčila, tkáč ich neomylne zaplatiť musí. Pokiaľ ale ide o
            pokutu, vidiac zosinavelé ruky, väzy, tvár a krvavú hlavu, myslel, že by to malo byť
            dosť.
    </p>
    <p>
     Sestru, nespokojnú s druhou čiastkou súdu, chcel napred podobrotky ukrotiť, potom
            hovoril s ňou prísne: „Ty zachádzaš s ľuďmi príliš kruto. Keď budeme tak nadužívať našu
            moc, ľud nás v zúfalstve pobije. Nežeňme ho ku krajnosti. Dnes my šliapeme ľud, zajtra
            môže on šliapať nás. Veď nie sme Turci, žijeme v slobodnom Uhorsku.“
    </p>
    <p>
     Prisvedčoval tomu i Čakľoš, ale Mandgragora nedala sa udobriť. Rozhorlila sa náramne,
            trhala šaty na sebe, plakala.
    </p>
    <p>
     „Čo mi,“ vraj, „osoží slúžnovstvo bratovo, keď mi nezaopatrí zadosťučinenie proti
            takému zjavnému zbojníkovi? Neuznám ťa ani za brata, ak mu nedáš nohavice vyklopať. Bez
            toho mi ani žiť nemožno, usmrtím sa.“
    </p>
    <p>
     „Ale žiadaš vec nespravodlivú,“ namietol ešte brat.
    </p>
    <p>
     „A čo by i tak,“ zavrátila ho Mandragora, „nie si ty pánom spravodlivosti? Ako
            odsúdiš, tak bude. Ale tys’ baba. Kitľu na teba!“
    </p>
    <p>
     Čo tu mal robiť slúžny? V Uhrách je málo Čiernych Ďurov,
     <sup>
      [
      <a class="footnote" href="#ftn.id2580759" name="id2580759">
       26
      </a>
      ]
     </sup>
     ktorý dal vlastného brata pre násilné smilstvo obesiť. Nechcejúc ani lásku
            sestre zlomiť, ani tkáča na kraj zúfalstva hnať, pojal ho nabok a šepol mu: „Už darmo
            človeče. Jej excelencii musí sa stať zadosť, čo len naoko. Iď, napchaj si do nohavíc
            handier, koľko chceš, a potom si ľahneš.“
    </p>
    <p>
     To tkáč i učinil, ale predsa z opatrnosti kričal, keď mu lieskovica lupkala po
            hnátoch.
    </p>
    <p>
     Jeho výhody nemali chalupníci, ktorých bili preto, že si nechceli zarobiť pekný groš,
            ani mládenec, ktorý dostal palice preto, že mopsľovi na cti ublížil.
    </p>
    <p>
     Po obyčajných exekúciách riekol slúžny shromaždeným sedliakom: „A vy ste ešte vždy
            dedinskú cestu nevyvozili, ako som vám rozkázal.“
    </p>
    <p>
     „Prosím ponížene, ako pána veľkomožného,“ ozval sa richtár, „keď musíme voziť kamene
            na hradskú.“
    </p>
    <p>
     „Oslobodzujem vás od toho,“ povedal slúžny. „Miesto hradskej navozíte hromádky na
            vašu dedinskú cestu.“
    </p>
    <p>
     I stalo sa tak. S uhorským vyrovnaním prišlo všetko do starých koľají. Máme zase
            cesty slúžnovské. Bašovia šafária ľubovoľne i s verejnými prácami, nielen so
            spravodlivosťou.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2580841">
        </a>
        VI. Lovenie žiab a oslava Mandragory
       </h2>
      </div>
     </div>
    </div>
    <p>
    </p>
    <p>
     Všestranné prislúženie spravodlivosti na panskom dvore dopomohlo nemálo k tomu, že po
            odchode slúžneho vyplnil sa akurátne rozkaz jej excelencie o lovení žiab. Sišli sa muži,
            ženy, parobci, dievky ku kaluži, kde pelešili škrekľaví naháči.
    </p>
    <p>
     Ženské sa podkasaly, mužskí vysúkali nohavice vyše kolien a poď všetko do kaluže za
            vysokej prítomnosti jej excelencie. Jedni prehŕňali hlen a žaburiny dlaňami a
            priehrštiami, iní čerpali vodu do košíkov a opálok. Ulovené žaby vyhadzovali na breh,
            kde ich lapali richtár a prísažní a metali do velikého plavného koša, aby potom všetky
            odrazu podstúpily smrť, akú im nasúdi Mandragora. Táto sedela na stolici a dívala sa so
            slnečníkom v ruke na trud žabiarov.
    </p>
    <p>
     Prítomný bol i Chruňo so školskými deťmi a chcel použiť tak vhodnú príležitosť
            vyjaviť už raz hlbokú úctu svojej bohyni, prečítať jej dačo z toho, čo na jej oslavu
            napísal. Predstúpil, učinil poklonu, odkašľal a čítal s velikým zápalom jeden zo svojich
            madrigalov, ktorý on sám za najpodarenejší uznával, a my tu podávame:
    </p>
    <p>
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Pozri na mňa milostive s hôry,
       </em>
      </span>
      <br/>
      <span class="emphasis">
       <em>
        keď tlmočím city horúce,
       </em>
      </span>
      <br/>
      <span class="emphasis">
       <em>
        nimiž srdce k tebe, pani, horí.
       </em>
      </span>
      <br/>
      <br/>
      <span class="emphasis">
       <em>
        Keby svolal Boh krásavíc sbory
       </em>
      </span>
      <br/>
      <span class="emphasis">
       <em>
        na súbeh o tela krásote,
       </em>
      </span>
      <br/>
      <span class="emphasis">
       <em>
        víťazstvo by bolo Mandragory.
       </em>
      </span>
      <br/>
      <br/>
      <span class="emphasis">
       <em>
        Keby sohnal Boh anjelské stvory
       </em>
      </span>
      <br/>
      <span class="emphasis">
       <em>
        na súbeh o srdca dobrote,
       </em>
      </span>
      <br/>
      <span class="emphasis">
       <em>
        prvenstvo by bolo Mandragory.
       </em>
      </span>
      <br/>
      <br/>
      <span class="emphasis">
       <em>
        Boh, keď myslel na vznik Mandragory,
       </em>
      </span>
      <br/>
      <span class="emphasis">
       <em>
        nemal duše ľudskej pri ruke,
       </em>
      </span>
      <br/>
      <span class="emphasis">
       <em>
        nuž cherubiu dušu do nej vnorí.
       </em>
      </span>
      <br/>
     </p>
    </div>
    <p>
    </p>
    <p>
    </p>
    <p>
     Mandragora, hniezdiaca sa pritom nepokojne na stolci, ho pretrhla: „Pekná nie som,
            dobrá ešte menej. Ak mám dáku podobnosť s duchmi, teda to čerti sú, nie cherubi. Chválu
            vašu však prijímam a za odmenu ustanovujem, že všetky tieto žaby na večeru zjesť
            musíte.“
    </p>
    <p>
     Chválorečník pošiel na stranu zahanbený. Mandragore cupla do tváre žaba. Bolo potom
            strašné vyšetrovanie, kto ju hodil, ale zločinec sa nenašiel.
    </p>
    <p>
     Obrazená pomstila sa aspoň tým, že za ulovené žaby nikomu nič nedala a lovci žiab
            zase ich vykydli, hneď po odchode Mandragorinom, do kaluže nazpät.
    </p>
    <p>
     Nie div teda, že v noci bol zas obyčajný žabí koncert. Ba žabám už teraz pomáhali aj
            všeteční posmešníci, chodiaci okolo kaštieľa s krikom: „Kvak, kvak, kvak!“ Mandragora
            musela držať zvláštnu nočnú stráž, ktorá by posmešníkov lapala. A ani to nepomohlo. Ak
            neprišiel nikto kvákať, zakvákala stráž a potom urobili kujoni krik, ako by zločinca
            doháňali.
    </p>
    <p>
     Na tomto prekáraní zúčastnil sa i vytriezvelý a vcele premenený starý mládenec
            Chruňo. Hneď na druhý deň ležala uňho na ohništi kopa spálených papierov, v panskej
            záhrade ležala pohodená letnica starej babuše o barle, na kaštieli bolo napísané uhľom:
    </p>
    <p>
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Žabky, žabky vo kaluži, tak, tak, tak,
       </em>
      </span>
      <br/>
      <span class="emphasis">
       <em>
        zaspievajte Mandragore kvak, kvak, kvak!
       </em>
      </span>
      <br/>
      <span class="emphasis">
       <em>
        Vy, ľudkovia, ktorým všetky zbiť velí,
       </em>
      </span>
      <br/>
      <span class="emphasis">
       <em>
        zbite jednu len ropuchu v kaštieli.
       </em>
      </span>
      <br/>
      <span class="emphasis">
       <em>
        Žabky moje, pyštky zlaté, tak, tak, tak,
       </em>
      </span>
      <br/>
      <span class="emphasis">
       <em>
        zaspievajte Mandragore kvak, kvak, kvak!
       </em>
      </span>
      <br/>
     </p>
    </div>
    <p>
    </p>
    <p>
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580228" name="ftn.id2580228">
        22
       </a>
       ]
      </sup>
      <span class="emphasis">
       <em>
        Celodŕžavná vláda sa rozčesla
       </em>
      </span>
      — už spomenutým vyrovnaním z
                  r. 1867
     </p>
    </div>
    <div class="footnote">
     <p>
      <sup>
       [
       <a class="para" href="#id2580364" name="ftn.id2580364">
        23
       </a>
       ]
      </sup>
      <span class="emphasis">
       <em>
        V bielej letnici a mantile
       </em>
      </span>
      (špan.) — ženskom
                  pláštiku
     </p>
    </div>
    <div class="footnote">
     <p>
      <sup>
       [
       <a class="para" href="#id2580474" name="ftn.id2580474">
        24
       </a>
       ]
      </sup>
      <span class="emphasis">
       <em>
        Hneď cez palánky
       </em>
      </span>
      (z maď.) — latkové ploty
     </p>
    </div>
    <div class="footnote">
     <p>
      <sup>
       [
       <a class="para" href="#id2580614" name="ftn.id2580614">
        25
       </a>
       ]
      </sup>
      <span class="emphasis">
       <em>
        Na príčine sú lušty dievky
       </em>
      </span>
      (maď.) — leniviny
     </p>
    </div>
    <div class="footnote">
     <p>
      <sup>
       [
       <a class="para" href="#id2580759" name="ftn.id2580759">
        26
       </a>
       ]
      </sup>
      <span class="emphasis">
       <em>
        V Uhrách je málo Čiernych Ďurov
       </em>
      </span>
      — Myslí sa Juraj Petrovič,
                  prezvaný Karadjordje (Čierny Ďuro, 1762 — 1817), vodca Srbov v prvom srbskom
                  povstaní (zač. 19. stor.), zakladateľ srbskej dynastie Karadjordjevičovcov. Ako
                  uvádza historik Ranke, brat Karadjordja vykonal skutok, o ktorom sa zmieňuje
                  Záborský, mysliac, že sa mu vzhľadom na brata nič nestane. Karadjordje však dal
                  brata za ten zločin obesiť a svojej matke zakázal ho oplakávať.
     </p>
    </div>
   </div>
  </div>
 </body>
</html>
