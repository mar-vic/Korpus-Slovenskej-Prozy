<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2568290">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď roku 1831 zúrila v Uhrách cholera, za Tatrami poľské povstanie, prišiel slovenský
         ľud na východných stranách Uhorska, najsilnejšie v župe zemplínskej, do mätežného pohybu.
         Medzi sedľačou rozšírilo sa to divné bláznivé presvedčenie, že cisár odpustil sedliakom
         všetku panštinu, chce, aby podelili panské majetky medzi sebou: ale páni, že to taja,
         ukrývajú a aby nemuseli dať sedliakom, čo im daroval cisár, trávia ich. Páni, že sypú jed
         do všetkých studní a žriedel, lekári že podávajú otravu v liekoch, farári pri svätých
         tajomstvách.
   </p>
   <p>
    Adam Hlovík bol vtedy evanjelickým farárom v Kladzanoch, maličkej dedinke v zemplínskej
         župe. Cholera už i tam zúrila a ľudomilný Hlovík konal obetave svoju povinnosť, zaopatroval
         sviatosťami chorých, pochovával zomrelých.
   </p>
   <p>
    Dňa 5. augusta našiel v dome, kam ho povolali k choleričnému, mnoho sedliakov a
         sedliačok.
   </p>
   <p>
    „Čo to?“ pomyslel si, lebo ináč ľudia od nemocných tak utekali, že nebolo, kto by im
         vody podal. Ako chcel poslúžiť večerou Pánovou nemocnému, ozve sa žena tohoto: „Strovte to
         sami, čo jemu dať máte.“ Hlovík stŕpol, ale staval sa, ako by nevedel, na čo to padá a
         riekol pokojne: „Dobre máte. Vidím i sám, nebezpečenstvo zneuctenia sviatosti vyvrátením,
         priúčastním sa teda ja za slabého tohoto brata.“
   </p>
   <p>
    Pri odchode pochválil prítomných, že neutekajú od nemocných, dajúc tak zlému dobrý
         výklad. Ale domov sa vrátil s velikým nepokojom. Videl, že už i jeho drží ľud za tráviča
         pri sviatostiach. Nemocný zaopatrený sviatosťami čoskoro umrel a učiteľ zvestoval, že
         sedliaci čosi kujú, shromažďujú sa, spomínajú farára so zlorečením. „Tu zle, žena,“ krútil
         Hlovík pečlive hlavou.
   </p>
   <p>
    Jeho strach rozmnožil úradník Šóšov, ktorý prišiel zo Sačurova. Rozprával hodnoverne,
         ako v Trebišove a okolí zúri sedľač na všetkých kaputošov bez rozdielu,
    <sup>
     [
     <a class="footnote" href="#ftn.id2565384" name="id2565384">
      1
     </a>
     ]
    </sup>
    čo menovite urobili mätežníci v Butkovciach s Pavlom Záborským. Poviažuc mu
         ruky, nútili ho hroznou bitkou zahrabať choleričného, až ho syn zomrelého sotil do hrobu za
         mŕtvym. Bol za živa zasypaný.
   </p>
   <p>
    „Už i v našom okolí,“ dodal, „povstáva mätež. Zamutovo vzbúril akýsi Jozef Korbeľ, mladý
         parobok, mládenec Klobušického, odohnaný pre výstupy.“
   </p>
   <p>
    Všetkým tým naplašený Hlovík pochoval včasráno na druhý deň 6. augusta choleričného a
         potom poručil ženu a dietky Bohu. Vezmúc svoju dlhú dymku a paličku, šiel očistom na pole
         obzrieť svoju pšenicu, ale v skutočnosti uháňal k Merníku, kde mal dobrého priateľa,
         evanjelického farára Fraňa Jozefa Kaciána a radi ho videli i v dome zemského pána Jozefa
         Suľovského. Bol zaiste muž sčítaný, rečí znalý, celý polyhistor
    <sup>
     [
     <a class="footnote" href="#ftn.id2540700" name="id2540700">
      2
     </a>
     ]
    </sup>
    i sdielny človek. Čítal mnoho, odovšiaľ snášal knihy, ale nesedel vždy v nich,
         neštítil sa tovarišstva, chodieval medzi panstvo a všade ho radi mali. Myslel si, že v tom
         prípade, keby vzbura i v Merníku vypukla, nájde útočište v pevnom kaštieli Suľovského,
         akého v Kladzanoch nebolo.
   </p>
   <p>
    Šiel bočnými cestami a chodníkmi, vyhyboval sa nakoľko možno ľuďom, bo sedliakov i tak
         sa štítil, keďže ho v pokojnom čase lapili ako černokňažníka. Tmavá pleť ho učinila
         podozrelým.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2565384" name="ftn.id2565384">
        1
       </a>
       ]
      </sup>
      <span class="emphasis">
       <em>
        zúri sedľač na všetkých kaputošov bez rozdielu
       </em>
      </span>
      — Kaput bol
               starodávny vrchný kabát. Tu kaputoš značí kabátnik, čiže pán. (Poddaní nenosili taký
               druh obleku.)
     </p>
    </div>
    <div class="footnote">
     <p>
      <sup>
       [
       <a class="para" href="#id2540700" name="ftn.id2540700">
        2
       </a>
       ]
      </sup>
      <span class="emphasis">
       <em>
        celý polyhistor
       </em>
      </span>
      (gréc.) — človek, ktorý má mnoho
               vedomostí
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522962">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Predíďme ho a vidzme, čo sa tam porobilo, kam zamieril. Ako on šiel hľadať do Merníka
         spásu, tak učinilo, pri hrozivom vrení sedľače, viac pánov. Shromaždili sa u Jozefa
         Suľovského, ktorého otec Melchior zdržoval sa v Košiciach, Eliáš Trstiansky, Drávecký,
         slúžny Revický, lekár z Kelče a ešte dvaja páni. Krátili si chvíľu poľovačkou a cítili,
         domnievali sa pri svojich duplovkách bezpečnými. „Sedliakovi len ručnicu ukázať,“ hovorili
         so smiechom, „a kaštieľ ani celá župa nedobyje.“
   </p>
   <p>
    S nimi chodil na lovy aj farár Kacián. Bol vôbec panstvu milý, ale ľudu nemilý. Sedliak
         je taký. Ak obcuje farár dôverne s panstvom, nenávidí ho: ak ho nenávidí panstvo, pohŕda
         ním.
   </p>
   <p>
    Dňa 5. augusta prišiel na faru lekár z dvora. Za ním sa dostavila hromada merníckych
         sedliakov. „Čo chcete?“ tázal sa Kacián, vyjdúci k nim. „Pána doktora vidieť,“ osvedčili sa
         sedliaci. „Včera ho videli ľudia sypať jed do studničky na poli. Radi by sme vedieť, čo to
         tí páni s nami chcú?“
   </p>
   <p>
    Počujúc to, farárka vyskočila oknom a pobehla k Suľovskému. Tento skrotil sedliakov.
         Prosili za odpustenie, richtár a prísažní zaviazali sa prísahou, že zachovajú pokoj a
         udržia v obci ticho.
   </p>
   <p>
    Vo dne skutočne nebolo viac žiadnych shonov, ale v noci prišli cudzí buriči zo Zamutova,
         Rudlova, Hliného a Jestrabia. Títo podvihli obec a udreli na svite na kaštieľ, kde si páni
         pokojne spali. Jozef Suľovský složil z duplovky dvoch Jestrabčanov, potom ale klesol sám
         pod úderom sekery. Nastalo všeobecné škrtenie, či sa kto protivil, či nie, všetko jedno;
         lenže ubíjanie dialo sa napred rýchlo, potom so zdĺhavým preukrutným trýznením, zvlášť
         ženských. Padlo sedem pánov, ôsmy kasnár Šándor. Zutekať podarilo sa jedinému Trstianskemu.
         Zo ženských zabili dve peštianske panie, ktoré prišly na návštevu, kasnárku i s deťmi,
         gazdinú Hirholcen, jej dcéru Julču.
   </p>
   <p>
    Súčasne prišlo na faru šesť cudzích buričov, ktorí sa odtrhli od iných. Vybili okno a
         pchali sa dnu. Farár chopil ručnicu: „čo chcete?“ „Tvoju krv,“ odvetili zbesilí. Kacián
         nato vypálil a složil Ihnáta z Jestrabia, pchajúceho sa oknom. Buriči ušli, ale i farár
         zutekal, vezmúc so sebou ručnicu.
   </p>
   <p>
    Tehotná farárka vypravila i deti, desaťročného Gustáva, teraz evanjelického farára v
         Soli, ktorý mi opis tento poslal, jeho mladšieho brata Ferdinanda a najmladšiu dcéru
         Klementínu, do poľa, aby sa dakde skryli. Sama vynášala s dvoma svojimi sestrami náradie na
         dvor a do záhrady v očakávaní, že buriči faru podpália. Pri kriku vzmáhajúcom sa však v
         dedine prchla i ona so svojimi sestrami a staršou šesťročnou dcéruškou Lujzou, aby sa tiež
         dakde v poli ukryly.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523078">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Deti, vypravené dopredu, utekaly hore úbočou za farskou záhradou a skryly sa pod kôpku
         šošovice. Tam prišli napred k nim dvaja loveckí psi so svorkami, oňuchali ich a pošli
         skuvičiac ďalej. Potom sa dostavila najmladšia dcéruška ubitého kasnára, Hanórka, len v
         košieľke a bosá. Nemohla preniesť slova od náramného ľaku, len rukou kývala a utekala ďalej
         do poľa. Nato sa ozve za chrbtom detí surový hlas: „I tu dýchajú ešte panské duše.“ Deti sa
         obzrú a pred nimi stojí šklban v krpcoch s duplovkou v pravici, panskými čižmami v ľavici a
         na boku lovecká kapsa. Tvár a ruky mal zakrvavené. Napred prehliadal deti, či dačo pri nich
         nenájde, potom šupol hlavňou ručnice dievča do pleca, chlapcom namieril do hlavy. Starší
         uchopil ranu rukou, mladšieho len toľko, že nezahlušil. Potom si sadol, svliekol svoje
         krpce, obul panské čižmy a odišiel. Deti uznaly za dobré skryť sa lepšie. Utiahly sa do
         susedného farského, ešte zeleného hrachu.
   </p>
   <p>
    Náhodou skryla sa tam i matka s Lujzou a svojimi sestrami, ale nevedely jeden o druhom.
         Matka počula, keď burič bil deti, lež neopovážila sa ani hlavu pozdvihnúť, ani kričať, ani
         vtedy, ani potom. Tak nevedela, že i deti do hrachu sa utiahly. Čušali všetci ako myši a
         počúvali s náramným strachom, čo sa dialo v dedine. Lárma, krik, spev, výskanie, tu i tam
         výstrely. Popúšťaný statok chodil slobodne po poli, brodil sa po úrodách. Hlas zvoncov
         miešal sa do ľudského kriku.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523142">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    O tomto všetkom nevedel k Merníku kráčajúci Hlovík nič. Horúce letné slnko dochodilo
         čiary poludňovej, keď prišiel uznojený k vysokému žitu na merníckom chotári.
   </p>
   <p>
    Z tohto žita ozve sa hlas: „Adam!“
   </p>
   <p>
    Hlovík sa obzrie, nevidí nikoho.
   </p>
   <p>
    „Adam, kam?“ zneje znovu dobre mu známy hlas zo žita.
   </p>
   <p>
    „Či to ty, Fraňo?“ táže sa zadivený Hlovík.
   </p>
   <p>
    „Ja,“ vetí Kacián, „nevidíš nikoho?“
   </p>
   <p>
    „Nie. Čo sa stalo?“
   </p>
   <p>
    „Merník sa vzbúril. Navráť sa spešne.“
   </p>
   <p>
    „U mňa je tiež vzbura vo vzniku,“ utrel si Hlovík pot na čele.
   </p>
   <p>
    „Poď teda ku mne, skry sa i ty,“ navrhol Kacián.
   </p>
   <p>
    „Neskoro,“ hodil Hlovík rukou. „Buriči sú tu. Aspoň ty sa neukazuj. Ja som už v tom.“
   </p>
   <p>
    S tým sa vzal a kráčal v ústrety šeptajúcim medzi sebom štyrom sedliakom na koňoch so
         sekerami a vidlami.
   </p>
   <p>
    „Kam, farár!“ tážu sa ho bez odvetu na vľúdne pozdravenie.
   </p>
   <p>
    „Idem navštíviť vášho pána farára.“
   </p>
   <p>
    „Toho práve hľadáme, uskočil nám,“ povedá jeden.
   </p>
   <p>
    „Drží s pánmi, trávi nás,“ hovorí druhý.
   </p>
   <p>
    „Strieľa ľudí ako psov,“ dodá tretí.
   </p>
   <p>
    „Odrieme ho zaživa,“ zastrojí sa štvrtý.
   </p>
   <p>
    Hlovík sa zdržoval všetkého i poučovania i napomínania, dobre vediac, že sedliakovi,
         najmä opilému, darmo hovoriť, keď si raz dačo vezme do hlavy.
   </p>
   <p>
    „Porúčam vás tu teda do božej ochrany,“ vetí a chce sa vrátiť.
   </p>
   <p>
    „Nie tak,“ zaskočili mu sedliaci cestu. „Pôjdeš s nami. Máme pre teba trochu roboty.“
   </p>
   <p>
    Odporovať nemohol, šiel teda peši medzi jazdcami. Dvaja jazdili pred ním, dvaja za ním.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523268">
       </a>
       V
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ako išli popri mieste za dedinou, kde sa pochovávali choleriční, uzreli chlapov,
         vyberajúcich veliký dol.
    <sup>
     [
     <a class="footnote" href="#ftn.id2523286" name="id2523286">
      3
     </a>
     ]
    </sup>
    „Tam budú všetci spolu ležať,“ ukázal jeden zo sprievodcov na hrob, „ale ešte
         chýba jeden alebo dvaja.“
   </p>
   <p>
    V dedine všetko bolo spité. Tu výskaly nevesty a dievky v šatkách pochytených v
         kaštieli; tam hulákali parobci s rozličnými panskými odznakmi; tam sa tackali opilí chlapi.
         Tu i tam bolo vidno ľudí, vláčiacich z kaštieľa v rozličných nádobách víno a lieh.
   </p>
   <p>
    „Dávno sa tak malo urobiť tým panským psom, čo nám slobodu zdržujú a nás trávia,“
         hovorili shromažďujúci sa okolo Hlovíka, ktorého viedli do kaštieľa.
   </p>
   <p>
    Až tu uzrel hrôzu spustošenia. Dvor bol pokrytý roztrieskaným náradím. Stály tam sudy
         vína a liehu s preborenými dnami a smrdutými kalužami okolo nich. Krv, chlpy vlasov boly
         potratené všade, miestami celé krvavé chodníky, kade vláčili trupy. Tieto, zmäsiarené a
         zohavené, ležaly po stranách v krvi. Psi ich oňuchávali a oblizovali.
   </p>
   <p>
    Bola medzi nimi i mŕtvola ubitého žida. Mal kožu s lebky stiahnutú na spôsob čiapky.
         Mučitelia pokladali ho za mŕtveho. Ale práve teraz siahol si rukou ku krvavej hlave. „Pa,
         le pa!“ zavolal jeden parobok, „tady si on eščik žije,“ a vykonal skutok milosrdenstva.
         Pochytiac sekeru ovalil žida obuchom po hlave tak, že mozgy sa rozprskly.
   </p>
   <p>
    „Pobiť všetkých židov!“ kričali. „Oni sú kliešte, ktorými nás štípu páni.“
   </p>
   <p>
    Hlovík, vedený dnu, videl všade stopy vyliatej krvi, alebo vlečených trupov, tu i tam
         pohodené okyptené mŕtvoly. Najväčšia hrôza ho zahrnula, keď nazrel do priestrannej
         svetlice, kde bolo plno sklených zakrvavených črepov a dva nahé ženské trupy, jeden
         gazdinej Hirholcen, druhý jej dcéry Julče, dievčaťa mladého, pekného a dobrosrdečného,
         milého obzvlášť starému Suľovskému. Oba trupy boly hrozne okyptené, ale zvlášť Julčin.
         Nohy, ruky mala zmäsiarené, prsia vyrezané. Sklené črepy boly postriekané jej krvou.
         Neľudia vodili ju napred nahú, bosú po črepoch a tak potom dali sa vyrezávať prsia
         najväčšej svojej dobrodinke, svojmu anjelovi strážcovi. Bola zaiste ich večnou prímluvkyňou
         u starého i mladého pána, vyprosila im mnohé milosti, krotila ich hnev. Náhle ktorý mal byť
         pokutovaný, ona hneď prosila o milosť so slzami, a ak ho neoslobodila, aspoň každého bitého
         oplakala. Nemocných ošetrovala vždy, ako dáka milosrdná sestra, zvlášť ale teraz v cholere.
         Chodila osobne do chalúp, dávala nemocným vlastnou rukou lieky. A práve táto dobrota ju
         skazila. Sedliaci si smysleli, že ich trávi, a takto domučili, pričom sa vyznačily zvlášť
         opilé ženské. Ony navrhovaly, čo sa má robiť s nešťastnou a škľabily sa jej, prekričaly
         srdcelomné výkriky. Hrozný je bezprávny ľud, aký vtedy bol uhorský, keď raz jarmo zláme.
         Zúri démonicky na vinných i nevinných, pácha bez citu ukrutnosti, aké najhroznejšie sa
         vymyslieť dajú. A príležitosť na výbuch zavdáva obyčajne dáke hlúpstvo, zriedka rozumná
         príčina.
   </p>
   <p>
    Hlovíkovi šlo do zamdletia od toho, čo videl, i od toho, čo na seba medzi takými šelmami
         očakával. Bo to nielen smrť bola, čo mal vo výhľade, lež i trýznenie, ktovie ako hrozné a
         dlhé. Vovedený do chyže, kde richtár pristavil k nemu stráž so sekerami, sklesol zblednutý
         na poštiepaný stolok. Hlava sa mu krútila, nemohol stáť na nohách.
   </p>
   <p>
    Nového strachu mu nahnal asi o dve hodiny potom richtár, keď rozkazoval s velikým krikom
         na dvore, aby sa priahali do gazdovského voza kasnárove sivky, bo že treba priviesť z Ľašu
         mŕtvolu zabitého farára.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523286" name="ftn.id2523286">
        3
       </a>
       ]
      </sup>
      <span class="emphasis">
       <em>
        vyberajúcich veliký dol
       </em>
      </span>
      (východoslov.) — jamu
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523416">
       </a>
       VI
      </h2>
     </div>
    </div>
   </div>
   <p>
   </p>
   <p>
   </p>
   <p>
    Tento počul v žite, čo sedliaci o ňom hovoria, že ho na smrť hľadajú. Nemal teda tam
         pokoj, lež šiel na salaš skryť sa do ovčiarskej koliby.
   </p>
   <p>
    Prešiel šťastlive, nezočil ho nikto z tých, ktorí ho po celom chotári hľadali, ale bača,
         ktorého držal za dobrého a sebe prajného človeka, ho oklamal. Občerstvil ho žinčicou a
         syrom, sľúbil mu sväte svoju ochranu. Ale keď vyšiel z koliby a uzrel pomimo idúcu tlupu
         sedliakov na koňoch, sám im dal rukou znamenie, že hľadaný je u neho.
   </p>
   <p>
    Kacián videl škárou blížiacu sa tlupu. Vyskočil, utekal, dúfajúc dostihnúť les. Bača zas
         ukázal za ním, sedliaci popchli kone a zajali ho ako prchajúcu zver.
   </p>
   <p>
    Napred ho doprevadili, s úškľabmi a bitkou k Merníku, aby tam bol všenárodne súdený. Ale
         bol medzi nimi parobok Kamenský, ktorý choval v svojej chatrnej duši velikú zlobu proti
         farárovi, že ho kedysi v kostole pri katechizácii zahanbil. Tento, keď prišli s väzňom do
         doliny Ľašu, ovalil ho po hlave sekerou tak, že hneď sklesol. Ostatní dobili padlého do
         smrti.
   </p>
   <p>
    Mŕtvolu priviezli do kaštieľa. Tam pohádzali na voz všetkých pobitých, vyviezli ich
         odrazu a pometali do jedného dolu.
   </p>
   <p>
    Po tomto pohrebe sa radili, čo teraz s farárom kladzanským? Otázku ľahko riešili. Všetci
         páni a popi musia sa vybiť, teda sekeru mu. Ale Michal Rešetár, jediný triezvy medzi nimi,
         ozval sa: „Staň sa, ako chcete; ale, dobrí ľudia, je sobota; nastáva svätá nedeľa. Použime
         ešte smrti predurčeného farára k odbaveniu služieb božích; nech nám na ten posledok
         zakáže.“
   </p>
   <p>
    Navrhoval to s tým úmyslom, aby sa pretiahol čas; jednako jeho návrh bol prijatý.
         Richtár s paličkou prišiel zvestovať Hlovíkovi, že žiadosť obce je, aby zajtra kázal a
         služby božie odbavil. Priniesli mu z fary aj bibliu, papier, černidlo, aby sa prihotovil ku
         kázni, bez ktorej u evanjelikov nič.
   </p>
   <p>
    Pritom všetkom stráž od neho neodstúpila. Cez celú noc ho striehli a sprevádzali aj
         vtedy, keď musel von. Vedeli, ako sa robieva s väzňami, bo nejeden to už skúsil sám na
         sebe.
   </p>
   <p>
    Cudzí buriči sa odstránili. Pošli hromadne k Čičave, kde zabili Jánfyho, potom ďalej,
         biť zaradom po dedinách pánov. Lomoz v Merníku vtedy sa trochu zmiernil: ale vzbudená raz
         krvilačnosť trvala. Raz vycedená krv a ustavične lokaný lieh nedaly vzbúreným vstúpiť do
         seba a nádej budúcej neodvislosti a zámožnosti udržovala zimničné rozčúlenie. „My teraz
         páni!“ chvastali sa a pili.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506353">
       </a>
       VII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pri utíšení, ktoré nastúpilo, osmelily sa farárove deti, Gustáv, Ferdinand a Klementína
         vyliezť v tichosti z hrachu. Ubohé videly s vrchu, ako mätežníci pustošia faru, ale o smrti
         otcovej nevedely. Doznaly sa o tom až v Komarjanskom mlyne na Topli, kam potom zaliezly. Bo
         prišla do mlyna jedna chudobná ženička z Merníka a keď zočila deti, počala žalostne
         nariekať nad nimi ako nad sirotami. Mlynárka, ktorej syn chodil spolu s Gustávom do školy,
         ukryla deti cez deň v chrastí vyše mlyna, cez noc na povale. Bo to boly zvieratá predurčené
         na smrť. Kto ich nájde, ten ich zabije. Ráno v nedeľu pustily sa nazpät k Merníku hľadať
         matku.
   </p>
   <p>
    Táto zhola nič nevedela ani o ich príchode do hrachu, ani o odchode. Sama tam zostala so
         svojimi sestrami a dcérkou Lujzou až do večera. Toto šesťročné dievčatko pýtalo jesť a keď
         mu matka ponúkala zelený hrach, počalo frnkať, z čoho vzniklo nebezpečenstvo vyzradenia.
         Vidiac jej nezbednosť, matka riekla naposledok: „Iď do Rešetárov, snáď sa zmilujú nad
         tebou! Ale nepovedz, že ja som tu, bo prídu, zabijú ma a nebudeš mať viac matku.“
   </p>
   <p>
    Ale decko ako decko. Občerstvená nielen vyznala, kde je matka, lež i priviedla Michala
         Rešetára k nej. Na šťastie bol to muž striezlivý, poctivý a farárovi dobreprajúci. Stískal
         zuby nad jeho nehodným ubitím. Hovoril teda s farárkou, zblednutou od strachu, s najväčšou
         láskavosťou, radil jej zostať tam do mrku, potom že príde a uvedie všetkých do svojho
         príbytku. I vyplnil počestne slovo, hoc sa ho susedia vypytovali, keď sošiel s úboče, kde
         bol? Dotierali na neho, že vie o farárke, hrozili mu podpálením. Vyhovoril sa tým, že bol
         hľadať zvonec, ktorý stratila krava. Na mrku uviedol stíhaných do svojej stodoly a nielen
         občerstvil, lež i zaopatril všetkým sedliacke šaty, aby ráno bezpečne mohli ísť ďalej.
   </p>
   <p>
    Deti, prišlé z komarjanského mlyna, hľadely s vŕšku so slzami na Merník a radily sa, ako
         dáki dospelí ľudia, čo činiť? Potešilo ich trochu, keď počuly do chrámu zvoniť, bo si
         pripovedali, že snáď otec predsa žije! Predesilo ich, keď hneď nato počuli žalostný plač a
         nariekanie, bo im napadlo, že to ubíjajú matku. Gustáv riekol: „Zostaňte tu, ja idem do
         dediny.“ Ale Ferdinand protirečil: „Keď teba tam zabijú, čo z nás bude. Zostaň ty a idem
         ja. Ak zabijú mňa, ty budeš opatrovať Klementínku.“ „Nuž teda iď,“ pristal Gustáv. „Rešetár
         nám bol vždy dobrý človek. Vlúď sa nezbadane k nemu cez záhradu.“
   </p>
   <p>
    Rozžehnali sa ako na smrť. Ferdinand šiel a vlúdil sa skutočne nezbadane do Rešetárových
         sadu. Tam mu prišla v ústrety sedliačka s maličkým sedliackym dievčatkom a to boly — tetka
         Johanka a sestra Lujza. Tak sa sosbierala, so žiaľom i radosťou, roztrhaná osirotená
         rodina. Vydali sa potom bez meškania všetci napred do komarjanského mlyna, potom k Soli a
         Hanušovciam.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506483">
       </a>
       VIII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hlovíkovi tak znely zvony, ako čo by počul sebe zvoniť na pohreb. Prebdel temer celú
         noc, striehnuc, či by nemohol dáko divým šelmám umknúť.
   </p>
   <p>
    V nádeji, že mu snáď v tom radou a pomocou prispeje, dal zavolať rechtora a súčasne
         sedlára Jána Hegedüša, zjavil mu veľmi vľúdne, že ho požiadali zajtra služby božie odbaviť.
         Radil sa s ním o miestnych obyčajoch, ktoré u evanjelikov v každej cirkvi inakšie sú. Ale
         grundáľsky rechtor a sedlár hľadel chmúrno ako zbojník, odvrkoval len cez zuby; bo vedel,
         že má do činenia s odsúdencom predurčeným na smrť. Beztoho bol to, ako obyčajne,
         nenávistník všetkých farárov a svojho zvlášť, popudzoval proti nemu, kde ako mohol. Teraz
         držal so sprostačou, utvrdzoval ju v hlúpych predsudkoch, dával s okázalosťou svoju studňu
         čistiť. Po tom, čo vyčítal z jeho tváre a reči Hlovík, neopovážil sa ani škrknúť pred ním o
         svojom nebezpečenstve.
   </p>
   <p>
    Na usnutie opilej stráže tiež darmo čakal. Mlelo sa to cez celú krátku noc. Čo sa i
         skydli jedni, bdeli druhí.
   </p>
   <p>
    Po treťom zvonení sprevádzali ho do chrámu ako áreštanta. Kázal úmyselne veľmi dlho, aby
         tým pretiahol čas, v potrebe hotoviť sa na smrť. Veľmi mnohí z opitých poslucháčov pritom
         spali, druhí tu prisvedčovali, kývajúc hlavami, tam protirečili, pretrhovali ho nahlas. Keď
         riekol, že nebezpečné časy dopustil Boh — „Nie Boh, nie, ale páni,“ pretrhol ho jeden,
         držiac si oboma lakťami podopretú bradu. „A popi,“ prisvedčovali mu iní.
   </p>
   <p>
    Po kázni radili sa pred kostolom, čo už teraz s väzňom? Daktoré ženy prihováraly sa za
         neho. „Kde vezmeme kňazov,“ hovorily, „keď všetkých vybijeme? Boh nás musí strestať.“
   </p>
   <p>
    Michal Rešetár chválil kázeň i kazateľa a navrhol, aby si ho vyvolili za farára. Ale iní
         osopili sa na neho, že je tajný priateľ farárov, zradca sedliakov, že i farárku kdesi
         ukrýva, a hrozili mu podpálením domu. Rešetár odišiel, krikľúni žiadali bezodkladnú smrť
         väzňa, bo že za ten čas dobre nebude, pokiaľ všetkých pánov a popov nevybijú. Prisvedčoval
         tomu i zamračený rechtor. Boli by hneď vztiahli ruku na úbohého, v sákristii stráženého
         Hlovíka, keby richtár nebol sa ozval: „Viete čo? Zabiť sa zabije, ale nech nám ešte jednu
         službu preukáže. Dajme mu čítať panské písma. Tam bude stáť i o našej slobode, i o trávení
         a jede.“ To zvíťazilo. Hlovíka znova odviedli do kaštieľa a pristavili zase k nemu silnú
         stráž. Richtár bol na tom veľmi bedlivý.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506606">
       </a>
       IX
      </h2>
     </div>
    </div>
   </div>
   <p>
   </p>
   <p>
   </p>
   <p>
    Popoludní shromaždila sa celá obec do kaštieľa, aby počuli o tej cisárom darovanej
         slobode a o tom trávení z hodnoverných panských písem. Počiatok učinili však s tým, čo je
         sedliakovi najmilšie, oldomášom. Nastala usilená pijava. Z pivnice vytáčaly sa nové bočky.
         Všetko pilo s vreskom, spevom, radostným výskaním až radosť a láska prešly v hnev, hlučné
         hulákanie prešlo v ešte hlučnejšiu zvadu.
   </p>
   <p>
    Prišla do reči deľba panského majetku. Keď sa do toho zamiešali aj chalupníci a sedliaci
         ich ohriakli, čo im do toho, povstala zvada. Chalupníci vrešťali, že oni majú také právo,
         ako i sedliaci; títo, že majetok panský len im daroval cisár. Zamiešal sa i jeden sluha:
         „Veru, prisahám Bohu, keď môj gazda delí sa s pánom, i ja sa budem deliť s gazdom.“ Dostal
         za to na pysk a chalupníkov vyhnali zo dvora.
   </p>
   <p>
    Ale potom povstala zvada i medzi sedliakmi samými. Ktosi vydvihol otázku: „Čí bude
         kaštieľ?“
   </p>
   <p>
    „Môj,“ ozval sa jeden, „ba môj,“ protirečil druhý. Chceli ho mať všetci, bo každý mal
         najväčšie zásluhy, ktoré vyčitoval. Z toho povstal až do noci trvajúci krik, ako na súdny
         deň. Huncútovali, strkali sa vospolok, čítali si levity, nadávali mená, vypočitovali všetky
         staré hriechy, zlorečili, nadávali a len toľko, že sa neschvátili všetci razom a nesbili do
         jedného klbka.
   </p>
   <p>
    Hlovík dúfal, že sa mu podarí v trme-vrme uskočiť, ale nešlo to. Stráž ho neopúšťala ani
         na okamženie. I zvada naposledok utíchla. Usniesli sa na tom, že kaštieľ zboria a k deľbe
         zavolajú slúžneho. Noc prebdel zasa v najväčšej úzkosti.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506687">
       </a>
       X
      </h2>
     </div>
    </div>
   </div>
   <p>
   </p>
   <p>
   </p>
   <p>
    V pondelok ráno prišlo k čítaniu. Hlovíka voviedli do svetlice, kde stála veličizná
         kasňa s vyváženými dverami, plná hospodárskych účtov z mnohých liet, a velili mu čítať. Bol
         rád, že sa i tým pretiahne zase čas, ktorý ho jedine spasiť mohol. Prehŕňal sa v písmach,
         bral hneď jedny, hneď druhé, čítal celý deň i celú noc.
   </p>
   <p>
    Ale to, čo čítal, nebolo poslucháčom po vôli. Neverili mu, kričali, že zle číta; že
         pravdu nechce povedať; že tam musí stáť o cisárom darovanej slobode a panskom jede.
   </p>
   <p>
    „Majte len pozhovenie,“ čitkal ich Hlovík, „možno, že i na to prídeme,“ a čítal ďalej.
   </p>
   <p>
    Keď netrpezliví poslucháči vrešťali, že zle číta, „Či ja môžem za to?“ vyhováral sa
         prosebne. „Nemôžem čítať iné, ako čo tu je.“
   </p>
   <p>
    „Nie!“ kričali sedliaci, „huncút si, držíš s pánmi.“
   </p>
   <p>
    „Dajte mi teda vy písma, ktoré mám čítať,“ navrhol Hlovík.
   </p>
   <p>
    „To ty vieš, kde stojí o slobode a jede,“ surmovali vždy netrpezlivejší sedliaci. Zvlášť
         jeden v kasnárovej čiapke, najzúrivejší zo všetkých a hlavný burič, súril neodbytne, aby
         pop povedal pravdu. „Neverte mu,“ vrešťal, keď Hlovík počal znovu čítať o krížoch,
         mandľoch, korcoch, „Drží s pánmi, zabiť ho!“
   </p>
   <p>
    Darmo sa odvolával Hlovík na svoj sedliacky rod; darmo hovoril, že i jeho otec je
         sedliak v Párnici na Orave.
   </p>
   <p>
    „Práve preto ťa zabiť,“ hrozil mu ošklivec zverského výzoru v kasnárovej čiapke. „Náhle
         sedliacky syn vychodí školy, už je pánom a panským náhončím. Zabiť všetkých pánov, kňazov,
         židov, každého, kto čierninu nosí. Všetci dujú do jedného mecha, pasú sa na sedliackych
         mozoľoch.“
   </p>
   <p>
    Tak vrešťal zúrive už o bielom dni a letel sekerou do Hlovíka zachripnutého od mnohého
         hovorenia a umdleného strachom a bezsennými nocami.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506796">
       </a>
       XI
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bol by mu istotne naniesol smrtný úder, keby neboly práve v tom okamžení pribehly ženy s
         bedákaním, že vojsko ide.
   </p>
   <p>
    Táto zvesť premenila odrazu ľútych tigrov na krotkých baránkov, Hlovíkovi získala
         vážnosť. Tí, čo mu tykali, nadávali, hrozili sekerami, začali teraz jeho milosti pánovi
         farárovi bozkávať ruky, prosiť za odpustenie, orodovanie a radu.
   </p>
   <p>
    „Musíme ísť,“ riekol potešený Hlovík, „vojsku v ústrety s bielou zástavou. Ja sám vás
         povediem.“
   </p>
   <p>
    Sedliaci prijali radu, uviazali skoro bielu šatku na tyčku a hybaj celá obec,
         mladý-starý, v ústrety vojakom za dedinu s Hlovíkom na čele.
   </p>
   <p>
    Tento sa i desil i radoval. Desil sa hrozných odpráv, ktoré predvidel, lebo bol srdečný
         priateľ ľudu. Robil si neraz výčitky, že farári ozaj len na to povolaní sú privolávať
         vlečeným na smrť: „Neboj sa!“ Radoval sa svojmu oslobodeniu.
   </p>
   <p>
    Že tento sebecký cit prevládal u neho, ukázal jeho nemecký výkrik: „Pán stotník,
         zmilujte sa nado mnou!“
   </p>
   <p>
    Sedliaci si pošeptávali: „To je predsa dobrý popík! Počuj, ako oroduje za nás.“
   </p>
   <p>
    Stotník velil stotine zastať, roztiahnuť sa na oba boky v rovnej čiare a tak sa ohnúť do
         kola. Mätežníci boli v saku, ani jeden nemohol uskočiť.
   </p>
   <p>
    Stoličná vrchnosť ovenčila potom celý jeden okrúhly vŕšok pri Merníku, od boku k boku,
         asi 25. stĺpmi. Na každom z nich opálala sa čierna mŕtvola.
   </p>
   <p>
    Katom bol Cigán. Na otázku, či zavesí jedného za desať zlatých odpovedal: „Po tej cene
         vyvešiam i celú slávnu stolicu.
    <sup>
     [
     <a class="footnote" href="#ftn.id2506892" name="id2506892">
      4
     </a>
     ]
    </sup>
    “
   </p>
   <p>
    Medzi obesenými nebol ten Kamenský, ktorý farára Kaciána zabil, lebo jeho zastihla ešte
         neodpraveného milosť, ktorá prišla od cisára Fraňa I.
    <sup>
     [
     <a class="footnote" href="#ftn.id2506916" name="id2506916">
      5
     </a>
     ]
    </sup>
    Žil potom mnohé roky. Pred smrťou žiadal, aby mu urobili pohreb za živa, čo
         farár Novák aj urobil. Odbavil sa pri nemocnom celý pohreb a po smrti druhý.
   </p>
   <p>
    Pobitých v mäteži vyhrabali a znovu počestne pochovali na cintoríne pri kostole. Ich
         zvleky ukazujú i teraz kamenné pomníky. Prenesenie museli vykonať, pri ohavnom smrade,
         Merníčania, pohrebnú kázeň držal, pri všeobecnom náreku, Hlovík.
   </p>
   <p>
    Divné, že sa nenašiel človek, ktorý by bol zavčasu opísal celú mätež, udal mená pobitých
         a spôsob ich usmrtenia. Prichádza to už včele do zabudnutia. Mätežníkov obesili v
         zemplínskej župe okolo sedemdesiat.
   </p>
   <p>
    To snáď naviedlo tam narodeného Ludieka Kossutha k úplnému, roku 1848 uskutočnenému,
         vymaneniu sedľače. V čase vzbury boli to opravdiví Helóti.
    <sup>
     [
     <a class="footnote" href="#ftn.id2506967" name="id2506967">
      6
     </a>
     ]
    </sup>
    Pán si bol sám sudcom. Dal ich biť bez zakročenia vrchnosti, kedy a ako chcel.
         V každom panskom dvore stál dereš. Pokutovaný pripol sa k nemu železami a dráb alebo
         hajdúch bil. Podajedny panstvá maly aj právo meča, mohly dať svojho chlapa i sťať alebo
         obesiť.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506892" name="ftn.id2506892">
        4
       </a>
       ]
      </sup>
      <span class="emphasis">
       <em>
        celú slávnu stolicu
       </em>
      </span>
      — Cigán svojou štipľavou poznámkou
               rozumel pod „stolicou“ stoličnú vrchnosť, v ktorej pred r. 1848 boli činní výlučne
               len zemani.
     </p>
    </div>
    <div class="footnote">
     <p>
      <sup>
       [
       <a class="para" href="#id2506916" name="ftn.id2506916">
        5
       </a>
       ]
      </sup>
      <span class="emphasis">
       <em>
        milosť, ktorá prišla od cisára Fraňa I.
       </em>
      </span>
      (1768 — 1835) —
               panujúceho v r. 1792 — 1835
     </p>
    </div>
    <div class="footnote">
     <p>
      <sup>
       [
       <a class="para" href="#id2506967" name="ftn.id2506967">
        6
       </a>
       ]
      </sup>
      <sup>
       [
       <a class="footnote" href="#ftn.id2506971" name="id2506971">
        6
       </a>
       ]
      </sup>
     </p>
    </div>
    <div class="footnote">
     <p>
      <sup>
       [
       <a class="para" href="#id2506967" name="ftn.id2506967">
        66
       </a>
       ]
      </sup>
      <span class="emphasis">
       <em>
        boli to opravdiví Helóti
       </em>
      </span>
      — Helótmi sa volali pôvodní
                     obyvatelia Lakónie, ktorých víťazní Dóri urobili dedičnými štátnymi otrokmi.
                     Bolo ich mnohonásobne viac ako Spartancov, proti ktorým sa často búrili. Preto
                     sa postupne začalo lepšiť ich postavenie, takže za určitých predpokladov mohli
                     dosiahnuť i prepustenie na slobodu.
     </p>
    </div>
   </div>
  </div>
 </body>
</html>
