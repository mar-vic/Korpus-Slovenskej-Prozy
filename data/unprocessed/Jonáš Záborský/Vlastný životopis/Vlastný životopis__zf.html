<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2576545">
       </a>
       (Úvod)
      </h2>
     </div>
    </div>
   </div>
   <p>
    Životopis spisovateľov objasňuje značne jeho diela, je akoby kľúčom do ich svätyne. A
         nikto, tuším, život človeka vernejšie opísať nemôže ako on sám. To, hľa, príčina, prečo ja
         končím svoju spisovateľskú činnosť krátkym opísaním pamätnejších svojich osudov. Uznávam to
         za potrebné pre ten prípad, keby ma daktoré z mojich diel prežilo a udržalo sa na čas vo
         verejnosti. Ak ale takého dôjdu ocenenia ako v Šemberových Dějinách řeči a literatury
         české, kde meno moje len registrík pokútnych pisálkov rozmnožilo, nech príde k mnohým
         márnym prácam ešte i táto. Ostatne životopis môj prispeje trochu i k objasneniu mnou
         prežitého veku. Kto menovite so slovenskou literárnou i politickou históriou zapodievať sa
         bude, ten tu daktoré užitočné pokynutia nájde.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2543489">
       </a>
       1. Rodičia a detský vek
      </h2>
     </div>
    </div>
   </div>
   <p>
    Narodil som sa 3. februára 1812 v Záborí, dedinke maličkej, čisto zemianskej, v takej
         kotline medzi tromi vrchmi ležiacej, že len nebo vidíš nad sebou ako z dákej zapadlej
         pivnice. Náhle však vyjdeš na vŕšok, uzrieš značnú časť horami kol dokola ohradenej peknej
         turčianskej župy, menovite jej dolnú časť.
   </p>
   <p>
    Otec Jozef Záborský, prímením Husáre, syn Adama Záborského, prímením Ilľaninie, a Anny
         Sabóovej, živil sa, ako chudobný zeman, prácou svojich rúk. Výchovu mal len dedinskú, vedel
         však písať a dobre čítať slovensky. Bol muž striezlivý, pracovitý a nábožný. Pred jedením
         modlil sa vždy hlasite. V nedeľu a sviatok čítal sám pre celú rodinu Sartóriovu postilu,
         spieval a modlil sa z knižky. Taký vtedy býval život rodinný. Umrel 16. júla 1843.
   </p>
   <p>
    Matka Anna Tomčányiová z Tomčian požívala tiež len dedinskú výchovu, ale čítať a písať
         vedela i ona. Bola mysle vždy veselej, žartovnej, vedela obcovať s vyšším svetom.
         Umrela
   </p>
   <p>
    12. augusta 1862 ako zhrbená starena.
   </p>
   <p>
    Detí mala troje, napred brata Karola, potom mňa, potom v detstve zomrelú sestru.
   </p>
   <p>
    Výchova naša bola jej dielom. Držala nás prísne a zvláštne k pracovitosti priúčala od
         útleho detstva. Už ako päťročný chlapec mal som každodenne naloženú istú prácu. Musel som
         strovu oberať alebo perie párať a len po dokončenej úlohe smel som si pobehať. A to sa
         zachovávalo i v rokoch študentských. Moje prázdniny nebývali záhaľkou. Musel som žať,
         nakladať hrabať, v najlepšom prípade včely striezť.
   </p>
   <p>
    V povahe mojej bola hneď rozpustilá veselosť, hneď v samote si ľubujúca zádumčivosť, a
         vždycky nesklonná vzdorovitosť. Nejedol som celý deň, keď mi nedali, čo som pýtal. Kľačať
         nemohli ma nahnať ani hrozbami, ani bitkou. Skrze ctižiadosť dalo sa pri mne najviac
         vykonať; a tú vedela veľmi dobre použiť matka.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2548164">
       </a>
       2. Školské vyučovanie
      </h2>
     </div>
    </div>
   </div>
   <p>
    Prvým mojím učiteľom bol v Záborí muž, ktorý v lete pásaval dedinské voly, v zime
         učieval deti. Ale pri domácom cvičení naučil som sa do roka čítať a písať po slovensky, po
         latinsky a maďarsky.
   </p>
   <p>
    Na druhý rok dali ma už do hornojasenskej školy, kde sa počali pedagogické nezmysly so
         mnou vystrájať. Rechtor mi hneď pri príchode vručil latinsky písanú latinskú gramatiku.
         Musel som sa hneď učiť s ukrutným namáhaním, quot sunt partes orationis
    <sup>
     [
     <a class="footnote" href="#ftn.id2539108" name="id2539108">
      1
     </a>
     ]
    </sup>
    bez toho, žeby mi bol jedným slovom vysvetlil, čo sa učím, alebo žeby som bol
         slovíčko z toho rozumel. Latinčina bola vtedy to, čo je teraz pre slovenských chlapcov
         maďarčina. Netáž sa, čo sa učíš, len sa uč.
   </p>
   <p>
    Vychodil som v Jasene len rok. Potom vychválil ktosi pred rodičmi učiteľa v Záturčí ako
         výtečného profesora. Dali ma teda k nemu. Ale môj „profesor“ tiež nič iného nevedel, ako
         vykázať z Donáta, toto sa naučíš, a potom za každú chybu pamäti hrozne prútovať. V prúte
         ležalo celé jeho pedagogické umenie, ktoré tým ukrutnejsie vykonával, že bol súčasne
         znamenitý korheľ.
   </p>
   <p>
    Z tejto sparťanskej výchovy šiel som po roku za bratom do Niecpál, kde vtedy bolo akési
         biedne podgymnázium, tak gazdovlive usporiadané, že jeden jediný profesor učil všetko, k
         tomu ešte i školu dievčenskú. I tu po dva roky zase len tie nerozumné latinky.
   </p>
   <p>
    Tento istý nevďačný predmet vzal mi štyri roky aj v Gemeri, kde vtedy stávalo 3/4
         gymnázia pri dvoch profesoroch. Lebo čo tam prednášalo reálne, to vskutku tiež nič reálne
         nebolo. Učil som sa zemepis, ale mapy som nevidel. Učil som sa akúsi históriu Uhorska, ale
         to bolo len bezduché vypočítanie kráľov a rokov. Učil som sa adíciu, subtrakciu atď. na
         bilióny a kvadrilióny, ale to by som si nebol vedel porátať, čo príde za 18 mechov otrúb po
         18 grošov. Učil som sa akýsi prírodopis, ale nikdy nám ani len obrázok neukázali, nieto
         nerasty, byliny, živočíchy in natura. Nebolo to nič iného ako pustý slovník latinských a
         maďarských mien. Celé učenie cez celý rok bolo len hotovenie sa ku skúške. Škrabák svoj
         prírodopis dokončil obyčajne už v polroku a za polroka trvala potom príprava ku skúške.
         Všetci sme vyrukovali do stredu a jeden examenoval, keď pán profesor na katedre driemali.
         Za každé zo slovníka vynechané slovo examinátor pac prútom po pleci! Opitý Bakay mával
         obyčajne svrab, teda jeho zaneprázdnenie na katedre bývalo toto: vopchal nikdy nechybujúcu
         palicu do nohavíc a drhol sa cez celú hodinu.
   </p>
   <p>
    Súkromne sme sa vzdelávali na mravoch sedliackych parobkov. Bo celý Gemer je samá
         sedľač.
   </p>
   <p>
    Na charakter pôsobilo prospešné signum linguae,
    <sup>
     [
     <a class="footnote" href="#ftn.id2561940" name="id2561940">
      2
     </a>
     ]
    </sup>
    povrhol peniaz na okno a zutekal.
   </p>
   <p>
    Môj starší brat dokončil v Gemeri rétoriku a potom pošiel k pluhu. Ja som prešiel r.
         1829 do Kežmarku.
   </p>
   <p>
    Tu už všetko bolo nekonečne lepšie, i učbári, i zaopatrenie školy, i súkromný obchod. Z
         profesorov jediný Mihálik bol podobný gemerským. Protivník mechanického učenia padol do
         opačnej chyby. Žiakom nedal svoje prednášky ani opísať, ani ich nepridržoval k tomu, aby si
         zaopatrili dáke tlačené dielo, len vždy a vždy nepretržite hovoril, v čom bol naozaj
         majstrom. Pilnejší žiaci čítali pri tom romány, divadelné hry, ostatní všetečili nudili sa,
         robili nezdoby. Často prešla celá hodina len samým harušením a nadávaním mien. Dakto napr.
         zahvízdol. Tu poto započalo sa vyšetrovanie. Mihálik, popoludní obyčajne opitý, v odeve
         nešvárny, prišiel ku každému: „Ty si zahvízdol.“ „Ja nie.“ „Teda si somár.“ Tak prešiel
         všetkých. Ostatnú časť hodiny vyplnilo nadávanie mien. Znal ich viac ako kofa. U neho sme
         nikdy nevedeli, ani len čo je to vlastne za vedu, ktorú sa učíme. A prednášal vedy
         najdôležitejšie: matematiku, fyziku logiku, metafyziku, prírodopis, áno i teológiu. Tejto
         bol jediným profesorom a prednášal ju tak neopatrne cynicky, že zaplavil horné Uhry za
         mnohé roky svojho úradovania najošemetnejšími neznabohmi.
   </p>
   <p>
    Ja som tiež bol jeden z tých, ktorého prevrátenosť Mihálikova zviedla na bludné cesty.
         Naučiac sa pri veľkej pilnosti skoro po nemecky, čítal som Schillera a Goetheho; na
         prednášky Mihálikove chodil som ako na posiedky.
   </p>
   <p>
    To bolo zle, ale predsa lepšie, než čo činili veľmi mnohí. Podelení na skupiny, na
         Liptákov, Turčanov, Gemerčanov atď., trávili celé dni a noci vysedávaním, fajčením, kartami
         a pijatikami. Ja som sa vzďaľoval takýchto spolkov; preto som platil za netovarišského
         osoblivca.
   </p>
   <p>
    Žil som o alumnii a strave z domu pri biednej ináč podpore. Až vtedy mi odľahlo, keď som
         dostal stozlatové štipendium Roth-Telekovské, čo vtedy mnoho znamenalo.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2539108" name="ftn.id2539108">
        1
       </a>
       ]
      </sup>
      (lat.) Ktoré sú časti reči?
     </p>
    </div>
    <div class="footnote">
     <p>
      <sup>
       [
       <a class="para" href="#id2561940" name="ftn.id2561940">
        2
       </a>
       ]
      </sup>
      (lat.) Nie je dovolené tárať po slovensky, tu máš „znamenie reči.“
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2544859">
       </a>
       3. Počiatok národnej horlivosti
      </h2>
     </div>
    </div>
   </div>
   <p>
    Keď som postúpil do filozofie, ktorá vtedy trvala dva roky, dal som sa zapísať do
         slovenskej spoločnosti, založenej Slavkovským, opatrovanej profesorom Benediktym. Stalo sa
         to len z nahovárania spolužiakov; preto som i vystúpil po roku. Benedikty povolá ma v tejto
         záležitosti k sebe a tázal sa ma, prečo som vystúpil? „Preto,“ odvetil som, „že po
         slovensky viem, koľko vedieť potrebujem.“ „Či tak?“ pokrútil nad tým hlavou ľúbezný,
         všeobecne milovaný a ctený muž. „Teda to len chlieb treba mať pred očima?“ To bol pre mňa
         hlas z neba. Od tej chvíle zmocnila sa ma taká národná horlivosť, že sa stala smerodajnou
         pre celý môj život, podnetom všetkých mojich ďalších skutkov a postupov, keď ten potom,
         ktorý ma podnietil, opustil národ.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2563351">
       </a>
       4. Volenie stavu
      </h2>
     </div>
    </div>
   </div>
   <p>
    To rozhodlo i pri volení stavu. Mal som nastúpiť tú cestu, ktorú u nás vôbec nastupujú
         zemania, študovať práva. Myslel som ale, že ako svetský človek k ničomu neprídem, ak
         nezapriem národ. Potom sa mi tak zdalo, že tíšina oltárov je najpríhodnejšia pre práce
         literárne, na ktoré som teraz už pomýšľal. Zanechal som teda započaté už štúdiá právnické a
         odhodlal som sa k opovrhnutej teológii, k chudobnému stavu duchovnému.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2551822">
       </a>
       5. Teologické štúdiá v Prešove
      </h2>
     </div>
    </div>
   </div>
   <p>
    Na štúdiá teologické odobral som sa r. 1832 do Prešova, kde Anton Muňay sám jediný
         všetky prednášal, ako to už vtedy bývalo.
   </p>
   <p>
    Pri odchode z Kežmarku uložil som so Srnkom už na tristo kníh počítajúcu slovenskú
         knižnicu do knihovne gymnaziálnej. Boli to sčasti dary Čechov, sčasti našimi peniazmi
         zakúpené diela. Zmizli potom hneď bez stopy. Nepriaznivá ruka zničila všetko úplne.
   </p>
   <p>
    Miesto tejto zaniknutej štepnice podtatranskej zriadili sme v Prešove novú, s odobrením
         Muňayovým. Knihy aj tu darovali Česi, na sprostredkovanie Kollárovo, ktorý to nedržal niže
         svojej hodnosti dopisovať si častejšie s nami. Skladali sme sa ale i my na knižky. Ja som
         prednášal českú mluvnicu. V zhromaždeniach sme rečnili a čítali práce pôvodné. Každý z nás
         vybral si istý odbor vied alebo umení, v ktorom mal potom pracovať celý život. Moja voľba
         padla na filozofiu.
   </p>
   <p>
    Novoprišlý profesor Muňay prejal predsedníctvo a robil sa veľkým národovcom, hoci deti
         svoje ani čítať po slovensky nenaučil. Pohovoril také reči, že sme neraz tŕpli za neho. A
         nie bez príčiny. Lebo to ho uvrhlo i do nebezpečenstva života. Keď raz sedel pod stromom v
         záhrade, zaznel spoza múra výstrel a broky sa sypali nad jeho hlavou do stromu.
   </p>
   <p>
    Mňa považoval viac za priateľa než za žiaka. Preto mi ai ochotne dal používať svoju
         knižnicu.
   </p>
   <p>
    Počal som už žive cítiť ľahtikárske pregalopovanie cez odbory prísnych vied, matematiky,
         fyziky, filozofie, histórie, a vynasnažoval som sa všemožne nahradiť čítaním, čo bolo
         premeškané.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2546130">
       </a>
       6. Pozdišovská kaplánka
      </h2>
     </div>
    </div>
   </div>
   <p>
    Teologické štúdiá som nezavŕšil. Lebo mal som pevné predsavzatie navštíviť ešte daktorú
         z nemeckých vysokých škôl, keď si peňazí uzbieram.
   </p>
   <p>
    S týmto úmyslom prijal som počiatkom r. 1835 superintendentom Pavlom Jozeffym ponúknutú
         mi kaplánku v Pozdišovciach, v župe zemplínskej.
   </p>
   <p>
    Tu som si stvoril celú akadémiu. Znášal som odvšadiaľ knižky, učil sa reči, zvlášť
         grécku a francúzsku, túto od jedného poľského vysťahovalca.
   </p>
   <p>
    Na prekážke v štúdiách boli mi omrzlé pohreby, ktoré všetky musel som odbavovať ja, a to
         s kázňami. Sprvu som sa tým veľmi trudil, potom som si ale poľahčil. Táral som do sveta bez
         všetkého prihotovenia.
   </p>
   <p>
    Primäla ma k tomu i núdza, bo často nebolo času prihotoviť sa, i príklad prednostu
         Lindtnera Jánoša. On vždy len vtedy šiel so svojím Magazínom nemeckých kázní do záchodu,
         keď už druhý raz zvonilo do chrámu, a kvačal tam do tretieho zvonenia. Hovoril, že by inde
         naskrze myslieť nemohol. Pravdaže potom kázeň razila fabrikou, kde bola robená: šlo to ale
         predsa, hoc ani po slovensky neznal, a holota jeho nezahanbovala moju. Časom si aj
         zatancoval v sakristii, keď vošiel dáky pajtáš od karát. Lebo že mu vtedy najlepšie vypáli
         kázeň, keď sa takto rozveselí. Po kázni sa prvý počal vysmievať sebe. Dobré to vraj pre
         sprostač, pajtáš. Nepoznal som druhého muža, ktorý by tak ošemetne bol zachádzal s úradom
         svojím ako tento maďarónsky bajúzatý hráč.
   </p>
   <p>
    Mne hneď na druhý deň po príchode predložil na raňajky pohár obecnej pálenky, keď sám
         zasadol ku káve. Nenávidel ma, i jeho pajtáši, pre môj panslavizmus a že som nechcel
         vysedávať s nimi pri kartách.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504546">
       </a>
       7. Počiatky básnenia
      </h2>
     </div>
    </div>
   </div>
   <p>
    Ohyzdné šprihaniny týchto odrodilcov na Slovákov dali nový smer mojej literárnej
         činnosti. Rozhorčený ich rečami, napísal som ódu Na Slovákov. Nesmel som ale ani pomyslieť,
         že by to bolo práve básnictvo. Lebo nič som si menej nepripisoval ako básnické schopnosti.
         Poslal som teda ódu, keď ma i po čase akosi prenikala, Kollárovi s doložením, že ju mám od
         jedného spolužiaka, že chce vedieť, čo o nej súdim, ja ale že sa uznávam za neschopného
         súdu. Prišlo mi neočakávane, keď Kollár ódu pochválil a zaklínal ma, aby som mu udal
         pôvodcu. Dal ju súčasne hneď vytlačiť v Zore na rok 1836 pod vymysleným menom Magurského.
         Súd obdivovaného Kollára nemohol mi byť ľahostajným. Odvrhol som teda slovíčkarskú nemeckú
         filozofiu a chopil som sa vcele lýry.
   </p>
   <p>
    Písal som však okrem ód i bájky. Tieto zase pochválil učený Adam Hlovík, giraltovský
         farár a senior. Písal mi, že ich hneď dal synom svojim učiť sa spamäti. Nová pohnútka k
         básnickému spisovateľstvu.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504593">
       </a>
       8. Cesta do Halle
      </h2>
     </div>
    </div>
   </div>
   <p>
    Aby som sa lepšie uspôsobil k nemu, zanechal som r. 1839 kaplánku a šiel som na
         univerzitu hallskú, majúc pred očima väčšie zdokonalenie i skúsenosť.
   </p>
   <p>
    Na ceste som sa presvedčil, akú pozornosť vzbudila moja óda Na Slovákov. Kamkoľvek som
         prišiel, do Pešti, Prešporku, Viedne, všade mi kládli o nej otázky národovci i odrodilci, s
         dobrým i zlým úmyslom.
   </p>
   <p>
    Čo som videl menovite vo Viedni, v Prahe, v Drážďanoch umelecké diela každého druhu,
         maľby, sochy, budovy, to zaslúžilo vynaložené útraty.
   </p>
   <p>
    Skúsenosť tiež bola vzdelávateľná a poučná. Pôda v nemeckej zemi je akási suchá a
         neúrodná, ale pilne obrobená. Ideš medzi samými úrodnými stromami, ktoré keď obrodia,
         povstáva veľká lacnota ovocia. Všade nájdeš domy, záhrady, hostince, ako bys' nevychádzal z
         dákej nekonečne rozvlečenej dediny. Ľud žije o strave biednej, ale zato sa zadivíš na jeho
         duchovnom vzdelaní. Osveta, pestovaná školami a podporovaná rozliatymi, všade prehojnými
         knihami objala celý národ, prenikla až do najnižších tried. Videl som valacha, čítajúceho
         za ovcami knižku. Našej zversky nevedomej sprostače tam neuzrieš. Sedliak, keď príde na
         pohár piva do hostinca, siahne predovšetkým po novinách. Mládenec, ktorý ti čistí čižmy,
         povie ti zovrubne, čo píšu noviny. Chrámy oproti tomu uvidíš všade také zanedbané, ako by
         nastávalo ich celkové spustnutie. Nemec stará sa len o to, aby mnoho vedel a aby sa v rúchu
         objavil dôstojne.
   </p>
   <p>
    Spevnosť tiež stratil ľud nemecký vcele. Na poli nikdy nepočuješ spev. Národných piesní
         naskrze niet. Ľud sám nebásni, ale spieva len z kníh, ak čo kedy spieva. Z toho vidno, že
         so vzdelanosťou národné básnenie prestáva.
   </p>
   <p>
    Ostatne zeme katolícke vyznačujú sa úhľadnejšími chrámami, evanjelické väčšou osvetou.
         Pravda to vôbec známa, ktorú i moja skúsenosť na ceste do Halle potvrdila.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504681">
       </a>
       9. Halle
      </h2>
     </div>
    </div>
   </div>
   <p>
    Halle pri Sále je mesto veľké, ale neúhľadné a chudobné. Domy sú bezmála všetky drevené,
         hoc na viac poschodí zbudované. Vystaví sa totiž z dreva klietka a rebrá sa vyplnia jednou
         tehlou. Také budovisko nie je pravda pevné, ale je suché. Steny zdnuka vylepené sú farebným
         papierom. Ulice a námestia vydláždené sú ostrými kameňmi, po ktorých chodiť nenáleží k
         príjemnostiam. V uliciach zarazí ťa tu i tam taký smrad, že si len nos zapcháš a
         zutekáš.
   </p>
   <p>
    Celé mesto je očadené sadzou z rašeliny (torfy), ktorá sa tam všeobecne potrebuje. Sú to
         zhnité korene pravekých bylín. Vyzerajú ako čierna zem. Nachádzajú sa veľké, rozsiahle
         ložiská pod zemou. Odtiaľ sa dobývajú a potom sa spravia z nich tehly ako u nás na Dolnej
         zemi z lajna. Je to ale potom i dačo lajnu podobné. Koptí sa mnohým čiernym dymom, prachom
         a smradom. A predsa sa i varí pri rašeline. Kamenné uhlie potrebuje sa len pobočne, drevo
         veľmi zriedka.
   </p>
   <p>
    Nachádza sa tam i solivar, ktorý majú od nepamäti výlučne v moci takrečení Halóri,
         potomkovia to vyhynutých Slovanov. Nemci ich ušetrili pri opanovaní zeme a ponechali im
         varenie soli bezpochyby preto, že sa do toho najlepšie rozumeli. I teraz ešte delia sa od
         ostatného obyvateľstva rúchom. Ženia sa a vydávajú najradšej medzi sebou.
   </p>
   <p>
    Židia nedelia sa ničím od ostatného obyvateľstva. Hoc ich je dosť, nepoznáš, či dajeden
         sa v meste nachádza.
   </p>
   <p>
    Mešťania žijú o tenkej strave, pretože sú obremenení daňami. Musia i oni hodne platiť,
         aby udržali v platnosti vysokoparnosť vlády pruskej, ktorá tiež chce byť za každú cenu
         vládou svetovou. Šatia sa doma dosť chatrne, len na ulicu vychádzajú v skvoste. Remeselníci
         vykonávajú bez prekážky v nedeľu i tie najhrmotnejšíe práce. I na poli pracuje, kto chce.
         Učení kazatelia čítajú svoje kázne pred veľmi riedkym poslucháčstvom.
   </p>
   <p>
    Pracuje sa však len dopoludnia. Odpoludnia, ak je pekný a teplý deň, vytrhne všetko v
         skvoste do verejných záhrad a na iné miesta zábavy, kde si zapijú a zajedia pri hudbe. To
         činia často i v deň všedný. Nemci majú radi spoločenský život.
   </p>
   <p>
    K pohrebom nepotrebujú služobníkov cirkevných nikdy. Mŕtvy sa vynesie v tichosti bez
         všetkého spevu, najviac ak pri trúchlej hudbe. Dakedy je sprievod veľký, a predsa tam
         žiadneho farára nevidieť, žiadneho bečania nepočuť, tým menej dáke pohrebné kázne, ktoré u
         nás toľko drahého času ničomne odnímajú farárom.
   </p>
   <p>
    Pri tom všetkom nachádza tam drahne prívržencov vzdychave, hlavovesné, pokútne
         pobožnostkárstvo, takrečený pietizmus,
    <sup>
     [
     <a class="footnote" href="#ftn.id2507046" name="id2507046">
      3
     </a>
     ]
    </sup>
    Za mojich čias pestoval ho profesor teológie Tholluck, vydržiaval kazdý týždeň
         nočné schôdzky. Na jednej bol som prítomný zo zvedavosti. Vycivený rečník hovoril o samých
         diabloch ako nás na pekelnej riečici opálajú. To znak, že filozofické Nemecko chová ešte
         drahnú zásobu stredovekej viery.
   </p>
   <p>
    Akúsi aristokraciu tvoria v meste dobre platení univerzitní profesori. Mnohí z nich majú
         pekné domy. Okrem profesorstva zapodieva sa každý súčasne spisovateľstvom a viac sa stará o
         toto než o katedru. Ak sa málo buršov hlási k oznámeným prednáškam, nedrží ich, lebo že sa
         to neodplatí, že za ten čas viac zarobí doma perom. Za prednášky totiž akademici platia.
         Len jednu alebo dve je povinný držať každý profesor zadarmo; a tie bývajú najlichejšie.
         Slobodným slovom žiaden nikdy neprednáša; každý len číta, čo si napísal doma.
   </p>
   <p>
    Spisovateľstvo odplatí sa tam znamenite. Profesor Tholluck kúpil si za jednu malú
         modlitebnú knižočku pekný dom. Robí sa na spôsob remesla, na objednanie. Príde nakladateľ a
         objedná si dielo také a také, za toľko a toľko toliarov. Tak napísal profesor Rückert za
         tri roky históriu Poľska za 30 000 toliarov. Ani sa mu nesnívalo o Poľsku, keď mu
         nakladateľ učinil to ponúknutie. Až vtedy počal potom zháňať naspech materiál a vyhotovil
         dielo, kedy a aké sa žiadalo na trh. Odtiaľ potom také množstvo diel povrchných, lichých,
         nezrelých v nemeckej literatúre.
   </p>
   <p>
    Burši, pripravujúci sa k zvláštnemu povolaniu, požívajú tú najväčšiu slobodu. Nikto sa
         na to netáže, či prednášky navštevujú, či nie. Nech len dal sa zapísať a kolégium zaplatil,
         hoci potom ani raz nebol na prednáške, profesor mu zapíše do svedectva, že počúval to a to.
         Pokroky i tak do svedectva sa nezaznačujú. A múdre. Často výtečník v škole, sprosták v
         živote, a naopak. Závisí všetko od ďalšieho pokračovania.
   </p>
   <p>
    Pretože všetci sa cvičia v zbroji, ba nejeden koná i skutočnú službu vojenskú, teda sú
         medzi nimi mnohé súboje. Nachádzajú sa celí Don Quijotovia, ktorí chodia z univerzity na
         univerzitu, vyzývajúc, kto sa s nimi chce rúbať.
   </p>
   <p>
    Žijú podelení na landsmanšafty. A tu logajú pri častých schôdzkach pivo až do zmätenia
         zmyslov.
   </p>
   <p>
    Pre Uhrov nachádzajú sa i v Halle i po iných nemeckých univerzitách mnohé štipendiá,
         založené uhorskými pánmi, ktorí tam po reformácii študovali. Tieto štipendiá nájdu tam
         prišlí ako slepé kura zrno. Lebo nikto im to doma nepovedal, kde majú čo hľadať. Mal by sa
         vyhotoviť úplný zoznam takýchto základín a malo by sa to zdeliť bohoslovcom, ktorí teraz už
         len sami navštevujú zahraničné školy.
   </p>
   <p>
    Pridalo by sa tiež dať neskúseným mladíkom dáku úpravu straniva štúdií, ako činia
         sedmohradskí Nemci. Naši mladíci volia si naverímboha prednášky, a to časom veľmi
         divne.
   </p>
   <p>
    Tak i ja, ako kazateľ, nevzal som žiadne, môjmu stavu primerané kolégium, lež študoval
         som gréckych klasikov a učil som sa reč anglickú, kvôli môjmu spisovateľstvu. Čítal som
         však najviac doma, lebo učbári nezodpovedali môjmu očakávaniu.
   </p>
   <p>
    A burší ešte menej. Nemal som s nimi obcovania žiadneho.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507046" name="ftn.id2507046">
        3
       </a>
       ]
      </sup>
      Protestantské náboženské hnutie, usilujúce o zvnútornenie viery.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507189">
       </a>
       10. Obcovanie so Štúrom v Halle
      </h2>
     </div>
    </div>
   </div>
   <p>
    Bolo by sa mi hrozne čnelo v Halle, keby som nebol tam našiel Ľudovíta Štúra, Červenáka
         a Grossmana,
    <sup>
     [
     <a class="footnote" href="#ftn.id2507202" name="id2507202">
      4
     </a>
     ]
    </sup>
    horlivých Slovákov.
   </p>
   <p>
    O Štúrovi poznamenať musím z príčiny jeho neskoršieho zachádzania so mnou, že prvá jeho
         otázka bola, či ja som skutočne ten Magurský. Keď som sa priznal, objímal ma ako dáku
         milenku a rozprával, ako prešporská mládež rečnievala moju ódu Na Slovákov a ako prosila
         listovne Kollára, pokladaného za jej pôvodcu, aby viac podobných ód napísal.
   </p>
   <p>
    Štúr už vtedy mal tie isté zásady, ktoré potom rozširoval na Slovensku. Hlavná z nich
         bola tá, že nutno pôsobiť na masy ľudu a skrze ľud zachvátiť obrodilé duchovenstvo a
         nenapraviteľné zemianstvo. Ja proti tomu som bol tej domnienky, že musíme po troške získať
         i duchovenstvo i zemianstvo skrze literatúru, a tak potom ošľachtiť surovú masu, ktorá vždy
         len za zemianstvom a duchovenstvom pôjde. Bol on už vtedy demagóg s najhlbšou nenávisťou
         oproti zemianstvu v srdci. Preto i o spisbe mal ten pochop, že sa má písať pre ľud,
         nehľadiac na to, že ľud tento čítať nič nechce, grajciara za knižku nedá. Zavrhoval všetky
         umelé formy básnenia, považoval piesne národné za jediný vzor básnictva slovanského. V
         rozprávkach národných hľadal akýsi hlboký mystický zmysel, áno, obrazy budúcnosti. Heglovu
         filozofiu považoval za zvrchovanú vymoženosť mysliaceho ducha ľudského; a predsa hovoril o
         potrebe pôvodnej slovanskej filozofie. A netrpel v ničom protirečenia.
   </p>
   <p>
    Jedno však predsa prijal odo mňa, a to práve to, s čím potom toľko narobil hluku. Súc
         panslavistom federatívnym, podľa myšlienok Mickiewiczových, uznal jeho nezmyselnosť a
         uchopil sa so zápalom panslavizmu jedinovládneho, pri ktorom by sa museli podrobiť všetky
         slovanské kmene jednému.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507202" name="ftn.id2507202">
        4
       </a>
       ]
      </sup>
      Ľudovít Štúr (1815 — 1856), Benjamín Pravoslav Červenák (1816 — 1842) a Gustáv
               Grossmann (1813 — 1846) boli v tom čase vedúce osobnosti slovenského romantického
               hnutia. Poslední dvaja sa pre skoré úmrtie nemohli aktívnejšie zúčastniť na verejnom
               živote.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507271">
       </a>
       11. Nová kaplánka a fara
      </h2>
     </div>
    </div>
   </div>
   <p>
    Štúr ešte zostal v Halle, keď ja som sa navrátil po roku do otčiny a prijal kaplánku v
         Liptovskom Sv. Mikuláši pričinením farára Michala Hodžu, môjho krajana a priateľa.
   </p>
   <p>
    Tu dal vytlačiť r. 1840 Gašpar Fejérpataky v Levoči moje Bájky, dielco dvojhárkové, na
         svoje útraty.
   </p>
   <p>
    Hoc priateľ Hodža zachádzal so mnou ako s bratom, omínalo ma predsa odvislé postavenie a
         ešte väčšmi to, že jeho smelá a živá výrečnosť zatieňovala moje ostýchavé, na svetské reči
         sa ponášajúce kázne.
   </p>
   <p>
    Preto rád som prijal r. 1841 pozvanie za farára do Rankoviec v abaujskej župe.
   </p>
   <p>
    Tu ale zasiahla ma čoskoro osudná rana. Vypukol požiar. Zhorela mi drevená fara až do
         základov a spolu škola i chrám.
   </p>
   <p>
    Čo tu robiť? Cirkev síce mala svoje kapitály, tie však boli všetky u inšpektora Samuela
         Sontaga v Rosanovciach, a tento na všetky strany zadĺžený snovač vodil ma za nos a trýznil
         do zúfania. Keď som žiadal peniaze naspäť, hovoril, že mu ich len konvent vypovedať môže; a
         keď som ho oslovil, aby prišiel držať konvent, odkladal to bez konca. Zvolal som konvent
         sám, ale keď som mu oznámil menom konventu, že kapitály má zložiť, osopil sa na mňa i so
         ženou ako na paholka. Nemohol som počať s ním nič a len zo žobráčiek dal som prikryť chrám
         a vystaviť školu, do ktorej som sa potom utiahol spolu s učiteľom. Za ten čas býval som v
         sedliackom dome.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507341">
       </a>
       12 Katolizovanie
      </h2>
     </div>
    </div>
   </div>
   <p>
    V takomto súžení navštívil ma najbližší sused, katolícky farár pekľanský a archidiakon
         šarišský, Andrej Kalás, muž slabej učenosti, ale spôsobný praktikus a horlivý katolík, ako
         bývali starí. Návštevu som mu prirodzene navrátil a bol som potom, vidiac zvláštnu
         blahosklonnosť, viac ráz u neho.
   </p>
   <p>
    Medzi rečami narážal vždy na biedne a úkorné postavenie duchovenstva evanjelického a
         naposledok riekol doprosta, aby som učinil nesnádzam svojim koniec vstúpením do cirkvi
         katolíckej.
   </p>
   <p>
    Odpovedal som, že bohatstva nie som žiadostivý, na štrapácie a skromné živobytie že som
         privykol od detstva.
   </p>
   <p>
    „To je pekné,“ on nato, „ale znám váš talent a viem, že by ste ho rád upotrebil na
         prospech nášho slovenského národa. A hľa, to vám v cirkvi evanjelickej nebude možno.
         Zosedľačíte, gazdovstvo a denné starosti udusia vo vás všetky myšlienky a snahy vyššie. Ale
         v katolíckej cirkvi dá sa vám čas, spôsob a príležitosť.“
   </p>
   <p>
    „Ako?“ tážem sa zadivený.„Veď viem, že katolíctvo bolo vždy a je Slovanstvu
         vražedné.“
   </p>
   <p>
    „Ešteže čo?“ pokrútil starec hlavou. „Veď práve evanjelici tu sa považujú za osadu
         nemeckú, tam sa besnia za maďarizmus. Vy daktorí horlivci nie ste celé evanjelictvo; ba ste
         len nepatrná, prenasledovaná stránka. Tu hľa! Čítali ste toto?“ vytiahol jedno číslo
         Jelenkoru, kde môj zlostný spolužiak Kramárčik, učbár v Rožňave, kladie v obžalobu pod
         menom Szatócsa všetkých panslávov, menovite i mňa. „Či teraz vidíte,“ riekol, vidiac moju
         zmätenosť, „čo vás v evanjelictve očakáva? Zachovajte sa národu v lone cirkvi katolíckej.
         Tu sa vám zaopatrí nielen čas a pohodlie k prácam literárnym, lež i príležitosť pôsobiť pre
         národ prakticky. V krátkom čase budete v semeništi profesorom, a vtedy budete mať mládež v
         rukách. V Rankovciach ste perla na smetišti a svieca pod šafľom. Vy ste k dačomu vyššiemu
         povolaný od boha než k sedľačeniu v odľahlej dedine medzi sprostačou.“
   </p>
   <p>
    „Bojím sa,“ namietal som, „že potom inakšie reči počujem, keď raz budem tam. Máme mnoho
         príkladov nešťastných prestúpencov, spokojného za novších časov ani jedného. Rumy bol bez
         otázky učený muž; a predsa ani vy neboli ste spokojní s ním, ani on s vami.“
   </p>
   <p>
    „Rumy bol,“ odvetil Kalás, „príčudlivý muž. Sprvu, netajím, budete musieť trochu zápasiť
         s nedôverou: ale bezúhonné spravovanie rozplaší ju skoro. Nemožno, aby nepožíval dôveru,
         kto dôvery hoden jest. Vyrazte teda prach na nešťastní Rankovce. Sám boh volá vás odtiaľ
         tou nehodou, ktorú takú hroznú na vás dopustil.“
   </p>
   <p>
    Všetky reči Kalásove siahali do živého a mali na mňa tým väčší účinok, že predišli
         udalosti, ktoré mi akoby vyznačovali cestu tú na ktorú ma navádzal. Bývalý môj prednosta
         Lendtner pustil ešte v Pozdišovciach zvesť o mojom katolizovaní pre daktoré pred ním
         vyslovené mienky. Moji farníci v Rankovciach pozastavovali sa nad mojimi slobodne
         prednášanými kázňami, keď všetci predchodcovia len čítali v žobráckom tóne, a hovorili: „To
         celý katolícky plebán.“ Potom z Rankoviec bol som povolaný na odporúčanie Jána Jesenského
         na próbu do turčianskych Necpál. Pri voľbe hovoril o mne ľud: „To je zeman, nech ide na
         svoju kúriu.“ Toto ma prinútilo myslieť, že už môj zemiansky pôvod bude na prekážke každému
         postupu v cirkvi evanjelickej, kde nezemania úrady cirkevné osobujú si výlučne pre seba.
         Pri zbehu takých mnohých pohnútok zaliali ma slzy.
   </p>
   <p>
    Kalás hovoril ďalej: „Viem, čo vás zdržuje; nemôžete sa odhodlať pre bezženstvo.“
   </p>
   <p>
    „Na to som odhodlaný dávno,“ povedám ja, „lebo nechcem množiť biedu chudobnej rodiny.
         Národ je mojou ženou i rodinou. Pretože preň vyvolil som i tento stav duchovný, prinesiem
         mu ešte i túto obeť, obeť dobrého mena,“ riekol som, podajúc Kalásovi ruku.
   </p>
   <p>
    „A neučiníte tým násilie svojmu presvedčeniu?“ tázal sa neočakávaným úspechom zarazený
         Kalás.
   </p>
   <p>
    „Nie,“ hovorím. „Takým svedomím môžem vždy byť katolíckym ako evanjelickým
         sväteníkom.“
   </p>
   <p>
    To bol prvý výjav tej smutnohry, ktorá ma akoby do stredu medzi zem a nebo postavila;
         pri ktorej som stratil pôdu pod nohami tak, že ma potom ani tam nebolo, ani tu. To bola
         obeť nedovolená, ktorú nikdy nemal som priniesť nevďačnému národu.
   </p>
   <p>
    Keď sa to roznieslo, pribehol môj sused a kolega Ján Bálint z Opinej. Vynaložil všetku
         výrečnosť, aby ma zdržal od nebezpečného kroku: ale jeho reči pôsobili opačne. Z nich som
         videl, že cesty moje už sú zjavné, a uzatváral som z toho, že návratu už niet; podľa toho
         som sa osvedčil.
   </p>
   <p>
    Senior Adam Hlovík odpísal mi na oznámenie, že faru zanechávam, pichľavý list. Z neho
         som videl, ako si budú vykladať môj krok i najlepší priatelia.
   </p>
   <p>
    Od farníkov odobral som sa 6. februára 1842 v rozvalinách vyhoreného chrámu. Preniklo ma
         hlboko, keď sa tisli mužovia i ženy bozkávať mi ruky, a len trpkejšími učinilo skúsenosti,
         ktoré ma očakávali v Košiciach.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523135">
       </a>
       13. Život seminaristický
      </h2>
     </div>
    </div>
   </div>
   <p>
    Prišiel som ta s predbežným vedomím biskupa Očkaja a z jeho nariadenia zložil som sa v
         semeništi.
   </p>
   <p>
    Tu som hneď v prvú hodinu skúsil, ako mi láska nových spoluvercov vynahradí nelásku
         bývalých. Pokladal som za slušné učiniť hneď poklonu profesorom. S týmto úmyslom vojdem
         napred k profesorovi dogmatiky Andrejčíkovi. Tento surový bruchác odvetil na moje
         pozdravenie v prítomnosti vicerektorovej chladným servusom. Potom ma nechá stáť pred sebou
         a meria ma mlčky od päty do hlavy očima, s ramenami zloženými pod pazuchy. Až po chvíli sa
         ozve bez všetkých predchádzajúcich rečí: „A aké ste mali v Rankovciach dôchodky?“ Odpoviem
         na urážlivú otázku s pokorou. A on mrzute: „No teda škoda bolo zanechať faru.“ S tým ma
         zase nechal stáť mlčiac. Do mňa strelilo. Uklonil som sa a odišiel. Tak dopadla prvá moja
         návšteva, návšteva muža, ktorý už asi tridsať rokov tomu učil, že každého, kto nie je
         rímskym katolíkom, neomylne čert vezme.
   </p>
   <p>
    Na obed a večeru nepovolali ma ani k profesorskému ani ku klerickému stolu: lež
         priniesli mi nechutné jedivo v hnusných cínových misočkách do mojej chyže, ktorú som mal
         vykázanú medzi deficientmi, t. j. ľuďmi pre korheľstvo, kurevstvá a ubijstvo na zatvorenie
         odsúdenými.
   </p>
   <p>
    Dvaja z týchto navštívili ma večer, ošklivý korheľ Jánoši a Matejfy, ktorý zastrelil na
         fare dievča, keď nechcelo byť povoľné. Títo zlorečili hodine svojho vysvätenia a zaklínali
         ma aby som aspoň do „čiernej légie“ nestával.
   </p>
   <p>
    Tú myšlienku mal som i sám. Chcel som sa prihotoviť za svetského profesora histórie
         alebo gréckej filológie. Od toho ma ale odradil biskup, hovoriac, že by som tam musel byť
         mníchom pretože všetky školy v rukách mníchov sú.
   </p>
   <p>
    Miesto toho predkladal mi ísť do Viedne na štyri roky do presbytéria.
    <sup>
     [
     <a class="footnote" href="#ftn.id2523225" name="id2523225">
      5
     </a>
     ]
    </sup>
    To som zase ja neprijal. Tým menej to, aby som po štyri roky v Košiciach s
         chlapcami do školy chodil. Na tomto by snáď biskup bol pevne stál, ale počul o mojom
         panslavizme a bál sa, aby som mu klerikov nenakazil. Preto pristal, aby som len súkromne
         prešiel všetky teologické štúdiá a potom sa podrobil skúške.
   </p>
   <p>
    Dokončil som to za rok. Len ceremónie a spev učil som sa s klerikmi, čo ináč byť
         nemohlo.
   </p>
   <p>
    Na vysvätenie musel som čakať do návratu biskupovho zo snemu. Stalo sa 9. novembra
         1843.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523225" name="ftn.id2523225">
        5
       </a>
       ]
      </sup>
      Do teologického učilišťa.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523260">
       </a>
       14. Košická kaplánka
      </h2>
     </div>
    </div>
   </div>
   <p>
    Teraz bola otázka, čo učinia so mnou. Oslovil som práve príšlého Kalása, aby riekol
         slovo za mňa. Kalás ale mrštil rukou: „Odpusťte, ľúto mi, že som vás medzi týchto ľudí
         doprevadil.“
   </p>
   <p>
    Očakával som teda, že miesto sľubovaného profesorátu budem poslaný dakam na odľahlú
         dedinu za pomocníka.
   </p>
   <p>
    Ale biskup predsa milostivejšie naložil so mnou. Vyrvúc jedného z košických kaplánov od
         karát, poslal ho na uprázdnenú katedru do semenišťa a mňa posadil na jeho miesto s
         povinnosťou kázať po nemecky.
   </p>
   <p>
    Darmo sa na tom horšil besný nepriateľ Slovákov kanonik a farár König. Len to vykonal,
         že som musel kázať na próbu, či mám natoľko v moci reč nemeckú, čo nikdy u katolíkov
         nebývalo.
   </p>
   <p>
    Keď ma nemohol oddialiť, dal mi pocítiť svoju nemilosť iným spôsobom. Učinil ma medzi
         piatimi kaplánmi, hoc jeden po mne prišiel, posledným. Preto musel som pri pohreboch s
         adštanciami miništrovať po ulici kolegom ako chlapec, bol som od istých dobrodení vylúčený,
         pri stole sedel som posledný a jedol často obzerance. Misa chodievala ku mne prázdna tak,
         že som dakedy zo štyroch jedál sotva z jedného okúsil.
   </p>
   <p>
    Bol som od prvého vkročenia ako pastorok medzi vlastnými deťmi. Keď som sa spýtal dačo,
         okríkli ma verbunkošskí kolegovia, čo sa vždy spytujem, a keď som dačo premeškal alebo
         chybne učinil, narušili ma, prečo sa nespýtam. Nikdy a nikde nepočúval som toľko necudných
         rečí ako tu. To bolo korenivo všetkých obedov a večeri, a König viedol v tom predok.
   </p>
   <p>
    Z toho pochádzajúca zarazenosť pôsobila hative i na úradovanie. Pri tom všetkom
         prejavili mi tu i tam poslucháči svoju uznalosť. Len r. 1845 povstala proti mne opravdivá
         búrka. Kázal som na Štefana kráľa v prítomnosti viac kňazov proti maďarománii. Z toho
         povstal taký krik po celom meste, také behanie k farárovi a biskupovi so žalobami, že
         nadužívam kazateľnicu k agitáciám panslavistickým, že len sťažka udržal som sa na
         mieste.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523348">
       </a>
       15. Prešovská fundácia
      </h2>
     </div>
    </div>
   </div>
   <p>
    Veľkú omrzlosť zapríčinil mi i dobrý skutok, ktorým som chcel učiniť zadosť svedomiu.
         Pamätajúc na dobrodenia požívané v evanjelických školách, chcel som to nahradiť. Odniesol
         som do Prešova Muňaymu 500 valutálnych zlatých s tým uložením, aby úroky tejto sumy slúžili
         za štipendium pre študentov vynikajúcich v slavistike. O tom sa dozvedeli hneď v Košiciach
         a reptali. Pripisovali mi úmysel navrátiť sa do cirkvi evanjelickej, považovali to za
         prípravný krok k tomu. Evanjelici tiež zle ocenili môj dobrý úmysel. Maďarónsky školský
         konvent nechcel vziať pod opateru peniaze pri vytknutom cieli. Musel som vziať po roku
         svoju základinu naspäť.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523384">
       </a>
       16. Hádky o reč
      </h2>
     </div>
    </div>
   </div>
   <p>
    Väčšie nebezpečenstvo vzišlo pre mňa z toho, že som sa zamiešal do chlapeckých hádok o
         nové spisovné reči; lebo to bol počiatok a prvá príčina všetkých mojich neskorších
         literárnych nerestí.
   </p>
   <p>
    Ľudovít Štúr, aby tým snadnejsie mohol uskutočniť študentskú svoju ideu, že celá
         literatúra má byť len nástrojom pôsobenia na ľud, umienil si písať pre Slovákov po
         slovensky, spojac sa v tom s Hurbanom a Hodžom.
   </p>
   <p>
    Počiatok toho mal byť urobený tými tak dychtive očakávanými Národnými Novinami, ktoré
         Štúr konečne vybehal, rozplamenení horlivci vítali po horách pozapaľovanými ohňami
         radosti.
   </p>
   <p>
    Nevyvolili ale, keď odvrhli u evanjelikov užívanú, s ich vyznaním akoby totožnú češtinu,
         u katolíkov už všeobecne zavedenú bernoláčtinu, lež povýšili na dôstojnosť spisovnej reči
         liptovčinu.
   </p>
   <p>
    Tázali sa, pravda, o radu i Kollára, ktorý požíval vtedy na Slovensku neobmedzenú
         autoritu: ale s tým pevným úmyslom neprijať žiadnu. Keď neschválil ich zámer, písali mu
         znovu s hrozbou, že vystúpia proti nemu. I učinili to tak jedovate a surove, ako čo by
         Kollár bol býval ich učeníkom a prvým zradcom národa. Národnie Noviny a Orol prinášali v
         temer každom čísle rozličné obžaloby, paškvily na tohto muža, ktorého paškvilanti sami len
         toť zbožňovali. I stal sa odrazu neočakávaný prevrat. Stará modla klesla, nová sa zdvihla.
         Mládež pobehla húfne za Štúrom.
   </p>
   <p>
    Ja som síce za potrebné uznával Kollárom samým narádzané opravy češtiny: ale celkové
         odtrhnutie sa od Čechov považoval som za cestu k nihilizmu. Z Čechov bez nás málo, z nás
         bez Čechov zhola nič a všeslovanská reč je nezmysel, leda že by všetci Slovania prijali
         jedno nárečie, čo by len s politickým opanovaním nastúpiť mohlo.
   </p>
   <p>
    Majúc takéto presvedčenie, ozval som sa proti Štúrovým novotám v obšírnom liste, ktorý
         Kollár s inými uverejnil v Hlasoch.
    <sup>
     [
     <a class="footnote" href="#ftn.id2523476" name="id2523476">
      6
     </a>
     ]
    </sup>
   </p>
   <p>
    To bol môj veľký zločin pred očima streštencov, ktorí už na záhumní videli reč
         všeslovanskú a mysleli, že jej drobením kliesnia cestu. Ak vraj budú len štyri mohutné
         literatúry slovanské, každá bude chcieť trvať osebe: ak ich ale bude mnoho a slabých, budú
         sa všetky chýliť k jednote. Táto múdrosť objavila sa po dvadsaťročnej skúsenosti takou, pri
         ktorej drobenie síce postupuje, ale nevychádza z neho sľubovaná jednota. Kto to už vtedy
         predvidel a vyslovil, platil za slepého krta a zradcu.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523476" name="ftn.id2523476">
        6
       </a>
       ]
      </sup>
      Zborník Hlasové o potřebě jednoty spisovného jazyka pro Čechy, Moravany a Slováky,
               ktorý zostavil Ján Kollár (Praha 1846), zhromaždil mnohé kritické ohlasy proti
               zavedeniu spisovnej slovenčiny roku 1843.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523505">
       </a>
       17. Žiadosti slovenského národa
      </h2>
     </div>
    </div>
   </div>
   <p>
    Jedovaté, so všetkou možnou surovosťou vedené hádky o reč utíšili až roku 1848 prišlé
         politické prevraty. Uhri si vydobyli temer úplnú neodvislosť od Rakúska, sedliaci boli
         pustení na slobodu, desiatok prestal: ale Uhorsko bolo pretvorené na Maďáriu, nemaďarské
         národy sa jatrili, ukazoval sa výhľad na borbu s mocou celodŕžavnou.
   </p>
   <p>
    Pri všeobecnom ruchu Štúr a Hurban nemohli zostať nečinnými. Zlietli sa s inými
         daktorými Slovákmi do Lipt. Mikuláša k Hodžovi. Tam si vzali sami hodnosť zástupcov
         slovenského národa a vypracovali jeho menom 10. mája 1848 prosbu na snem, formulovali
         Žjadosti slovenskjeho národa. Tento plod politickej nezrelosti dali vytlačiť v Levoči a
         poslali kráľovi, snemu, palatínovi, uhorskému ministerstvu.
   </p>
   <p>
    Toto, pretože sa už Srbi a Chorváti lapali zbroje, odpovedalo na „Žjadosti“ rozkazom
         zatknúť ich pôvodcov; a že tomu väčšiu vážnosť pripisovalo, než akú zasluhovalo, kázalo na
         odstrašenie stavať pri slovenských dedinách šibenice.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504836">
       </a>
       18. Povstanie slovenské a moje uväznenie
      </h2>
     </div>
    </div>
   </div>
   <p>
    Štúr, Hurban, Hodža uskočili za hranice, mali účasť na Slovanskom zjazde v Prahe, potom
         zhromažďovali vo Viedni za peniaze Milošove
    <sup>
     [
     <a class="footnote" href="#ftn.id2504848" name="id2504848">
      7
     </a>
     ]
    </sup>
    a s pomocou vlády zbroj i mužstvo na výpravu proti otčine.
   </p>
   <p>
    Pri ich vtrhnutí do Uhier s ozbrojencami zahraničnými a pri povstaní daktorých
         pohraničných obcí bola usporiadaná všeobecná honba na panslávov. Za znak panslavizmu mali
         platiť „Žjadosti“ mikulášske. U koho sa nájdu, je pansláv, zradca vlasti, hoc ani nikdy
         zakázané neboli.
   </p>
   <p>
    Z tej príčiny bol som aj ja jatý, postavený pred rýchly hrdelný súd a po dva týždne
         väznený, keď ev. učiteľ Tomáško vyvolal že i mne jeden výtlačok dal a keď odhodenú škartétu
         u mňa po nočnom prepadnutí skutočne našli. Vláčili potom moje knihy a rukopisy na mestský
         dom, posielali hľadať u mňa ruské peniaze. Mestom kolovala povesť, že Hurban nocoval u mňa,
         že ja mám zriadiť povstanie na východnom Slovensku. Noviny trúbili o odkrytí veľkého
         sprisahania v Košiciach. Keď streštenci na ulici vyznačovali stromy, kde budem obesený,
         stál pri mne ustavične hajdúch so šabľou a sprevádzal ma i do záchodu.
   </p>
   <p>
    Popudený tým nanajvýš zastavil som raz na ambite rozchádzajúcich sa sudcov so slovami:
         „Páni! Dva týždne ma už tu väzníte a ešte ste ma nevyslúchali. Prosím posúriť vec. Ak som
         nevinný, prepustite ma, ak vinný, obeste ma. To že je uhorská sloboda, väzniť za púhu
         petíciu? Veď pýtať i v Turecku, kto chce, čo chce, beztrestne môže?“
   </p>
   <p>
    Bo skutočne nič iného okrem tej petície nenašli ani u mňa, ani u iných uväznených, a
         predsa nás mučili celé týždne, a len vtedy prepustili, keď sa už blížil z Haliče cisársky
         generál Schlick, i to len pri rukojemstve a s hrdelnou pravotou na krku.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504848" name="ftn.id2504848">
        7
       </a>
       ]
      </sup>
      Slovenské povstanie nepodporovalo srbské knieža Miloš, ale jeho syn Michal
               Obrenovič (1825 — 1868).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504931">
       </a>
       19. Príchod a odchod Schlickov
      </h2>
     </div>
    </div>
   </div>
   <p>
    Schlick bol prijatý v župe Šarišskej so všeobecnou radosťou. Páni dávali bály,
         predstihovali sa vo výslužnosti, lebo mysleli, že im ide naspäť do jarma nahnať sedliakov.
         Títo boli radi, že už raz budú mať pokoj s tými „viďázami a kaňarodjami“.
   </p>
   <p>
    Do Prešova vošiel ako v triumfe; len na Košickej hore skúsil akýsi tieň odporu. Čakal ho
         tam gróf Török, s jedným oddielom riadneho jazdectva, 20 000 gardistami a 800 Poliakmi,
         ktorí prišli do Uhier hľadať Poľsko. Bolo i 6 diel zo Spiša. Pri horlivosti bol by mohol
         zajať so všetkým činom Schlicka, ktorý mal len 6 000 ruských chlapcov a 12 diel. Ale
         gardisti mysleli len na útek, Török nič nežiadal menej ako víťazstvo. Preto sotvaže
         zahrmeli od Budimíra medené kráľovské dôkazy, gardisti odvrhli kosy a piky, všetci v nohy a
         bitke koniec. Schlick vtiahol do Košíc.
   </p>
   <p>
    Tu sa hrnuli k nemu poslanci sedliacki s osvedčovaním vernosti a žalobami na pánov, že
         to len oni robia. Schlick ich prijal s uistením, že víťazstvo cisárovo je ich víťazstvom,
         bo že len vtedy zostanú slobodnými. Katolíkov strašil, že uhorská vláda obmýšľa zánik
         katolicizmu. Nemcom predstavoval, že im treba držať s vládou nemeckou. Len Slovákom nečinil
         jednooký Čech žiadnych nádejí.
   </p>
   <p>
    Z Košíc sa dlho nehol, ale jeho vyhľadal tam nepriateľ. Poriadky boli porobené tak, že z
         jednej strany oborí sa na neho hlavná moc od Miškovca pod vedením ministra vojenstva
         Mészárosa, z druhej povstalé zemianstvo zemplínske. Toto malo spolu zaskočiť mu cestu do
         Haliče.
   </p>
   <p>
    Schlick upovedomený o všetkom poslal jeden maličký oddielik proti zemplínskym víťazom.
         Týchto chlubivých pánikov, zastihnutých pri víne a kartách v najväčšom neporiadku,
         postačilo dakoľko paholkov rozprášiť vo všetky vetry.
   </p>
   <p>
    Príchodzí od Miškovca dostavili sa 4. januára 1849 v sile 30 000 mužov a 40 diel riadne
         ozbrojeného, z drahnej časti regulárneho vojska; ale tu tiež sotva bolo všetko kóšer. Vyšší
         dôstojníci odniesli svoje veľkomožné bruchá do barčianskych kaštieľov a odtiaľ riadili so
         strašným teremtettovaním ďalekohľadmi pohyby mužstva. Schlick vytiahol z mesta ako na
         prechádzku, fajčiac si bezpečne smotku. Po dvojhodinovej jalovej streľbe prchli Uhri,
         Schlick im odňal 14 diel.
   </p>
   <p>
    Myslel, že sa mu aní príležitosti nedostane vyznačiť sa v Uhrách. Oznámil hrdým
         plagátom, že ide do Debrecína rozkopnúť vládu uhorskú a pohol sa k Tokaju, majúc sa spojiť
         za Tisou s Windischgrätzom a Jelačićom, ktorí tiahli víťazne od Pešti.
   </p>
   <p>
    Ale na stranách maďarských našiel iného vodcu a počal zakusovať trudnosti. Mészáros
         padol do ťažkého podozrenia, že je zakúpený Nemcami a ide im zradne na ruku. Jeho zbor
         prebral schopný Klapka. Schlick tu nemal na výber ani na úrady lakomých pochlebníkov, ani
         spoľahlivých vyzvedačov. Preto padol 22. januára 1849 pri Tarcale do pasce. Pri hustej hmle
         ani sa nenazdal, keď z okolných vŕškov počali chrliť delá na zástup jeho záhubu. On sám
         musel sa vyrúbať šabľou od Poliakov, čo ho zradne obskocili, a vrátiť sa do Košíc.
   </p>
   <p>
    Tu ho vzali do klieští od Tisy Klapka, od Spiša Görgey. Prchol teda v noci z poľa, kde v
         preveľkej zime táboroval pod holým nebom s nevýslovným súžením biednych Haličanov, z
         ktorých mnohí na strážach zamrzli a bez odpočinku ledva sa držali na nohách. Odišli na
         Agtelek k Pešti, aby sa spojili s tiesneným už Windischgrätzom.
   </p>
   <p>
    Uhorská moc vzrástla nad očakávanie. Kým magnátmi mámený Windischgrätz podmaňoval Uhry z
         Budína plagátmi, zohnal Kossuth za Tisou znamenité vojsko, ktorému sa i šťastie počalo
         usmievať. V peniazoch nemala uhorská vláda nedostatok. Lebo jej úverné papiere prijímali sa
         všade bez ťažkostí. Sami cisárski potrebovali ich na platenie, okrem bankoviek viedenských,
         ktoré trhali na kusy a tak kúskami platili.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505085">
       </a>
       20. Príchod a odchod Görgeyho
      </h2>
     </div>
    </div>
   </div>
   <p>
    Po odchode Schlickovom vtrhol do Košíc s jasaním obyvateľstva Arthur Görgey. Ale
         súdnejší pozorovatelia krútili nad tým hlavou, že s toľkou mocou dal uvrznúť Schlickovi.
         Lebo mal na 60 000 vojska, zo značnej časti regulárneho a sto, najviac Slovákmi v huniach
         obsluhovaných diel. Vedelo sa o ňom, že tancoval v Levoči, keď Angličan Guyon dobýval 4.
         februára 1849 Branisko, vrch medzi spišskou a šarišskou župou. Keď vojaci ukazovali pod
         Braniskom nechuť, obrátil Guyon delá proti nim. Tak donútil vojakov k boju. Husári na nich
         pokrikovali radostne pri príchode: „Nebojte sa, páni, pudíme Nemcov.“
   </p>
   <p>
    Nachádzali sa v armáde i ženské v odeve mužskom a v zbroji; a počet týchto amazoniek sa
         rozmnožil i v Košiciach.
   </p>
   <p>
    Ale nekonečne väčší bol počet rozkošníc. Veľká sila týchto prišla do mesta pred vojskom.
         Daktorý pánik vliekol i dve-tri so sebou. Kam prišiel na hospodu, už ich tam našiel, ako
         sme to i na fare na vlastné oči videli.
   </p>
   <p>
    Po trojdňovom odpočinku odišiel Görgey k Pešti.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505145">
       </a>
       21. Štúr a Hurban v Košiciach
      </h2>
     </div>
    </div>
   </div>
   <p>
    Za ním prišiel ako na dohovor Ramberg s hŕstkou cisárskych.
   </p>
   <p>
    S ním prišli aj slovenskí dobrovoľníci, asi 800 chlapov v obecnom sedliackom rúchu pod
         velením Bloudkovým. Tento Čech bol tuším predstavený zboru vládou nikdy nedôverujúcou
         Slovákom.
   </p>
   <p>
    Po ich príchode sedel som pri večeri, keď mi zvestoval mládenec, že akýsi pán na bielom
         koni stojí pred vrátami a žiada hovoriť so mnou. „Či to nebude Štúr?“ pomyslím si a bežím.
         Ale noc bola taká tmavá, že ničoho nemohol som rozoznať. Len to som vybadal, že jazdci sú
         dvaja a že stojí okolo nich viac ľudí.
   </p>
   <p>
    „Jonáš! Či ma nepoznáš?“ ozve sa mne dobre známy hlas.
   </p>
   <p>
    „Nemám šťastia,“ odpovedám s úzkosťou. Lebo ľudí obkľučujúcich Štúra držal som za
         košických honfíkov, ktorí mi na ulici hrozili prebodnutím. Myslel som, že ho úmyselne
         priviedli ku mne, aby boli svedkami môjho stretnutia s ním.
   </p>
   <p>
    Štúr sa zasmeje, vysloví svoje meno a žiada odo mňa hospodu. „To, reku, musíš pýtať od
         farára. Ja nie som pánom v dome.“ A ako som i mohol povedať ináč? Veď šlo i o stajňu pre
         koňa.
   </p>
   <p>
    Ale Štúr cítil sa tým náramne urazený. Skočiac zo svojho sivka, nepodal mi ani ruku, lež
         tázal sa, kde ten plebán.
   </p>
   <p>
    Vybehne s veľkým hrmotom šable hore schodmi, vojde s čiapkou na hlave a žiada pánovite
         hospodu. Plebán, ktorý by za svet nebol vzal slovo slovenské do nemeckej svojej papule,
         táže sa ho po latinsky, po nemecky, po maďarsky, Čo chce? Ale môj Štúr vždy len po
         slovensky a prechádza sa po chyži s pohvizdovaním, takže plebán musel naposledok zavolať
         tlmočníka. Neprešlo potom jedného dna, kďe by tento výjav nebol pri stole spomínal.
   </p>
   <p>
    Ale žiadosť Štúrovu vyplnil. Kázal mu otvoriť hosťovskú chyžku, a to práve po boku
         mojej, takže nás len jedna tenušká stena delila.
   </p>
   <p>
    Počul som ten spev, do ktorého sa hneď oddal s Mikulášom Dohnánym, svojím
         historiografom,
    <sup>
     [
     <a class="footnote" href="#ftn.id2505236" name="id2505236">
      8
     </a>
     ]
    </sup>
    a divil som sa, ako v takých okolnostiach človek spievať môže, zvlášť taký
         národný hrdina.
   </p>
   <p>
    Štúr nevedel, že sme susedia, a ja, obkľúčený aj v dome samom vyzvedačmi, zradnými
         kolegami, neopovážil som sa vojsť k nemu, lež striehol som, keď vyjde na ambit, a vkyvol
         som ho okolo polnoci do mojej chyže.
   </p>
   <p>
    Tu som mu vysvetlil svoju chladnosť, ale videl som, že to nič neprospeje. Hovoril cez
         zuby, v tóne nie dôvernom. Pri tom všetkom vymenili sme vospolok myšlienky naše, hoc každý
         z nás zostal pri svojom. Ja som bol tej mienky, že Slováci, pomáhajúc krajinu uhorskú
         podbiť, občiansky stratia mnoho, národne nevyhrajú nič. Lebo že zvíťazivší Nemci alebo
         ponechajú v Uhrách maďarčinu, alebo vtisnú nám všetkým nemčinu. Štúr oproti tomu myslel, že
         vláda, hoc nám akou macochou bola dosiaľ, teraz Slovanstvu do náručia vrhnúť sa musí, keď
         ju i Maďar, i Talian, i Nemec zradil.
   </p>
   <p>
    Tri nepríjemné dni strávil potom Štúr na fare. Lebo plebán nikdy ho nepozval, ako činil
         všetkým oficierom, k stolu. Musel si dať sám variť a jesť vo svojej chyžke. Mne nebolo
         možno odstrániť toto poníženie. Miesto toho vručil som Dohnánymu desať valut. zlatých,
         nevediac, že Štúr je dobre zaopatrený Milošovými dukátmi.
   </p>
   <p>
    Keď prešli na druhú hospodu, dostavil sa i Hurban, ale mňa nenavštívil. Dohnány oproti
         tomu bol ešte raz u mňa v noci; a predsa som hneď ráno dostal až z predmestia priateľskú
         výstrahu. Tak bedlivá bola stráž nado mnou!
   </p>
   <p>
    Štúrovi a Hurbanovi šlo práve o život v maďarónskych Košiciach, ako som sa dozvedel
         neskoršie. Kupeckí subjekti raďili sa o ich usmrtení v noci. Ale nemali dosť guráže.
   </p>
   <p>
    O tom naši hrdinovia nemali ani tušenia. Skúsili však, že tu nedá sa vykonať, čo tam pod
         Tatrami. Štúr oznámil, že bude držať ako regimentský rečník v kasíne reč. Z mesta
         nedostavil sa na ňu nikto okrem dvoch úmyselne na prezvedy vyslaných. Len richtári a
         boženíci z okolitých obcí zišli sa na rozkaz. Štúr sa vynasnažoval dokázať im, že vláda
         vždy chcela uvoľniť sedliakov, ale páni že sa protivili. Ako tomu rozumeli, to som poznal,
         stretnúc ich za mestom, keď už odchádzali domov. „Odkiaľ?“ tážem sa. „Z kázne.“ „O čom
         znela?“ „Že keby sme mohli dáko ulapiť toho Kossutha,“ mrdli plecom a pošli ďalej.
   </p>
   <p>
    Po odchode Rambergovom odobrali sa i Štúr a Hurban v dobre pouzavieranom koči na Horné
         Uhry, spechajúc do Olomouca, nástojiť na vylúčení Slovenska z Maďárie.
   </p>
   <p>
    V Prešove skúsil silu svojej výrečnosti Hurban. Musel ale svoju reč predbežne prečítať
         kráľovskému komisárovi Péchymu; a tento sa mu osvedčil s vyhrožovaním, že ho dá zatknúť, ak
         povie jedno slovo viac. Všetko bolo len forsírované, za vlasy ťahané, neprirodzené. Nemci
         aj dobré služby prijímali od Slovákov s opovržením. Nemohli to nevidieť neboráci; ale
         rátali na tú nutnosť vlády vrhnúť sa do náručia Slovanom.
   </p>
   <p>
    Čoskoro potom odišiel do Prešova i Bloudek s biednymi slovenskými dobrovoľníkmi. Boli to
         Hurbanom a Štúrom zohnaní ľudia, najviac už ženáči. Sťažovali si, že sa najali len na šesť
         týždňov a teraz že ich nechcú pustiť. O národnom dakom zápale ani reči. Lapili zbroj za
         cisára. V Košiciach ich prezývali drotármi.
   </p>
   <p>
    Mesto toto prechádzalo teraz ako lopta z ruky do ruky, pričom vždy robili sa komédie so
         zástavami na veži a Te Deumami v chráme. Maďarskí stoliční úradníci prchli zakaždým s
         príchodom Nemcov, s Maďarmi sa navracali. Farárom posielali sa obežníky od kapitulného
         vikára, hneď aby napomínali ľud k vernosti oproti zákonnému panovníkovi, hneď aby mu
         ohnusili čím najviac vierolomný habsburský dom. Obe bojujúce stránky posielali im
         prehlásenia s vyhrožovaním šibenicami, takže len v tom mohli si voliť, od koho chcú byť
         obesení. Kapitula ospravedlnila Kossuthovo slovo, že duchovenstvo tam bude chváliť boha „in
         dulci jubilo“, kde zazrie víťazstvo. Do Debrecína posielala svoje schválenie republiky,
         cisárskym generálom dávala obedy. Tú istú politiku zachovávali aj židia. Slúžili s jednakou
         vernosťou obidvom stránkam ako dodavači aj ako vyzvedači a koristili z obidvoch.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505236" name="ftn.id2505236">
        8
       </a>
       ]
      </sup>
      Mikuláš Dohnány (1824 — 1852), účastník slovenského povstania po boku Ľ. Štúra a
               J, M. Hurbana, napísal Históriu povstania slovenského z roku 1848 (Skalica
               1850).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505423">
       </a>
       22. Rusi v Košiciach
      </h2>
     </div>
    </div>
   </div>
   <p>
    Keď nastávalo zakročenie Rusov, ministerstvo uhorské chcelo popudiť čím najviac proti
         nim ľud. Bol uložený všeobecný pôst a spoločné modlitby všetkých vyznaní za odvrátenie
         zlého. Kazateľom bolo predpísané, čo majú rečniť. Museli predstaviť Rusov ako zvrchovaných
         divochov, ktorí idú ženy a dievky sprzniť, deti poškrtiť, mužov a starcov odviesť do
         zajatia, všetko každému zabrať, dediny, mestá vypáliť. Ale ľud tomu neveril, šípil, že ho
         majú páni a popi za blázna, utekal z kostolov, keď daktorý farár príliš horlive plnil
         uloženú povinnosť, ako Ružbársky v Nádaši. Ľud ho opätne zanechal na kazateľnici samého
         vyhrnúc sa von, keď počal na Rusov žehrať. Ale predsa sa stavil s prekárajúcimi ho
         Šóšovcami, že budúcu nedeľu jeho kázeň proti Rusom ľud preslyší vcele, i vyhral stávku.
         Lebo celá jeho kázeň pozostávala len v tomto: „Kto Rusom sa raduje, činí, ako komu dom horí
         a on tancuje. Amen.“ Ľud nemal čas zutekať.
   </p>
   <p>
    Vrchnostiam župným a predstaveným obcí bolo uložené zasypať všade studne, kam Rusi majú
         sa dostaviť, spáliť seno, slamu, zakopať živnosť ľudskú a zutekať. Ale nič z toho nikde sa
         nestalo a ministerstvo takými handabandami len to docielilo, že vzbudilo zúfalosť, zničilo
         všetku nádej. Z jeho strachu uzatváral každý, že návalu odporovať nemožno.
   </p>
   <p>
    Do Košíc dorazili Rusi v júni 1849 pod Paškievičom a kniežaťom Konštantínom.
   </p>
   <p>
    Nám sa zdalo, že prišiel s nimi stredovek. V takom protiklade stála ich živá viera s
         neverou našincov.
   </p>
   <p>
    Poliaci chodili ukradomky vypytovať sa o poľskej légii a osvedčovali sa, že by radi
         prchli aj oni k Vengrom.
   </p>
   <p>
    Tatári zase osvedčovali sa pred nami, že ich naozajstný cár býva v Istanbule; onen v
         Petrohrade, že nie je ich cárom. Z čoho vidno, aké to živly chová v sebe Rusko, čo je
         menovite preň mohamedánska viera.
   </p>
   <p>
    Rodení Rusi šli len nasilu, s nechuťou. Slyšali sme i prostých vojakov hovoriť nevrle:
         „Čo nás do hádky Nemcov s Uhrami? Tamtí nezrobili nám nič dobrého, títo nič zlého a úžitku
         pre seba nevidíme.“
   </p>
   <p>
    To však neumenšilo nechuť vlastencov oproti nim. Ešte i od ich utešeného, pravidelného
         spevu prchli a našli ho vo svojej predpojatosti špatným.
   </p>
   <p>
    Po trojdennom odpočinku šli ďalej dvoma prúdmi k Debrecínu a Miškovcu, zriadiac si v
         Košiciach veľkú nemocnicu. Do tejto nemocnice potom toľko vozili z Dolnej zeme nemocných,
         že vozík stíhal vozík. Zomrelých vozili na Kalváriu a metali do spoločných veľkých jám,
         každý deň asi päťdesiat. Pritom kdekoľvek prenocovali, všade zanechali kopy mŕtvych. Také
         úmorné bolo pre nich podnebie uhorské.
   </p>
   <p>
    Ale i strava ich je biedna, pri štrapáciách zvlášť nedostatočná. Kus mäsa a trochu
         polievky dostanú len raz cez deň; ostatne žijú o suchároch. Tento na triesky vysušený
         chlieb rozpustia si vo vode, čo potom vyzerá ako otruby, a tak jedia lyžicami. Pri veľmi
         prísnej disciplíne, akú zachovávali v Uhrách, i ktorí do domov prišli, neopovážili sa pýtať
         si k tomu aspoň trochu mlieka.
   </p>
   <p>
    S Rusmi prišiel do Košíc kráľovský komisár Zichy a vystúpil hneď ako služobník
         rozhnevaného pána. Najsamprv držal vyšetrovanie straniva kázní proti Rusom. Sukcentor
         Madáči musel odvolať z kazateľnice, čo bol pohovoril. Potom zbieral a dal páliť bez náhrady
         nielen úverkové papiere kossuthovské, lež i bankovky uhorské, ktorých základinu poslal
         Windischgrätz hore Dunajom. Že vraj uložil lehotu na ich výmenu za bankovky viedenské; my
         však pri pretrhnutom spojení nič sme o tom nevedeli.
   </p>
   <p>
    Po zložení zbroje pri Világoši 13. augusta 1849 šli Rusi zase cez Košice naspäť, ale nie
         s veselou tvárou. Tak sa radi mali s tými, ktorým prišli pomáhať, že sa odvrátili zúrive
         jeden od druhého, keď sa stretli na ulici. Bolo medzi nimi mnoho i súbojov.
   </p>
   <p>
    Nemci sa necítili zaviazanými k žiadnej vďačnosti ani oproti cárovi, ani oproti vojsku.
         Cárovi držali chytre na oči jeho vlastnú výpoveď, že posiela do Uhier vojsko brániť sám
         seba; vojakom hovorili nešetrne do očú, že oni sú len otroci cárovi, vyplnili len z
         nutnosti, čo im rozkázal. Čo viac, ešte Rusi boli na pôde uhorskej, už Presse písala, že
         pre prípad vojny Ruska s Tureckom pre uhorské úskoky Rakúsko musí lapiť stránku Turecku.
         Tak teda tá nevďačnosť, ktorou Schwarzenberg priviedol svet k podiveniu, bola už pred ním,
         započala sa hneď po zronení Uhrov a dosiahla vrchol v krymskej vojne. Nikdy ešte dŕžava
         dŕžave nepomáhala tak nezištne a výdatne ako Rusko Rakúsku; a nikdy este dŕžave dŕžava
         neodplatila ako Rakúsko Rusku.
   </p>
   <p>
    Hovorí sa teraz, že by Rakúsko i bez pomoci ruskej bolo pokorilo Uhrov. Nikdy nie.
         Ďaleko to už boli priviedli Uhri. Budín zaujatý, všetky pevnosti okrem Temešváru v rukách,
         nepriateľ až k Prešpurku zahnaný, veľké a vycvičené armády na nohách, na ich čele skúsení
         vodcovia, peňazí dostatok, vzrastlá dôvera v seba, preklonenie váhavých, odstrašenie
         zradcov, ochota ľudu, možnosť vyberať po celej krajine mužstvo — to sú úspechy, pri ktorých
         vláda viedenská nikdy by viac nebola vládla nad odpadlými Uhrami. Ale zakročením Rusov
         všetko vzalo okamžite iný obrat. Už povesť o ňom zapríčinila mravnú porážku. Smelosť prešla
         v strach, nádeje v zúfanie, a to i pri samej revolučnej vláde a pri vodcoch armády. Teraz
         už koniec, myslel každý a chcel už len pre seba koristiť zo spoločného úpadku, zavčasu nohu
         z blata vytiahnuť. Miestopeňažné papiere, ktoré dosiaľ vláda viedenská darmo zakazovala,
         stratili odrazu všetku cenu. Tým bola moc uhorská smrteľne ranená. Nerástla viac, lež
         umenšovala sa uskakovaním a zradou. Povesť o príchode Rusov, to bolo zvonenie na smrť
         uhorskej republike. Túto takú očividnú pravdu predsa zapierali po výhre Nemci a vyprevadili
         nezištných pomocníkov za hranice s úškľabom.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505652">
       </a>
       23. Nadžupan Svecený
      </h2>
     </div>
    </div>
   </div>
   <p>
    Mňa vyzval po odchode Rusov kráľovský fiškál úradne, aby som mu udal, čo o kom znám z
         časov revolúcie? Odvetil som, že neznám nič. Lebo hnusí sa mi každé udavačstvo a neveril
         som v žiadnu výhru pre Slovákov, neočakával som inú blaženosť ako blaženosť
         plačúcich.
   </p>
   <p>
    Vláda sice založila Slovenské Noviny, rada videla vo Viedni slovenské deputácie,
         vymenovala Kollára, Hánricha a Hlaváča za dôverníkov slovenských, dala im vypracovať i
         návrh „korunnej zeme slovenskej“; ale súčasne podelila Uhry na päť dištriktov bez ohľadu na
         národnosti, ba s ich úmyselným zmiešaním, aby miešanina bola všade vhodnou zámienkou
         zavedenia nemčiny. Bolo vidno, že ukazovanie korunnej zeme slovenskej je len vyhrážka
         Maďarom, aby zo strachu pred nezamýšľaným ďalším rozkusovaním krajiny pristali na to, čo
         vláda skutočne chcela: sústredenie všetkej moci vo Viedni a odtiaľ rozšírenie nemectva po
         celej dŕžave.
   </p>
   <p>
    Do košického dištriktu bol poslaný za nadžupana Čech Svecený z Haliče. To vzbudilo,
         pokiaľ sa neukázalo, čo chce, u mnohých tú myšlienku, že vláda mieni naozaj postaviť na
         nohy verných Slovákov, zaviesť v košickom a prešporskom dištrikte češtinu. Daktorí
         maďarónski advokáti, ktorí predtým mená svoje zmaďarčili, počali teraz Slovenské noviny
         čítať., slovenský patriotizmus ukazovať, mysliac, že na tejto strane leží placebo domino.
         Hneď ale upustili od toho, keď Svecený zaviedol do svojej kancelárie výlučne
         nemčinu.
   </p>
   <p>
    Sláva jeho netrvala dlho. Magnáti pošli do Viedne žalovať na neho, že chodí na podozrelé
         miesta, obcuje s nízkymi osobami a popudzuje sedliakov proti pánom. Šla o ňom povesť, že on
         bol hlavným činiteľom pri škrtení poľskej šľachty r. 1846 vHaliči. Vo Viedni hľadeli vždy
         so zaľúbením na Maďarov a šľachtu uhorskú a dychtili veľmi po čím skoršom zmierení sa s
         nimi. Teda žaloby magnátov došli láskavého vyslyšania. Svecený bol odvolaný a tak narýchlo,
         že nočnou dobou musel odísť.
   </p>
   <p>
    Mne ho bolo ľúto. Lebo som učinil s ním známosť, z ktorej sa vyvinulo akési priateľstvo.
         Dal ma častejšie volať, radil sa ma o tom a inom, chodil so mnou na prechádzku,
         povzbudzoval ma k hájeniu práv národa slovenského v novinách. Horšil som sa teda na tom, že
         vláda tak ľahko opúšťa mužov sebe verných, znevažuje svoje orgány.
   </p>
   <p>
    Ale žiaľ môj vyliečil Adolf Dobránsky, ktorý vtedy úradoval pri Svecenom, keď mi zjavil,
         akého som mal vo Svecenom priateľa. Keď išlo o referenta z duchovného stavu, navrhol
         Dobránsky mňa. Svecený dupol nohou, aby mu nespomínal toho streštenca. I keď som bol
         navrhnutý vo Viedni za školdozorcu, Svecený dal o mne nepriaznivú mienku. Pohŕdal mnou, a
         predsa mi luhal do očú priateľstvo. Chcel ma len použiť sčiastky za donášača, sciastky za
         svetlo, pokiaľ ešte habkal novoprišlec v tmách, neznajúc ani osoby ani veci. Také bolo moje
         prvé obcovanie s Čechom.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505776">
       </a>
       24. Profesorát a odchod do Viedne
      </h2>
     </div>
    </div>
   </div>
   <p>
    Miesto školského dozorstva bol mi ponúknutý mimoriadny profesorát reči gréckej, čo som i
         prijal, považujúc to za stupeň k riadnemu profesorátu, po čom som dávno túžil. Po
         obsiahnutom vymenovaní z 20. januára 1850 zastával som ten úrad pri kaplánke bezplatne, a
         to doma, pretože predmet ten bol slobodný a z akademickej mládeže nehlásilo sa ich viac ako
         šesť.
   </p>
   <p>
    Dopisoval som pritom častejšie do Slovenských Novín, a to ma zarvalo na cesty
         neočakávané. Keď spoluredaktor Andrej Radlinský pošiel za prekladateľa zákonov do Budína,
         bol som ja navrhnutý na jeho miesto.
   </p>
   <p>
    Na prvé oslovenie odoprel som to doprosta. Nemohol som to porovnať so svojím
         charakterom, ani so svojimi štúdiami. Držal som sa za neschopného. Pretože ale i Lichard i
         Radlinský naliehali, žalovali sa, že konečne nikoho iného zo strany katolíckej nájsť nemôžu
         a poukazovali súčasne na možnosť zaniknutia novín pre túto príčinu: privolil som naposledok
         k prijatiu spoluredakcie, avšak pod tou podmienkou, ak budem ubezpečený straniva budúcnosti
         formálnym dekrétom pre prípad alebo zamknutia novín, alebo môjho odstúpenia, či
         dobrovoľného, či núteného. Žiadal som to tým viac, pretože som vedel, že sa učiním v
         biskupstve nenávideným.
   </p>
   <p>
    Odpísal mi ministerský sekretár Antonín Bek. Vyčíta mi v svojom českom liste nedôveru,
         že ako to len myslieť môžem, aby vláda toho, koho raz do služby svojej povolala, odstrčila
         nezaopatreného?
   </p>
   <p>
    Na odvet, že bez formálneho dekrétu nepôjdem, písal mi znovu 26. júna 1850, že je
         splnomocnený uistiť ma, že „ministerium postará se budoucně, abych jiným, zásluhám
         přiměřeným místem byl zaopatřen“, keby moje úradovanie pri novinách prestalo.
   </p>
   <p>
    Odmrštil som také prázdne frázy s nechuťou a už som am nemyslel viac na Viedeň,
         považujúc za zlý znak tie okolky.
   </p>
   <p>
    Ani písmo novomenovaného biskupa Kunsta z Ostrihomu, aby som vyplnil vôľu vlády,
         nenaklonilo ma. Pravdepodobne, myslel som si, znajúc pridunajský Fanar a odtiaľ
         vychádzajúcich mužov, plní žiadosť vlády proti vôli. Posiela ma žiadajúc, aby som nešiel.
         Poslúchnutie bude mi pokladať za zločin.
   </p>
   <p>
    Odrazu ti ale po troch mesiacoch vyjednávania prikvitne do Košíc Andrej Radlinský.
         Budínsky miestodržiteľ Geringer poslal ho na slovenské strany, aby vyskúmal, v akej reči
         majú sa vydávať pre Slovákov zákony, v slovenskej, či českej? Radlinský bol vtedy horlivý
         čechista, a podľa toho dopadlo jeho skúmanie, dopadla mienka. Chodil z dediny do dediny,
         dal všade zvolať richtárov, prečítal im dačo zo svojej modlitebnej knižky, tázal sa ich, či
         tú reč rozumejú a potom predložil na podpísanie prosbu na vládu za podržanie reči
         českej.
   </p>
   <p>
    Mňa nahováral všemožne k prijatiu redakcie. A práve vtom tu list od Licharda! Píše mi z
         nariadenia Bekovho, že žiadaný dekrét čaká na mňa vo Viedni, aby som sa teda vydal
         bezodkladne na cestu, bo že jemu samotnému už ide do zúfania. Tu ma opustila dosavádna
         opatrnosť. Miesto žeby som bol odpísal, že musím napred vidieť ten dekrét, rozpredal som
         naskoro svoje veci, a hybaj s Radlinským k Vacovu!
   </p>
   <p>
    Idúcky učinil som poklonu v Ostrihome novomenovanému biskupovi Kunstovi a presvedčil som
         sa z chladného prijatia tohto Oravca, že moje podozrenie nebolo márne.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505919">
       </a>
       25. Nepríjemnosti vo Viedni
      </h2>
     </div>
    </div>
   </div>
   <p>
    Do Viedne prišiel som 18. septembra 1850. Na otázku o dekréte odvetil kolega Lichard, že
         je u Beka, Bek robil sa zadiveným, lebo že dekrét bol poslaný do Košíc. Tešil ma tým, že
         čoskoro príde naspäť, a bol plný láskavosti, činil mi najkrajšie nádeje.
   </p>
   <p>
    Za pár dní prinesie mi skutočne služobník z ministerstva zapečatený list. „Tu môj
         dekrét!“ otvorím ho dychtive. Ale bol to púhy list od sekcionálneho radcu Lakenbachera
         tohoto obsahu: „Ministerstvo vnútorných záležitostí povoláva vás do Viedne v potrebách
         literárnych. S privolením biskupa vášho necháva sa vám na tri mesiace otvorený návrat na
         zanechanú kaplánku. Pre prípad ďalšieho pobytu poisťuje sa vám úrad zanechanému v hodnosti
         a dôchodkoch rovný.“ Tu teda bolo už predom vyslovené, že mi všetky vo Viedni strávené roky
         zhynú, všetky zásluhy budú sa za nie počítať. Lebo odkiaľ som vyšiel, ta mal som sa
         navrátiť zase, ku kaplánke. Takéto písmo bol by som v Košiciach jednoducho upravil naspäť;
         vo Viedni musel som mlčať už pre hanbu a uviazať sa aspoň načas v úrad mozoľný a predsa
         márny.
   </p>
   <p>
    Jeho chatrnosť poznal som hneď pri úradnej poklone u ministra Bacha. Tento sporiadateľ
         nového Rakúska riekol mi, aby som nič nepísal o „korunnej zemi slovenskej“, a keď budeme
         chcieť dačo vykonať, alebo dáku sťažnosť zdvihnúť, aby sme nepísali o tom v novinách, lež
         predniesli vec orgánom vlády súkromne. To znamenalo toľko: „Nepovažujte vaše noviny za nič
         iného ako za potravu sprostače, kážte jej len dôveru a poslušnosť.“
   </p>
   <p>
    K tomu som sa doznal, že Štúr a Hurban a ich stránka chceli k redakcii doprevadiť svojho
         historika Dohnányho a že sa náramne horšia na mojom príchode do Viedne. A ukázali to
         skutkom. Nielen nepodporovali jediný vtedy orgán slovenský, lež i brojili v zahraničných
         novinách proti nám.
   </p>
   <p>
    Pri tom všetkom ja som predsa odporúčal Štúra barónovi Geringerovi pri definitívnom
         obsadení úradov a bránil som vo Wanderere pôvodcov slovenského povstania, keď ich tento
         časopis napadol a oni mlčali.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506012">
       </a>
       26. Protest biskupov proti slovenčine
      </h2>
     </div>
    </div>
   </div>
   <p>
    Čoskoro som tiež odokryl, akých majú Slováci otcov v svojich biskupoch. Už v Ostrihome
         bolo mi tajne zdelené, že zhromaždení tam nedávno uzavreli protestovať proti zamýšľanému
         uvádzaniu slovenskej reči do škôl. Raz, meškajúc v tlačiarni u Mechitaristov, kde sa naše
         noviny tlačili, zazriem latinský rukopis pred sadzačom. Vezmem ho do ruky, a hľa, gravamina
         biskupov z konferencie ostrihomskej, r. 1850 odbavovanej. Prezerám, a hľa, v duchu svätom
         zhromaždení otcovia, zväčša rodení Slováci, protestujú „contra inductionem novarum et
         barbararum linguarum“!
    <sup>
     [
     <a class="footnote" href="#ftn.id2506021" name="id2506021">
      9
     </a>
     ]
    </sup>
    Chcel som si odpísať ten punkt, keď nadišiel faktor. Začervená sa ako túz a
         vytrhne mi rukopis z hrsti. „Čo je?“ tážem sa zadivený. „To nám,“ vetí, „zverené pod
         pečatou najprísnejšieho tajomstva.“ „Ako, reku, keď sa tlačí?“ „Ale len v dakoľko
         výtlačkoch,“ hovorí faktor, „pre ministerstvo, biskupov a nemnohých zasvätených. Neopovážte
         sa písať o tom v novinách.“ Musel som teda mlčať.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506021" name="ftn.id2506021">
        9
       </a>
       ]
      </sup>
      (lat.) Proti zavedeniu nových a barbarských rečí.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578061">
       </a>
       27. Výjav s primasom Scitovským
      </h2>
     </div>
    </div>
   </div>
   <p>
    Krátko potom učinil som poklonu do Viedne prišlému hlavnému pôvodcovi protestu primasovi
         Scitovskému.
   </p>
   <p>
    Prijal ma drsnatý „Tót Jano“, ako ho vôbec vtedy nazývali Maďari, napred s chladnou
         vľúdnosťou. Keď ale prišiel rozhovor na reč a literatúru slovenskú, javil netrpezlivosť a
         vybuchol tú mrzkú zásadu, ktorej jeho vlastný život odporoval, že čo osobe duchovnej do
         literatúry? Potom hromžil na literárne spojenie s Čechmi a tvrdil, že by ani medzi Slovákmi
         samými nemalo žiadne nárečie osobovať si prednosť, ale že by Lipták mal písať liptovsky,
         Šarišan Šarišsky — atď.
   </p>
   <p>
    Keď som namietol proti tomuto vražednému úmyslu, pre ktorý sa mi zvlášť povážlivým
         videlo spustiť sa Čechov, že by tak ani jeden katechizmus alebo kalendár vydaný byť
         nemohol, tým menej vyššia literatúra a vyššie školy obstáť: vtedy ho už všetka trpezlivosť
         opustila tak, že vyskočil z pohovky a tázal sa zúrive, aké mienim školy. „Gymnáziá, reku,
         aké myslím, že vláda má v úmysle zriadiť podľa zásady rovnoprávnosti.“
   </p>
   <p>
    To bolo primnoho pre Šarišana, syna slovenského organistu. Behal po svetlici a dupkal,
         že ešteže čo, gymnáziá slovenské! „Proti tomu opriem sa všetkou silou. A že vláda chce také
         zriadiť? Odkedy učinila účastníkom svojich tajomstiev vás? No, budem ja hovoriť o tom s
         ministrom výučby. Rád by som videl tú vládu, ktorá by sa to opovážila.“
   </p>
   <p>
    Nikdy som nevidel takú bezuzdnú náruživosť pri mužovi tak vysoko postavenom. Nekonečná
         bola jeho horlivosť za maďarizmus. A predsa to Maďari boli, ktorí mu s narážaním na kosti
         sv. Víta privezené z Ríma a na jeho útek pred Maďarmi, keď zavoňal zakročenie Rusov, tento
         náhrobný nápis zaživa zhotovili:
   </p>
   <p>
   </p>
   <div class="literallayout">
    <p>
     <br/>
     Joannes Scitovszky quaesivit patriae
     <br/>
     patronos in coelis, in terra tyrannos.
     <br/>
    </p>
   </div>
   <p>
    <sup>
     [
     <a class="footnote" href="#ftn.id2578141" name="id2578141">
      10
     </a>
     ]
    </sup>
   </p>
   <p>
    Boli potom jednako Slovákom povolené už o pár týždňov po tomto výjave slovenské gymnáziá
         s nemeckou vyučovacou rečou.
   </p>
   <p>
    Že sa len rozmnožili paradoxy v Rakúsku, prispeli k tomu značne Štúr a Hurban tým, že
         roznietili nový boj proti češtine a tým rozhorčili ministra Thuna a Čechov okolo
         neho.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578141" name="ftn.id2578141">
        10
       </a>
       ]
      </sup>
      (lat.) Ján Scitovszky hľadal pre vlasť patrónov v nebi, ale na zemi (hľadal)
               tyranov.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578168">
       </a>
       28. Nástrahy na moje Žehry
      </h2>
     </div>
    </div>
   </div>
   <p>
    Modlikal som potom s kolegom Lichardom, Kollárom a Kuzmánym za Maticu slovenskú.
   </p>
   <p>
    Jej som chcel venovať tých v Prešove neprijatých 500 valut. zlatých. Aby sa to ale stalo
         i s dakým literárnym úžitkom, vložil som tie peniaze do literárneho podniknutia. Vydal som
         svoje drobné básne pod spoločným menom Žehry s tým osvedčením, že všetko, čokoľvek sa utŕži
         za dielo, bude prináležať bez prinavrátenia útrat tlačových očakávanej Matici. Cenu
         ustanovil som takú ľavnú (20 kr. str.), že útraty tlačové na žiadny prípad navrátiť sa
         nemohli: dúfal som ale, že skromnosť alebo chudobu jedných vynahradí štedrosť druhých.
         Vyzval som obecenstvo, aby kto chce a môže, dal viac, so sľubom, že sa každý vyšší plat v
         novinách uverejní.
   </p>
   <p>
    Spočiatku to šlo dobre. Obecenstvo prijalo dielce priaznivo. Dostal som z rozličných
         strán pochvalné listy, medzi inými od štiavnického profesora Šuhajdu. Tento bol, na
         výslovnú žiadosť jeho a s podpisom mena, vytlačený v novinách. I peniaze dochodili. Myslel
         som, že podujatie stretne sa s výsledkom žiadúcim.
   </p>
   <p>
    Vtom ale dostanem list od dejepisca Lániho, že vo vzkriesených Hurbanových Pohľadoch
         tlačia sa v Skalici dva jedovaté paškvily na mňa a dielo moje. Jeden z nich pochádzal od
         prídvorného historiografa Mikuláša Dohnányho, pôvodcu Podmanínovcov; druhý od profesora
         Kalinčiaka v Modre. Títo hrdinovia zvláčili i tú ódu Na Slovákov, ktorá svojho času s takým
         nadšením bola prijatá, i bájky. Vyslovili, že pôvodca len preto venoval výnos diela svojho
         Matici, pretože predvidel, že by ináč nikto haliera zaň nedal. Nanosili sa i do osoby.
         Predstavili ma obecenstvu ako chabého rozširovateľa nemravnosti, ktorý v čase národných
         bojov čušal. O reči pripojenej na konci poznamenali, že je to perorovanie po nečase, keď sa
         už otázka riešila mečom.
   </p>
   <p>
    Hurban poslal tento zväzok Pohľadov i na ministerstvo duchovných záležitostí, zjavne len
         mne kvôli. Poslali mu však odtiaľ jeho prezent nerozpečatený naspäť.
   </p>
   <p>
    Posudzovatelia diela nedali potom ani tých pár grajciarov zaň. Dostali ho zadarmo z ruky
         Štúrovej. Tento totiž, keď bol na obede u mňa a vypýtal desať zlatých na pomoc, vzal desať
         výtlačkov na predaj. Miesto peňazí dostal som potom paškvily, ktoré obeť moju zničili a mňa
         mravne zaškrtili na celý život.
   </p>
   <p>
    Ja som odpovedal paškvilantom len krátko, ale kolega Lichard otvoril celý rad bojovných
         článkov, v ktorých šľahal ostrou satirou nezmyselnosti nových „spasiteľov“, ktorí práve
         vtedy vypovedali boj češtine, keď s ňou chodil dar národných škôl, a blúznili po hegelsky.
         Rozpriadli sa hádky také uštipačné, že Hurban a Lichard i kmotrovstvo si vospolok
         vypovedali.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578296">
       </a>
       29. Literárne odlúčenie od Čechov
      </h2>
     </div>
    </div>
   </div>
   <p>
    V rečovom spore pozdvihli svoj hlas i naši svetopovestní veteráni Kollár a Šafárik,
         zatracovali cestu, na ktorú zaviedli národ nezrelí študenti. Ale darmo. Hlas ich odznel
         nepovšimnutý.
   </p>
   <p>
    Na našej strane udiali sa neočakávané dezercie. Dosavádni bojovníci za češtinu Andrej
         Radlinský a Ján Palárik prekvapili nás manifestmi za slovenčinu. A Radlinský síce ako
         predtým bojoval úskokmi za češtinu, tak teraz za slovenčinu; ako predtým vydával pravopisy
         české, tak teraz slovenské; ako predtým majstroval slovakistov, tak teraz čechistov. Áno,
         opovážil sa posielať inštancie na ministerstvo za uvedenie slovenčiny do škôl a zákonov,
         on, ktorý nedávno zadal prosbu za češtinu s tisícmi podpisov.
   </p>
   <p>
    Však tento prírastok strany štúrovsko-hurbanovskej bol vlastne kúpený porážkou. Lebo nie
         ten prirodzený pravopis zvíťazil, ktorý bol zaviedol Štúr, lež umelý Hattalov. A víťazstvo
         tohoto a slovenčiny je teraz už úplné. Nikto už viac na celom Slovensku po česky nepíše,
         okrem toho, kto češtinu zo Slovenska vyobcoval.
   </p>
   <p>
    Ja rozpadnutie toto považujem i teraz za nešťastie, ale všeobecnej vôli odporovať
         nemožno, zvlášte pri takom obcovaní, aké ukázali Česi. Oni sa neohliadajú ani za mak na
         Slovákov, idú za svojím provincializmom. Oni nás, ktorí sme za jednotu literárnu bojovali,
         opustili vcele, nechceli ani vedieť o našich dielach, ba bojovali proti nám, stavali v
         novinách rohy našim protivníkom, dodávali smelosti Hurbanovi.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578355">
       </a>
       30. Smrť Kollárova
      </h2>
     </div>
    </div>
   </div>
   <p>
    Tento neomylný prorok opovážil sa napadnúť hrubým svojím kyjom i duchovného otca
         všetkých nás Jána Kollára, a to s neslýchanou nešetrnosťou. Vystavil na obdiv a pretriasal
         jeho súkromný život, nadával mu do skupáňov, sebcov, neznášanlivcov, zbieral a uverejňoval
         svedectvá proti nemu od bývalých jeho peštianskych farníkov, spolupôsobením nástupcu
         Podhradského.
   </p>
   <p>
    Ako si to pripustil k srdcu Kollár, videl som, keď sme dvaja boli u uhorského
         miestodržiteľa arcikniežaťa Albrechta prosiť za dovolenie Matice slovenskej.
   </p>
   <p>
    Po výsluchu sa osvedčil: „Posledný to krok v živote mojom za nevďačných Slovákov, ktorí
         sa odvrátili odo mňa a pobehli za zlostnými chlapcami.“ Pospomínal potom, čo on učinil za
         národ, ako vážil zaň slobodu i životom; ako bol terčom nemeckých i maďarských šípov; ako
         sám jediný kriesil a udržoval literárny život a bol Slovákom všetko, i spisovateľ, i
         nakladateľ, i novinár. „Sám ten zákerník,“ dodal o Hurbanovi, „bol by sa dosiaľ túlal ako
         zemou neprijatý had po Bartolomeji, keby som mu nebol faru zaopatril.“
   </p>
   <p>
    Na štvrtý deň po tomto rozhovore dostal som biletku od profesora Šemberu, že Kollár
         ťažko onemocnel a o dakoľko dní potom, 24. jan. 1852 už bol mŕtvy.
   </p>
   <p>
    Slušne potom predstavil národu Hurbana kolega Lichard ako otcobijcu. Ak paškvily jeho
         neusmrtili prvého slovanského pevca, učinili mu aspoň náramne trpkými posledné okamženia
         života.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578429">
       </a>
       31. Zrušenie ústavy a nesnádze pri redakcii
      </h2>
     </div>
    </div>
   </div>
   <p>
    Bolo aj iné ešte, čo bolestne sa dotklo Kollára v posledných hodinách života, zrušenie
         ústavy zo 4. marca 1849 v prvý deň roku 1852, s čím i pre nás nastali zlé časy.
   </p>
   <p>
    Pokiaľ ešte vláda len holúbky vysielala z korábu na prezvedy, či už povodeň opadla, a
         neuviedla síce v skutok, lež ani nezrušila výslovne ústavu, v ktorej našiel každý svoje,
         kto chcel snemy, snemy, kto chcel rovnoprávnosť, rovnoprávnosť, kto chcel slobodu tlače,
         slobodu tlače, kto chcel poroty (jury), poroty, podľa toho, že každý musí byť mámený tým,
         čo si praje, a tej Lysandrovej zásady, že deti bývajú čitkané orechmi a lútkami, mužovia
         ústavami a krivoprísahami, pokiaľ povedám, vláda nezrušila formálne ústavu, bolo každému
         slobodno všetko úfať a mnoho hovoriť a my boli sme tiež účastní tejto slobody. Keď ale
         vláda, osmelená príkladom Napoleona III., ktorý ako prezident republiky dal sa vyvoliť za
         cisára, a uisťovaním pangermanistov, že národy rakúske bojovali doprosta len za spoločný
         trón, nie za národnosť vlastnú každému z nich; keď vláda uznala za vhodné zjaviť sa levom,
         súc dosiaľ líškou; keď slávnostne ohlásenú ústavu vyhlásila za nepraktickú olomouckú
         listinu a zavrela ju ako okolnosťami vynútené zlé: vtedy už novinárom nepozostávalo nič
         iného, ako naladiť struny na inú notu a spievať pieseň samodržcov.
   </p>
   <p>
    Náš kazár Bek bral teraz prísne na vážky každé slovo, zapovedal nám vcele každú kritiku
         krokov vládnych, nedovolil ani žiadnu nepriaznivú správu o akomkoľvek úrade alebo
         úradníkovi, lebo že tým sa zľahčí vláda. Museli sme každé číslo novín pred rozposlaním
         odniesť na prehliadnutie.
   </p>
   <p>
    Jeho prísnosti smerovali hlavne oproti mne a boli v spojení s osudmi Vídenského
         Denníka.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578500">
       </a>
       32. Povaha Vídenského Denníka
      </h2>
     </div>
    </div>
   </div>
   <p>
    Vídenský Denník boli noviny vládne, ale nosili firmu novín slobodných, neodvislých, ba
         vzdorosmerných, pre omámenie obecenstva, ktoré si obyčajne zapcháva uši, keď hovorí vláda.
         Založené r. 1850 mali zastávať princíp nemecko-centralického zriadenia dŕžavy oproti
         federalizmu Palackého a Havlíčka a orgánom týchto, Slovanovi a Constitutionelles Blatt aus
         Böhmen. Ich zakladateľ Bek mal tú ideu učiniť tieto noviny orgánom i vzdelaných Slovákov;
         našim Slovenským Novinám vytkol ten zámer pôsobiť na slovenský pospolitý ľud. Preto i mňa
         hneď pri príchode oslovil, aby som zdarilejšie práce oddával Vídenskému Denníku, do ktorého
         i on sám písal. Neučinil som to nikdy. Ovšem ale Hurban založil v tomto ultramontánskom
         orgáne stolicu svojej politickej premúdrosti.
   </p>
   <p>
    Ukázalo sa potom čoskoro, že Bek rátal chybne. Denník bol obecenstvom odsúdený. Keď
         hlavný redaktor Votka, teraz jezuita, ukázal sa v Prahe, prchlo všetko od neho, nechali ho
         samotného v kaviarni. Lživá firma učinila noviny ešte nenávidenejšími. Lebo to nezostalo
         tajomstvom. Havlíček ho vyklebetil. Ani denunciácie a zatýkanie nepomohli novinám na
         nohy.
   </p>
   <p>
    Ubúdaniu predplatiteľov chcel odpomôcť Bek premenou redaktora. Prepustil Votku a učinil
         jediným redaktorom doterajšieho spolupracovníka Hermenegilda Jirečka, ktorého brat Jozef
         bol v ministerstve duchovných záležitostí. Lež ani toto neudržalo noviny, museli
         zaniknúť.
   </p>
   <p>
    Ale ich redaktor mladučký Jireček nemohol zostať bez chleba. Bek zaopatril svojmu
         láskavcovi podporu z tajného fondu i na literárny a beletristický časopis Vesnu. Pri
         ohlásení tohto časopisu položil i mňa, mimo vedomosti mojej, medzi spolupracovníkov. „Ako
         to?“ tážem sa ho, „ja vám i tak ničím prispieť nemôžem.“ „To sa ani nevyhľadáva,“ vetí
         Jireček. „Ide len o to, aby bolo o jedno meno viac.“ Takéto úskoky užívajú novinári! Tu ale
         všetko bolo márne. Nemohla sa udržať ani Vesna.
   </p>
   <p>
    Už potom v akej miere klesala, v takej rástli ostrosti Bekove proti mne. Dával ma často
         volať a obsypal ma trpkými výčitkami: že nie som ani teplý, ani chladný; že o chlebe vlády
         píšem proti vláde; že nepovažujem naše noviny za orgán vlády, lež národa; že opozícia
         spokojnejšia je so mnou než vláda; že ja sa hodím len písať články pre konfiškovanie. Z
         toho som uzatváral, že ma chce odstrčiť a učiniť miesto bankrotovanému Jirečkovi.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578596">
       </a>
       33. Prvý úskok Bekov
      </h2>
     </div>
    </div>
   </div>
   <p>
    Keď teda vypustil ostatné číslo Vesny, osvedčil som sa pred ním, že mu vďačne postúpim
         svoje miesto, len nech mi Bek iný úrad zaopatrí.
   </p>
   <p>
    To isté osvedčil som i pred Bekom. Nelapil ma však kruteň tento za slovo, lež riekol,
         polykajúc sliny: „Nechejte to mne dělat.“
   </p>
   <p>
    Myslel som, že teraz ani spať nebude pre mňa, ale zmýlil som sa. Miesto ponúknutia
         dákeho úradu písal mi v máji r. 1852, že od prvého júla bude len jeden redaktor pri
         novinách, aby som sa teda staral o iný úrad, lebo že môj plat s týmto dňom prestáva.
   </p>
   <p>
    Idem k nemu osobne. „Známo vám,“ hovorím, „že žiadam vzdať sa redakcie, ku ktorej som
         bol len mravne donútený: stojím ale na tom, aby ma ministerstvo zaopatrilo.“
   </p>
   <p>
    „Hovoril som o vás,“ odvetil zmätený Bek, „v ministerstve duchovných záležitostí;
         podajte rekurz a dajú vám katedru.“ To sa zrovnávalo s mojou žiadosťou, v ministerstve však
         o ničom nevedeli, ani mi neučinili žiadnu nádej.
   </p>
   <p>
    Ponáhľam sa teda k Lakenbacherovi a rozprávam mu, čo sa stalo. On však otvorí oči a
         uisťuje ma s podivením, že ani o mne, ani o novinách našich v ministerstve zmienky
         nebolo.
   </p>
   <p>
    Idem s tým k Bekovi naspäť. Bol taký zmätený, že nevedel, čo má odpovedať. Len to
         bľabotal, kúšuc si podľa svojej obyčaje spodnú gambu: „Druhýkrát, druhýkrát.“
   </p>
   <p>
    Z toho, i z následku bolo vidno, že čin ten podujal na vlastnú ruku. Lebo úradoval som i
         po júli a tisíczlatový plat nebol mi pristavený.
   </p>
   <p>
    Bol som tomu rád, lebo som chcel dočkať vo Viedni vytlačenie svojej, v tlači sa
         nachádzajúcej zbierky kázní pod menom Múdrosť života. Odhodlal som sa i po nezdare s
         básňami vydať ešte toto dielo na spoločné útraty s kníhkupcom Wenediktom.
   </p>
   <p>
    Keď som ho ohlásil, písal mi Palárik, že on sám vezme desať výtlačkov, ak ho vydám po
         slovensky. Nepovolil som v tom preto, že evanjelici ešte i teraz kážu po česky. Že tento
         ohľad bol márny, poznal som pozdejšie. Nepredplatil sa naň ani jeden evanjelik, v Čechách
         mal som predplatiteľa jedného.
   </p>
   <p>
    Hurban zatrúbil na poplach, odsúdil dielo ešte nevidené, vystríhal pred ním obecenstvo
         vo svojich Pohľadoch. To učinil i Radlinský, vydávajúci tiež kázne, v Katolíckych
         novinách.
   </p>
   <p>
    Dielo sa potom predávalo na funty, ja som škodoval päťsto zlatých striebra.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578721">
       </a>
       34. Druhý úskok Bekov
      </h2>
     </div>
    </div>
   </div>
   <p>
    Dielo práve sa dotláčalo, keď Bek koncom novembra 1852 dal ma zavolať po dlhej
         prestávke, zase oznámil mi trasľavým hlasom to isté, čo v máji, že s novým rokom
         redaktorstvo moje prestáva.
   </p>
   <p>
    Uzatvárajúc z nesmelosti Bekovej, že i túto nástrahu podnikol na svoju ruku, idem zas k
         Lakenbacherovi. Tento ma však teraz prijal odmietave a odsekol tvrdo, že je Bek
         splnomocnený činiť s novinami i redaktormi, čo za dobré uzná.
   </p>
   <p>
    Žiadam o zdelenie žalôb oproti mne. „Ministerstvo,“ odvrkol, „nie je povinné udávať vám
         príčiny svojich nariadení; to jedno vám povedám, že Bek s vami zniesť sa nemôže.“
   </p>
   <p>
    Chcem mu vysvetliť v čom vec, že Bekovi ide o zaopatrenie Jirečka. Lakenbacher ale na to
         netrpezlive: „Nie som a nemôžem byť sudcom medzi vami.“ A aby ďalším rečiam učinil v
         krátkosti koniec, dodal, že ministerstvo svoju povinnosť oproti mne vyplnilo, bo že písalo
         do Košíc biskupovi, aby mi dal úrad, podobný pred dvoma rokmi zanechanému. Ajhľa
         odmena!
   </p>
   <p>
    Na Nový rok predstavil sa už Lichardovi Hermenegild Jireček ako pomocník. Ja som odišiel
         z Viedne 17. februára 1853.
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578779">
       </a>
       35. Pravota pred vojenským súdom
      </h2>
     </div>
    </div>
   </div>
   <p>
    A len toľko, že moje štátne služby neskončili sa štátnym uväznením.
   </p>
   <p>
    Nocoval som v Pešti v hostinci u Štefana. Okolo polnoci silné zaklopanie na dvere. Kto
         to? Polícia. Nedajú mi ani sviecu zapáliť, lež súria, aby som otvoril, že svetlo
         majú.
   </p>
   <p>
    „Nenesiete dáku zbroj?“ tážu sa ma štyria žandári. „Žiadnu.“ Tu jeden z nich ide proste
         za kasňu k mojej trstenici a vytiahne štilet,
    <sup>
     [
     <a class="footnote" href="#ftn.id2578807" name="id2578807">
      11
     </a>
     ]
    </sup>
    ktorý som bol kúpil, keď mi juráti vyhrážali v Košiciach na ulici smrťou. „A to
         čo?“ „Neuznávam to za zbroj.“ „Ba to je zbroj tá najnebezpečnejšia,“ odvetil starší. „To
         patrí pred vojenský súd. Zostanete tu.“ Keď som však dokázal, že idem z Viedne zo štátnej
         služby, dovolili mi odcestovať na rýchliku, kde som už bol predplatený.
   </p>
   <p>
    Tam som až zvedel, čo dalo príčinu hostinskému na zradné udávanie, polícii na ňuchanie.
         Dňom predtým omočil vo Viedni nôž v cisárskej krvi krajčírsky tovariš Libéni, či kto iný sa
         kryl pod týmto menom.
   </p>
   <p>
    Súd vojenský zasadol nado mnou v Košiciach. Bol som odsúdený na desať dní väzenia,
         milosťou však generálovou pokuty tejto zbavený.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578807" name="ftn.id2578807">
        11
       </a>
       ]
      </sup>
      (nem.) Krátka, tenká dýka.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578846">
       </a>
       36. Úradovanie v Župčanoch
      </h2>
     </div>
    </div>
   </div>
   <p>
    Od tej doby prestal život môj byť spletený s verejnými záležitosťami a vzal jedine
         súkromnú povahu. Zmienim sa teda len nakrátko o ďalších mojich osudoch.
   </p>
   <p>
    Biskup Fábry sľuboval mi vo Viedni zvláštnu svoju priazeň pre prípad návratu do
         biskupstva. Keď ale videl, ako vo Viedni naložili so mnou, považoval ma za zločinca
         pristrčeného mu na pokutovanie.
   </p>
   <p>
    Nemilosť svoju dal mi pocítiť predne tým, že ma podvrhol takrečenému synodálnemu
         exámenu. Od tejto chlapčiarskej veksy
    <sup>
     [
     <a class="footnote" href="#ftn.id2578880" name="id2578880">
      12
     </a>
     ]
    </sup>
    na smiech jedným, na pohoršenie druhým.
   </p>
   <p>
    Potom, keď ma oštedril otrhanou, spustlou župčianskou farou, obrezal nespravodlive
         skromné moje dôchodky a uviedol ma hneď spočiatku v ľahkosť pred farníkmi.
   </p>
   <p>
    Príležitosť na to zavdala sa mu takto: Role farské boli pri mojom príchode v prenájme u
         štyroch hlavných sedliakov. Pretože títo role nehnojili, lež len pôstne siali ovsom, zrušil
         som prenájom. Z pomsty hneď písali inštanciu na biskupa, aby mi odňal cirkevnú lúku, ktorú
         všetci moji predchodcovia mocou kanonickej vizitácie užívali od nepamäti, a štyristozlatový
         kapitál, ktorý oni lžive osobovali cirkvi.
   </p>
   <p>
    Biskupovi taká bola milá táto príležitosť, že v náhlosti započal súd s exekúciou. Nedal
         mi ani vedieť, čo sedliaci žiadajú, a poslal hneď hotový výrok susednému farárovi Jánovi
         Čukárovi, veľkému maďarónovi a môjmu nepriateľovi. Čo viac, naložil mu, aby osobne prišiel
         do Župčian a oznámil biskupský výrok sedliakom.
   </p>
   <p>
    Cukár to učinil tak, aby farár bol čím najviac zľahčený V mene biskupa pochválil
         zvolaných sedliakov, nazval vôbec všetkých farárov sebeckými oklamcami, odlúčil kostolnú
         lúku od farskej tak, že farárovi zanechal len náplav opuky, vlastnú lúku oddal celú do
         prenájmu uradovaným sedliakom.
   </p>
   <p>
    Môžeme si pomyslieť, aké títo pritom dostali rohy. Vždycky potom držali kalvínsky
         „marasztás“.
    <sup>
     [
     <a class="footnote" href="#ftn.id2578947" name="id2578947">
      13
     </a>
     ]
    </sup>
    Náhle dakomu niečo sadlo na nos, hneď hrozil, že nájde ešte päť dudkov na
         inštanciu, aby farára vyhodil ako Dubového.
   </p>
   <p>
    Tento môj predchodca bol nečestne odstránený následkom inštancie sedliakov; tým však nič
         sa nestalo, ktorí sa s ním v kostole vadili a strkali. Potom musel im vracať s veľkou
         hanbou štólu.
   </p>
   <p>
    Keď i pri mne biskup tak ochotne ich žiadosť vyplnil, mysleli, že už naozaj tak môžu
         kedykoľvek vyhnať farára ako svinského pastiera. To tým viac, že od r. 1806, odkedy fara
         stojí, len jeden farár bol, ktorého nevyhnali.
   </p>
   <p>
    Pri takomto ich presvedčení muselo prísť, čo prišlo r. 1861. Nechceli dať slamu na
         budoviská, na ktoré ja som vynaložil mnoho peňazí, a dostali exekúciu. No, teraz už
         farárovi koniec! Dali inštanciu na moje odstránenie.
   </p>
   <p>
    Prišla slávna deputácia, ale našla, že len to bola pravda, čo sedliaci zamlčali. Nahnaní
         do rožka skladali vinu jeden na druhého a sami tajili, čo dali akémusi pecúchovi v Prešove
         popísať pri pohároch.
   </p>
   <p>
    Od toho času prestali potom hrozby a večné marasztáše. Ale mne biskup odňal spôsob
         pohnať holomkov pred súd. Neposlal mi formálne očistenie, lež len skrze vicearchidiakona mi
         dal odpísať, že som nevinný.
   </p>
   <p>
    Ani krivdu nenapravil, keď som ho lapil za slovo. Vydal totiž nové stanovy pre
         biskupstvo. Tu výslovne poisťuje farárom, organistom, kostolníkom držanie kostolných lúk a
         rolí v cene uloženej v kanonickej vizitácii. Tej príležitosti som sa uchopil, písal som mu,
         prečo je to nie právo pre mňa, čo pre všetkých? Preukázal som spolu, že mne odňatý kapitál
         bol založený pre farára, nie pre kostol, i že ho farári od počiatku nepretržite
         užívali.
   </p>
   <p>
    Odpoveď biskupova na to z 24. novembra 1856 bola táto: Petitioni R D Vrac non anno etc.
    <sup>
     [
     <a class="footnote" href="#ftn.id2579038" name="id2579038">
      14
     </a>
     ]
    </sup>
    Hľa jednaká miera pravdy! Čo je pre všetkých ostatných ius, to pre mňa
         inquissimus egoismus. Ešte mi aj katolizovanie vyhadzuje na oči biskup.
   </p>
   <p>
    Z výčitiek jeho mohlo by sa uzatvárať, že som snáď zverenú mi faru celkom spustošil: ale
         naopak má sa vec. Spustošenú faru vyzdvihol som z rumov, s premnohými aj nakládkami, aj
         trudmi. Dvor, záhradu som opravil, chlievy nielen vydláždil a prikryl, lež i novou povalou
         a hradami zaopatril, áno, novučičký nový sypanec vymuroval som pre neho za 200 zlat. r. č.
         Kostol som tiež okrášlil, kamennú krstiteľnicu, nové rúcho zaopatril.
   </p>
   <p>
    Že mi biskup krivdu činil, uznala po jeho smrti aj kapitula, keď ma výrokom
         konzistoriálnym z 8. marca 1868 naspäť uviedla do úžitku kostolnej lúky.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578880" name="ftn.id2578880">
        12
       </a>
       ]
      </sup>
      (gréc.) Slohové cvičenia na vopred danú tému.
     </p>
    </div>
    <div class="footnote">
     <p>
      <sup>
       [
       <a class="para" href="#id2578947" name="ftn.id2578947">
        13
       </a>
       ]
      </sup>
      (maď.) Zdržiavanie farára, aby zotrval na svojom pôsobisku.
     </p>
    </div>
    <div class="footnote">
     <p>
      <sup>
       [
       <a class="para" href="#id2579038" name="ftn.id2579038">
        14
       </a>
       ]
      </sup>
      (lat.) Vaše panstvo ponechávam: ak by nie v zmysle záväzku, nech aspoň ochraňuje
               práva svojho kostola nedotknuté skúškou protivenstiev.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579077">
       </a>
       37. Literárne práce
      </h2>
     </div>
    </div>
   </div>
   <p>
    Spisovateľstvu dal som vcele výhosť. Mal som úmysel pracovať po vydaní lyrických básní v
         básnictve dejeličnom: ale po takých skúsenostiach, aké som zažil, upustil som od toho.
         Zaškrtený mravne pri prvom vystúpení, nedúfal som znovu povstať. Lebo mravná smrť podobá sa
         veľmi telesnej. Ťažko tomu ožiť vo verejnej mienke, koho raz táto mienka vzala v ľahkosť.
         Uznal som teda za najmúdrejšie, hoc ma srdce bolelo, mlčať a s tým predsavzatím som prišiel
         do Župčian nepísať viac ani slova.
   </p>
   <p>
    I zostal som za šesť rokov tomuto predsavzatiu verným. Bol som okrem povinností
         farárskych výlučne len gazdom.
   </p>
   <p>
    Keď ma ale donútili r. 1858 okolnosti dať role do prenájmu, donútila ma i dlhá chvíľa k
         sprenevereniu sa predsavzatia. Čo robiť? V karty hrať? Niet s kým. Opiť sa? To je hovadstvo
         Zostávalo len zabaviť sa myslením a písaním. Vedel som, že to práca márna, nemal som ani
         len nádeje, aby ešte dačo vyšlo odo mňa na verejnosť, a predsa som písal. A písal som tak,
         že sa vyplnilo na mne to porekadlo, že chuť do jedenia prichodí s jedením. Druhý by si to
         lenil len odpísať, čo ja som za desať rokov napísal.
   </p>
   <p>
    Nikdy som to ináč nepovažoval ako za márnu hračku; nikdy som trudoviny svoje za dačo
         iného nepovažoval ako za pastvu molí. Ale predsa našli sa potom priatelia, ktorí to na
         verejnosť vytiahli.
   </p>
   <p>
    Príležitosť na to zavdal biskupom Moyzesom vypísaný súbeh na práce dramatické. Ja som
         poslal až tri kusy odrazu. Na nešťastie pôvodca nezostal tajným a medzi sudcami bol Hurban.
         Stálo to namáhanie priateľov Viktorína a Palárika, aby im aspoň 80-zlatové akcesit bolo
         prisúdené. Priateľ Viktorín vydal ich r. 1865 na svoje útraty pod názvom: Básne
         dramatické.
   </p>
   <p>
    Hneď sa objavilo i tu, čo pri všetkých mojich dielach. Ľaľa ho, ľa! Dobreže ho!
         Dobšinský, ten čo Troch sokolov ešte v rukopise do neba vychválil, zvláčil ich v
         Pešťbudínskych vedomostiach.
   </p>
   <p>
    Poslal som potom ešte raz na súbeh Pád Godunových. Ale beda! Teraz sa Hurban postavil na
         nohy. „Ja som,“ podpísal, „nielen proti honorovaniu, lež i proti uverejneniu diela tohto.“
         Akcesit dostalo akési dielo, ktoré potom svetla neuzrelo.
   </p>
   <p>
    Priateľ Viktorín oproti tomu vydal zase na svoje útraty všetky moje Lžedimitrijady r.
         1866. Tu už kritika mlčala. Prišli na to ubiť ma mlčaním.
   </p>
   <p>
    I komédia Najdúch prepadla na súbehu v Mikuláši proti Ferienčíkovej Pravda predsa
         zvíťazí.
   </p>
   <p>
    Vydal ju potom, s temer všetkými mojimi ostatnými drámami, ako prílohu k „Sokolu“,
         Viliam Pauliny-Tóth.
   </p>
   <p>
    Tak aspoň tieto dostali sa na svetlo a tvoria mŕtvy kapitál. Lebo ich ani v rukách
         obecenstva, ani na doskách niet.
   </p>
   <p>
    Je to následok prvopočiatočného zľahčenia a neprestávajúcej zlostnej vraždy zaťatých
         protivníkov, ktorí si za povinnosť pokladajú zničiť všetko, čo tvorím.
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579206">
       </a>
       38. Posledná márna peňažitá obeť
      </h2>
     </div>
    </div>
   </div>
   <p>
    Zmieniť sa ešte musím o novej poslednej peňažitej obeti. Poslal som r. 1860 do Prahy sto
         dukátov in natura a 24 zl. r. č., aby to slúžilo za základ odmien, hneď divadelnej hry,
         hneď rozprávky. Istinu prijala do opatery Matica česká a ona mala vypisovať i
         súbehy.
   </p>
   <p>
    Prvý takýto súbeh s cenou 90 zl. vypísal skutočne Sbor Musejní 14. apr. 1862 a určil
         lehotu pre zaslanie diel koniec mája 1863.
   </p>
   <p>
    Ja sám poslal som na súbeh Vstúpenie Krista do Raja,
    <sup>
     [
     <a class="footnote" href="#ftn.id2579239" name="id2579239">
      15
     </a>
     ]
    </sup>
    dejeličnú báseň náboženského obsahu, vulgo hrdinskú báseň.
   </p>
   <p>
    Po uplynutí 15 mesiacov oznámil Sbor Musejní, že o cenu uchádzali sa dve básne; že
         Zelený dal svoj hlas básni českej, Kuzmány slovenskej, Hattala sa vzdal posudzovania; načo
         že česká báseň vzatá bola naspäť, slovenská (moja) že bola poslaná na nové posúdenie na
         Slovensko.
   </p>
   <p>
    Komu bola poslaná, to som nevedel, ale mrzelo ma, keď zase štyri mesiace prešli a nebolo
         konca-kraja preťahovaniu. Naposledok sa mi urvala trpezlivosť. Keď hneď prvý súbeh takto
         nešťastne dopadol; keď som za ten čas poznal márnosť takýchto súbehov i v Čechách, i na
         Slovensku; keď som sa presvedčil dostatočne, že tým len pohoršenie sa zavdáva pre stranícke
         pokračovanie a posudzovanie diel umeleckých skrze neumelcov: odvolal som svoju základinu a
         vzal peniaze 27. novembra 1865 naspäť.
   </p>
   <p>
    Mala byť základina prenesená na Maticu slovenskú; ale po nadobudnutých skúsenostiach
         nedám nikdy viac na žiadne súbehy grajciara a so skromným svojím imaním naložím len po
         smrti, ako to celkom zmenené presvedčenie radí.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579239" name="ftn.id2579239">
        15
       </a>
       ]
      </sup>
      Záborského rozsiahly epos (4424 veršov), ktorý z hľadiska kritického racionalizmu
               interpretuje biblické motívy. Doteraz v úplnosti nevyšiel tlačou.
     </p>
    </div>
   </div>
  </div>
 </body>
</html>
