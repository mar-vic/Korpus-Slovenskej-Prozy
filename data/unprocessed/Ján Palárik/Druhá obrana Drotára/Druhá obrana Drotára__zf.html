<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2537226">
       </a>
       Druhá obrana Drotára
      </h2>
     </div>
    </div>
   </div>
   <p>
    Divný osud stretáva moju veselohru „Drotár“. Lanského roku, práve v tom čase brániť som
         ju musel proti nápadom od nepriateľa vonkajšieho (maďarónstva v Myjave) proti nej učineným,
         že vraj, ona „k nemravnosti vedie“; a teraz, hľa, brániť mi ju zase prichodí proti
         nepriateľom z vlastného nášho tábora národného, teda proti nepriateľovi domácemu. Takýto
         domáci nepriateľ vyskytol sa v nerozvážlivom pôvodcovi dopisu od Trnavy v č. 82.
         Pešťbudínskych vedomostí, proti veselohre „Drotár“ uverejneného s podpisom „tiež jedon, čo
         tam bol“, v ktorom tvrdí sa, že veselohra „Drotár“ je nepraktická, k divadelnému
         predstaveniu nesúca, že má „ťažko pohybujúcu sa mašinériu, chybnú scenériu“, kopenie na
         scénu zbytočných osôb, dialógy rozvlačité, sloh nemotorný, že „nie ochotníci ale básnik
         zasluhuje pokárania“, že „básnik ani pochopu nemá, čo treba veselohre provodzovať sa
         majúcej“, a že „čo tyče sa toho Zalevského, toho pán Cyril H. lepšie predstavil, než bol
         namyslený pôvodcom“, že úloha Zalevského nemá nič zaujímavého, že je to len „z pera
         vyhryzená neskutočná figúrka“ atď. —
   </p>
   <p>
    Každý vidí, že obviňovanie toto, a síce v „orgáne národa slovenského“, je také, že ono
         až veľmi spôsobné je k odstrašovaniu národovcov a ochotníkov slovenských od hrávania
         veselohry „Drotár“, čím či Beskydov, alebo vec naša národná väčšiu škodu by utrpela, to
         nech rozsúdi samo obecenstvo slovenské, ktoré vie, že Beskydov svojimi veselohrami
         „Inkognito“, „Drotár“ a „Zmierenie pri obžinkoch“ žiadneho ani chosna,
    <sup>
     [
     <a class="footnote" href="#ftn.id2549682" name="id2549682">
      1
     </a>
     ]
    </sup>
    , s akou sa ten dopis tuná v Trnave a v okolí trnavskom stretol; ba že aj sám p.
         Cyril H, ku ktorého obrane vlastne uverejnený bol tenže dopis, v liste na mňa písanom
         nasledovne sa mi osvedčil.
   </p>
   <p>
    „Osvedčujem sa vám, … že ja s neznámym pôvodcom dopisu tohto, s ktorým čo do obsahu a
         menovite do formy, oproti Vám ako spisovateľovi istotne urážlivej, vonkoncom nesúhlasím, v
         žiadnom spojení nestojím; ba keby som len bol mohol domnievať sa, že niekto ku obrane mojej
         spôsobom upotrebeným oproti Vám mieni vystúpiť, bol by som sa všetkými možnými silami
         snažil to zamedziť… Ja som si Vás, pane vždycky ctil a ctím úprimne ako muža, ktorý o národ
         náš veľké, o pozdvihnutie ako slovenskej divadelnej múzy neodškriepiteľne najväčšie zásluhy
         má …
   </p>
   <p>
    Vy ste boli prvý, ktorý ste si vzali tú prácu písať kusy divadelné slovenské také, ktoré
         možno každému ochotníckemu divadlu predstaviť. Skrze to máte väčšiu zásluhu, ako keby ste
         boli celé tucty klasických diel popísali, ktoré pre samu klasičnosť svoju vedeli by teda
         len bibliotéku zdobiť! Kritiku nad kusmi Vašimi vyslovilo celé slovenské obecenstvo, ktoré,
         vidiac ich prvý raz predstavené, bolo často až uchvátené, a ktoré vzdor tomu, že kusy vaše
         na každom ochotníckom divadle nespočetné razy predstavené boli, sa ešte vždy pri nich
         výborne baví, trebárs ich už takrečeno spamäti zná, atď.“
   </p>
   <p>
    Medzitým od tej doby prišlo viacej prípisov na mňa aj od vzdialenejších priateľov
         mojich, dôrazne ma vyzývajúcich s ponúkaním sa mi za „sekundantov“, abych ten zlostný
         paškvil bez odpovede nenechal, lebo že niektorí páni národovci recenzenta „Zukunftu“, o
         ktorého paškvilant svoje nerozvážlivé výpovede opiera, za autoritu a za kompetentného sudcu
         v tej veci držia. A toto mňa pohlo k písaniu prítomnej repliky, aj to len v poťahu na tie
         námietky, ktoré paškvilant zo straníckeho recenzenta „Zukunftu“ naslepo prevzal. Takéto
         námietky sú tá „nepraktičnost kusu“, kopenie na scénu zbytočných osôb, ťažko pohybujúca sa
         mašinéria a scenéria, rozvlačitosť dialógu a sloh nemotorný, na ktorýchžto holých, ale
         nedokázaných tvrdeniach recenzenta „Zukunftu“ paškvilant tú svoju výpoveď bazíruje: že
         „Drotára“ ratovalo iba ochotníctvo a trpezlivé obecenstvo“, a že „básnik ani pochopu nemá o
         tom, čo treba veselohre, predstavovať sa majúcej“. No ja sa to síce od vás, pán paškvilant,
         učiť nebudem; ale keď sa vy na recenzenta „Zukunftu“, sťa na autoritu odvolávate, povedať
         vám musím, že je veľký rozdiel medzi ním a vami, taký asi, aký je medzi otcom a synom:
         „Quod licet Jovi, non licet bovi.“
    <sup>
     [
     <a class="footnote" href="#ftn.id2565591" name="id2565591">
      2
     </a>
     ]
    </sup>
    Recenzent „Zukunftu“ ani to tak zle nemyslel. Ako z celej jeho recenzie vysvitá,
         úmysel jeho bol, ochotníkov dávavších v Trnave „Drotára“, tým väčšmi vyvýšiť, čím s väčšími
         ťažkosťami samého kusu bojovať mali, a preto pozhľadával, vlastne namyslel si on tie
         všakové ťažkosti a nepraktickosti kusu, aby tak zásluha ochotníkov, že im hra predsa
         výborne vypadla, tým väčšia bola. Nechcem síce tajiť, že sa on díval na „Drotára“ cez
         doktorské svoje okuliare, hádam politickou straníckosťou trošku zamazané, ale pri tom
         všetkom, že on to tak zle nemyslel, vysvitá z toho, že on tú svoju kritiku takto zakončil:
         „Herr Beskydov sollte die letzte Hand und Schere auf dieses sonst gut kombinierte Lustspiel
         anlegen, und es bühnengerecht herstellen; — reduziert aut die Hälfte der Zeit und Szenen,
         würde ,Drotár' ein dankbares Dilettantenstück für unsere Theatervorstellungen werden.“ Čím,
         ako vidíte, len to chcel povedať, že by veselohra Drotár pre mladých ochotníkov slovenských
         oveľa praktickejšia a ľahšia bola na predstavovanie, keby nebola tak obšírna; čili ináč:
         „Drotár“ (pre mladých ochotníkov slovenských oveľa praktickejšia a ľahšia) je síce dobrá
         veselohra (gut kombiniertes Lustspiel), ale k želaniu je, aby ju Beskydov kvôli ochotníkom
         slovenským náležité skrátil, vtedy by bola „ein dankbares Dilettantenstück“. A toto už
         potom scela inší zmysel má, nežli keď paškvilant celkom kategoricky tvrdí, že veselohru
         ,Drotár' ratovalo iba ochotníctvo a trpezlivé obecenstvo a že básnik ani pochopu nemá o
         tom, čo treba veselohre, predstavovať sa majúcej.“ I ja sám to dopúšťam, že by veselohra
         „Drotár“ pre ochotníkov slovenských bol ľahšia na predstavovanie, keby bola kratšia: ale ja
         pri jej spracovaní nemal som na mysli práve len naše mladé ochotníctvo, tým menej lenivosť
         jedného alebo druhého v naučení sa úlohy svojej, lež hlavne to, abych vystavil dobrú
         veselohru, abych utvoril dramatické umodielo. Že mi z toho vyrástla trojaktová dosť obšírna
         veselohra, kto za to môže? Ale kto ju môže preto z nepraktickosti obviňovať? Aj Angličania,
         Francúzi, Nemci, ba aj bratia naši Česi majú dosť práve tak veľkých, ako je „Drotár“, ba
         veru ešte aj väčších a obšírnejších veselohier, ktoré predsa od celého sveta za dramatické
         umodiela uznané sú: či azda aj tie p. recenzent „Zuk“ za „nepraktické“ vyhlási? Veru svet
         by sa mu vysmial! Akého zovnútorného objemu má byť veselohra a vôbec dramatické, na
         predstavovanie určené dielo, či väčšieho alebo menšieho, to neni síce zákonmi dramatického
         umenia určené, ale už Aristoteles v poťahu na toto dobre poznamenal, že „väčšie umodielo
         vždy je krajšie, nežli malé“. — Že vraj predstavenie „Drotára“ trvalo vyše štyroch hodín;
         ale pýtam sa vás, či aj napr. „Beňovský“ netrval dobre vyše štyroch hodín? Či teda aj o tom
         poviete, že „Beňovského“ ratovalo iba ochotníctvo? Že je to nepraktický kus? Z toho vidno,
         pánovia, aki ste vy logici! No, darmo je, veselohry „Drotár“ pôvodcom je Beskydov: ergo —
         Carthago est delenda.
   </p>
   <p>
    Poznamenať ešte musím, že predstavenie „Drotára“ jedine preto trvalo vyše štyroch hodín,
         lebo počas hrania pri každej premene javiska toho istého aktu so spustením kortíny držali
         dlhú prestávku a nechali muziku hrať dakedy aj za celú polhodinu, ako sa to napr. hneď po
         prvom výstupe (I. jednania) stalo, kdežto takéto dlhšie prestávky len medzi jedným a druhým
         aktom dovolené sú; tak sa stalo, že namiesto dvoch interaktových prestávok držalo sa ich
         šesť, čím vyše jednej hodiny času skrátené bolo. Keby sa len dve medziaktové prestávky boli
         držali a k tomu opakovanie spevov bolo vystalo, hra by istotne nebola trvala dlhšie od
         troch hodín.
   </p>
   <p>
    A okrem toho, ako to patričným známe je, ja som chcel, nakoľko len možno, skrátiť
         „Drotára“, ale času k tomu nebolo, pretože ochotníctvo tak váhavo, ťažko a pozde odhodlalo
         sa hrať „Drotára“ 27. októbra, že už sotva mali dosť času na prepisovanie a podelenie úloh,
         takže už vtedy inšieho im nezbývalo, iba prepisovať úlohy tak, ako sú, bez všelijakých
         premien. — Ostatne, že by veselohra „Drotár“ tak nepraktická a nesúca bola na
         predstavovanie, tomu odporuje skúsenosť, lebo už toľko ráz na rozličných miestach, a síce
         často slabými začiatočnými ochotníkmi dávaný bol „Drotár“, a vždy s dobrým výsledkom: či
         teda len v Trnave ratovalo ho od prepadnutia ochotníctvo a trpezlivé obecenstvo?
   </p>
   <p>
    Ale podívajmeže sa tým domnelým vadám (Mängel) „Drotára“, aké v ňom doktorský pán
         recenzent „Zukunftu“ odokryl, bližšie do očí! Či v nich niečo pravdy? Sú to len prázdne
         frázy, aby aspoň niečo proti „Drotárovi“ namietnuť mohol. Takáto prvá fráza je to „kopenie
         na scénu zbytočných osôb“. Že by v „Drotárovi“ prichádzali na scénu osoby zbytočné, t. j.
         také, ktorých sa dialóg naskrze netýka, ktoré tam k spoludejstvovaniu naskrze nič nemajú, k
         vysvetleniu, k postupu, k zapleteniu a k rozuzleniu deja alebo k napomoženiu komickosti,
         pikantnosti, zaujímavosti a krásy scény a celého kusu ničím neprispievajú, t. j. že by tam
         boli iba sťa bezživotné, ničím neinteresované, neangažované, scela bezčinné, trpné,
         nepotrebné osoby, tak asi ako piate koleso na voze, to, „ugyan csak“ recenzent nedokáže,
         dokázať nie je vstave. Ale tejto chyby v „Drotárovi“ posiaľ ešte nik nezbadal, ačpráve táto
         veselohra už toľko ráz na rozličných miestach hraná bola a aj cez oheň kritiky nielen
         slovenskej, lež aj českej a chorvátskej šťastlive prešla. Ani len tá kuchárka (vo výstupe
         1.) nemôže sa považovať za osobu zbytočnú, ačpráve rolku malinkú a malichernú má, že som ja
         už dávno zamýšľal pri novom vydaní „Drotára“ jej rolu s cleľuprimeranou premenou preniesť
         radšej na komického sluhu Johana. Druhá prázdna fráza je „ten nemotorný sloh“ a
         „rozvlačitosť dialógu“. Čo sa slohu tyče, poznamenávam len to, že sa vo veselohre
         nepožaduje sloh bohvieaký — klasický, elegantný, vznešený. Veselohra neškrupuľuje tak
         úzkostné vo výbere slov a viet, ako činohra alebo delikátna tragédia, nestará sa natoľko o
         korektnosť, poriadnosť a krásu slohu ako radšej o komickosť a dramaticko—komický efekt. Jej
         cieľ je vlastne komické, a čo k tomu dopomáha, všetko je jej vítané. Ostatne, že by bol v
         „Drotárovi“ sloh natoľko buď triviálny, buď nemotorný, ja myslím, že kto „Drotára“ čítal,
         tento námietky mu iste robiť nebude.
   </p>
   <p>
    Čo sa ale „rozvlačitosti dialógu“ tyče, odpovedám mu: že v dráme, teda aj vo veselohre,
         musia byť náruživosti i charaktery a činy z nich vyplývajúce psychologicky motivované: a
         tým krajšia a dokonalejšia je dráma, čím viac vyvinuje sa v nej všetko z pohnútok, z
         náruživosti, teda z charakterov. A v takomto básnickom vytvorení a idealizovaní charakterov
         spočíva, rozumie sa, najdôležitejšia, ale i najťažšia úloha básnika. Všetky, aspoň
         hlavnejšie osoby musia tu vystupovať dostatočne a dôsledne charakterizované. Tu nestačí
         predstavovať v osobách iba púhe kresby zostávajúc len na obecných, vonkajších, všeobecných
         obrysoch: tu musí byť plnosť a sviežosť maľby ktorá ich vo všetkých ich zvláštnostiach,
         vášniach, cnostiach i vadách, krásnych alebo smiešnych stránkach, v najrozmanitejších
         črtách charakteru, často sebe naoko odporujúcich, a predsa v celku sa zrovnávajúcich, ako
         živé, psychologicky pravdivé, skutočné, zo všetkých strán v životnej a plnej sile a
         zvláštnosti sa ukazujúce osoby, individuality predstavuje. Že toto charakterizovanie osôb,
         taká plnosť a sviežosť maľby, toto živé líčenie vád a cností, krásneho a škaredého, vážneho
         a smiešneho, nízkeho a vznešeného nedá sa príliš krátkou rečou v dialógoch odbaviť, to len
         každý do veci sa rozumejúci mi pripustí. Básnik nesmie byť skúpy na slová tam, kde tieto k
         cieľu tomu nevyhnutne potrebné sú. Nesmie byť prikrátkym, priskúpym v reči na úkor
         charakterizovania osôb, na úkor plnosti a sviežosti maľby, na úkor vznešenosti v tragédii a
         komickosti vo veselohre. Skráťte, obstrihajte, poobrezujte, stiahnite ten „rozvlačitý sloh“
         v „Drotárovi“, urobte, aby drotár, Zalevski, Ernest, žid Maušl, Rozumný, Doboši, Ľudmila,
         Marína, Johan menej hovorili, než hovoria, a pozbavíte túto veselohru jej najkrajšej
         vlastnosti, totiž charakterizovania osôb, živého líčenia vád a cností, plnosti a sviežosti
         maľby. Zostanú vám z osôb iba obecné schémy, z deja iba skelet a celý kus stratí aj zo
         svojej komickosti a dramaticko—etického efektu väčšiu polovicu. Rozvlačitosť slohu a
         dialógu len vtedy by sa mohla vytýkať „Drotárovi“, keby v ňom básnik nechával osoby
         vystupovať bez akéhokoľvek konania, čiže spoludejstvovania ktoré by sa totiž medzi sebou
         iba zhovárali, dohadovali, politizovali, napr o politike, o vedách, o náboženstve, o
         slobode, o tyranstve, o vláde, o vojne, o národnosti atď., rozličné vynášali, trebárs jak
         krásne, poučlivé, zaujímavé, zábavné diskusie, diskurzy viedli, bo v dráme každá osoba má
         byť hlavne jednajúcou (dej sám buď činne napomáhajúcou, buď odpormi prekážajúcou) osobou.
         Dialóg (v dráme cieľ je nie rozmluva, poučovanie alebo zabávanie, lež vysvetľovanie deja,
         alebo pokračovanie v deji) nesmie sa teda rozvláčať širšie, než k dosaženiu účelu toho je
         potrebné. Lež že dialógom v „Drotárovi“ táto námietka „rozvláčnosti“ nemôže byť robená, to
         z toho vysvitá, že v nich rozmluvy osôb nikdy nerozvlačujú sa širšie kvôli rozmluve samej,
         lež jedine kvôli charakterizovaniu osôb, potrebnej plnosti a sviežosti maľby a kvôli
         postupu zapletávania atď. deja činne alebo odpormi.
   </p>
   <p>
    Konečne prichádzam na tú ťažko pohybujúcu sa mašinériu a scenériu. Čo pod tým rozumie
         paškvilant, snáď ani sám nevie. Ale myslím, že on tým povedať chce to, čo recenzent
         „Zukunftu“ tvrdí: „dass der Dichter jede Kleinigkeit in die Szene setzt“.
    <sup>
     [
     <a class="footnote" href="#ftn.id2560478" name="id2560478">
      3
     </a>
     ]
    </sup>
    Na to odpovedám, že aj to je len prázdna fráza, v ktorej ani za mak pravdy niet.
         Cieľ veselohry je komickosť a nasledovne umenie básnika práve v tom záleží, aby utvoril
         alebo vynašiel také momenty a situácie v deji, ktoré buď samy v sebe smiešne, komické sú,
         buď k napomoženiu komickosti v jednotlivých scénach alebo v celku súce sú.
   </p>
   <p>
    A tak nič sa nemôže vo veselohre maličkosťou menovať, čo tento hlavný cieľ napomáha, iba
         jestli by to v prirodzenej spojitosti s dejom nebolo; to vtedy sťa zbytočné a tam
         nepatriace odrezať by sa to muselo. Ale takúto zbytočnú scénu ani jednu nenájde paškvilant
         v „Drotárovi“. Jestli ale paškvilant tým povedať chce, že sa dej vo veselohre „Drotár“
         ťažko kupredu pohybuje, vtedy naskrze nemá pravdu. Dej v dráme započína sa tzv. expozíciou,
         čili výkladom, od výkladu potom tak má postupovať, aby sa vždy viac a viac zapletával
         prekážkami, odpormi a rastúcou ich mocou, aby tým nielen pozornosť pútal, ale i očakávanie
         a súcit napínal, ale len potom, keď zapletenie deja najvyššieho vrcholu dosiahlo,
         rozpoltenie nastúpi, z ktorého potom prirodzene vyvinuje sa rozhoda, čili tzv. katastrofa,
         buď šťastná, buď nešťastná ako v tragédii. Tento postup a čiastky deja musí mať každé
         dramatické umodielo. A dľa toho pravidla dramatického zostavený a spracovaný je dej v
         „Drotárovi“ tak prísne, že postupujúc od expozície v I. jednaní, ktoré sťaby jadro a
         zárodok budúceho vývinu deja v sebe obsahuje, dej vyvinuje a pohybuje sa v II. jednaní vždy
         viac a viac zapletávajúc sa hrnúcimi sa prekážkami, odpormi a tým aj najvyššieho stupňa
         napnutosti a súcitu na výstupe 7. a 8. jednania III. (v opilosti Zalevského a vyhnaní z
         domu drotára), kým sa potom dej prirodzene a tak rýchle zapletáva vo výstupe 9., 10., 11.,
         že šťastná rozhoda v poslednom výstupe 12. a 13. akoby sama od seba nasledovala. Aspoň čo
         sa tyče zapletenia a rozpletenia deja, ako i rozmanitého a dôsledného charakterizovania
         osôb, v tom umení ma jeden z kritikov českých, čo som si ani nezaslúžil, k boku samého
         Shakespeara postavil. A tak vyvrátené sú všetky námietky p. recenzenta „Zukunftu“, čím aj
         tie ostatné nejapné závierky p. recenzenta, nemajúc žiadneho základu, samy sebou
      padajú.
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2549682" name="ftn.id2549682">
        1
       </a>
       ]
      </sup>
      Z lat., roztrpčení, pohoršení.
     </p>
    </div>
    <div class="footnote">
     <p>
      <sup>
       [
       <a class="para" href="#id2565591" name="ftn.id2565591">
        2
       </a>
       ]
      </sup>
      Lat., čo je dovolené Juppiterovi, nie je dovolené volovi, čo smie jeden, nesmie
               druhý.
     </p>
    </div>
    <div class="footnote">
     <p>
      <sup>
       [
       <a class="para" href="#id2560478" name="ftn.id2560478">
        3
       </a>
       ]
      </sup>
      Nem., že básnik vkladá každú maličkosť do scény.
     </p>
    </div>
   </div>
  </div>
 </body>
</html>
