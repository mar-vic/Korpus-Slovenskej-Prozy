<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e142">
       </a>
       Rozprávka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       <div class="literallayout">
        <p>
         <span style="white-space: pre;">
          <span class="emphasis">
           <em>
            Oh, divné… divné bytia vlny,
           </em>
          </span>
          <span class="emphasis">
           <em>
            sťa skvost brilianta na úslní:
           </em>
          </span>
          <span class="emphasis">
           <em>
            lúč skolí lúč, blk farby z farby…
           </em>
          </span>
          <span class="emphasis">
           <em>
            Čo pred vznikom? Čo po skone?
           </em>
          </span>
          <span class="emphasis">
           <em>
            a na čo trblet sám — ihravý?
           </em>
          </span>
          <span class="emphasis">
           <em>
            Um ľudský habká… vzdychá… stone!
           </em>
          </span>
         </span>
        </p>
       </div>
      </p>
     </blockquote>
    </div>
   </p>
   <p>
   </p>
   <p>
    Ležal na smrteľnej posteli. Povedľa sedela žena utrápenej tváre — a šila. Horké slzy
         padali jej z dobráckych očú na bielučký mušelín. On pochopil, prečo padajú — no bolo mu to
         akosi ľahostajné…
   </p>
   <p>
    Dvadsaťjeden rokov — a ľahostajnosť na rázcestí života a smrti azda nie je čosi
         každodenné…
   </p>
   <p>
    Dvadsaťjeden rokov — nie veľký počet — no tento vek nebol iba číslom, ale znamenal
         preňho mnoho zrumených ideálov.
   </p>
   <p>
    Náboženskú pietu zošarpali z neho práve tí, o ktorých myslel, že mu ju upevnia. Stal sa
         synom tohto sveta. Hľadal pravdu a stretal ju vždy ako substanciu, ding an sich, absolutum,
         nepoznateľné…
   </p>
   <p>
    Blúdil ako Faust a potkýnal sa ako on. Sklamanie za sklamaním letelo mu do náručia,
         akoby ho priam hľadal.
   </p>
   <p>
    Bol nešťastný, veľmi nešťastný a volal s Pliniom:
   </p>
   <p>
    Ex omnibus bonis, quae homini natura tribuit, nullum melius esse tempestiva morte.
    <sup>
     [
     <a class="footnote" href="#ftn.d56e194" name="d56e194">
      1
     </a>
     ]
    </sup>
   </p>
   <p>
    A hľa, akoby ho chcel osud vypočuť.
   </p>
   <p>
    Ležal na smrteľnej posteli. Povedľa sedela žena utrápenej tváre a šila. Horké slzy
         padali jej z očú na bielučký mušelín. On pochopil, prečo padajú — no bolo mu to ľahostajné.
   </p>
   <p>
    *
   </p>
   <p>
    Ľahostajnosť — aké dobrodenie! Ostatne — načo biť hlavou o múr, keď tento i tak
         nepopustí? A koľkí bili — a bijú — a biť budú!
   </p>
   <p>
    On nebil, aspoň začas nebil. Vedel, že pôjde niekam, kde ešte nebol, ale menej netrápila
         ho druhá záhadná otázka: pokiaľ prišiel…
   </p>
   <p>
    Ľahostajnosť — aké dobrodenie!
   </p>
   <p>
    Škoda! Nebol vo všetkom ľahostajný. Prišiel mu na um celý život a videl v ňom rumy a len
         rumy — prázdnotu — hah! A ako v Gorkého zdegenerovanom barónovi ozvalo sa aj v ňom: Nuž
         nebolo cieľa, načo som sa zrodil?
   </p>
   <p>
    Áno — odpovedal mu smutný pohľad ženy, ktorá šila a plakala — áno, bez cieľa som ťa
         nezrodila, a preto plačem, že vädneš… uvädneš, kým si ho vyplnil.
   </p>
   <p>
    Zdalo sa mu, že má pravdu.
   </p>
   <p>
    Ľahostajnosť pošla — a mozog začal pracovať ako nikdy predtým ani nikdy zatým.
   </p>
   <p>
    Človek musí mať nejaký cieľ — musí.
   </p>
   <p>
    Otázky a odpovede sledovali sa rýchlo ako blesky za veľkej búrky.
   </p>
   <p>
    Sklamal som sa v ideáloch, ťarchu toho cítim.
   </p>
   <p>
    Čo bolo mojím cieľom, keď som sa hnal za nimi? Blaho.
   </p>
   <p>
    A prešiel v spomienkach tými dvadsaťjeden rokmi — a zdalo sa mu, že má pravdu.
   </p>
   <p>
    A vynorili sa mu pred očami známe postavy, ideály, ktoré poznal — a zdalo sa mu, že má
         pravdu.
   </p>
   <p>
    A prešiel v mysli dejinami národov, skúmal ich ciele, ideály — a zdalo sa mu, že má
         pravdu.
   </p>
   <p>
    Áno — svitlo mu — konečným ideálom človeka, národa, národov, človečenstva je blaho a
         ešte raz blaho.
   </p>
   <p>
    A blaho, to človek už musel okúsiť, lebo žije v ňom ako pamiatka a budí v ňom túžby po
         sebe samom.
   </p>
   <p>
    *
   </p>
   <p>
    Raj! — Mnohí neveria v teba — on veril.
   </p>
   <p>
    Veril, že bola záhrada, ktorá azda nemala plota ani brány, ale prinášala ovocie bohato a
         sypala ho do lona človeka nevedomého, voľného a takého šťastného. Preto mu bola rajom.
   </p>
   <p>
    Že bol Adam nevedomý, zaslepený, zadubený — čo na tom? Bár by aj potomci takí boli
         ostali…!
   </p>
   <p>
    Bár by boli ostali — lebo tak by nemali nedosiahnuteľných túžob, nevzťahovali by — ako
         deti, ruky po mesiaci a nerozplakali by sa nad tým, že ho nedosiahnu.
   </p>
   <p>
    Bár by boli ostali — a génius nemusel by pocítiť rozdiel ideálu a skutočnosti, nemusel
         by sa mučiť, nemusel by krvácať pod ťažkým krížom.
   </p>
   <p>
    Bár by boli ostali — a tak boli všetci ako Adam, ktorý mal možnosť rozumového vývinu,
         ale táto možnosť ešte spala. Nevedel, prečo by mal byť nešťastný a práve preto musel byť
         blažený.
   </p>
   <p>
    Nevedel, prečo by mal byť nešťastný, lebo bol voľný. Žil si ako divá zver v pralese, ako
         vtáčik medzi zeleňou. Mal všetko, po čom túžil, lebo zatúžil len po tom, čo mať mohol.
   </p>
   <p>
    Áno — raj jestvoval a ten nevedomý, voľný človek bol v ňom šťastný, blažený…
   </p>
   <p>
    Ale Eva siahla po strome vedenia. Beľmo z očú zaslepeného človeka spadlo. Zbadal, že
         túžiť a dosiahnuť je vlastne dvoje. Pocítil v srdci tŕň prvého sklamania a pochopil, čo
         predtým nebol v stave, že jestvuje — nešťastie.
   </p>
   <p>
    *
   </p>
   <p>
    Stratený raj — koľkí vzdychajú za tebou!
   </p>
   <p>
    Rozum — koľkí ťa zbožňujú! A hľa, ty si bol príčinou takej veľkej straty — ty si bol.
   </p>
   <p>
    Áno — rozum bol príčinou.
   </p>
   <p>
    Okolnosti pohli ním v hlave Adama — a blaho pošlo. V potomstve rôznosť okolností
         stvorila duševné rozdiely a s tým vo všakových formách rabstva povstalo peklo na zemi.
   </p>
   <p>
    Povstal človek vyvinutejší a menej vyvinutý, múdrejší a zaslepenejší — a ten podrobil si
         tohto.
   </p>
   <p>
    Tak začal jeden človek slúžiť druhému.
   </p>
   <p>
    Tak začal jeden národ koristiť z druhého.
   </p>
   <p>
    Tak sa rozprúdil strašný boj o jestvovanie.
   </p>
   <p>
    A príčinou všetkého rozum, ktorý dopustil, aby stvoril rozdiely, triedy, kasty…
   </p>
   <p>
    A príčinou všetkého nerozum, ktorý dopustil, aby povstali rozdiely, triedy, kasty…
   </p>
   <p>
    Od tých čias rinčia putá a hrdza zožiera reťaze na rukách otrokov.
   </p>
   <p>
    Od tých čias plače matka nad synom, ktorý padol v boji „za generála!“
   </p>
   <p>
    Od tých čias zúfa rodina spolu so svojím živiteľom a otcom, z ktorého druhí žijú, ktorý
         však svojich vyživiť nemôže.
   </p>
   <p>
    Od tých čias sa stali hranice — nie! — žaláre (dnes!) najväčším dôvodom — a dôkazom
         pravdy…
   </p>
   <p>
    Ó beata simplicitas!
   </p>
   <p>
    A prameňom všetkého toho myšlienkové rabstvo, ktorého formami na praktickom poli sú
         okrem imitácie v umení závislosť politická a hospodárska.
   </p>
   <p>
    *
   </p>
   <p>
    Stratený raj — koľkí vzdychajú za tebou!
   </p>
   <p>
    Rozum — koľkí ťa znevažujú, a mohli by ťa zbožňovať, lebo privedieš ta, odkiaľ si
         odviedol.
   </p>
   <p>
    Ty zroníš jednotlivca, ktorý v tebe blaho hľadá, ale i privedieš ku skepse, k
         ľahostajnosti, ktorá ho ukojí.
   </p>
   <p>
    No, ty nie si tak pre jednotlivca, ako pre celok.
   </p>
   <p>
    Základom nešťastia si bol, kým si bol vlastnosťou tisícov, ale nie je tvojím cieľom, aby
         si týmto slúžil. Ty hľadáš cestu-cestu ku každému, ku širokej vrstve, ku miliónom, ku
         všetkým ľudom, a čo si skazil, naprávaš pomaly.
   </p>
   <p>
    A napravíš!
   </p>
   <p>
    Hľa, jeden človek prestáva slúžiť druhému — a viem — prestane…
   </p>
   <p>
    Hľa, strašný boj o jestvovanie vyberá už aj dnes ľudskejšie prostriedky — a viem —
         vyberať ich bude vždy väčšmi a väčšmi.
   </p>
   <p>
    A nebude viac plakať matka nad synom, ktorý padol v boji „za generála“!
   </p>
   <p>
    A nebude viac zúfať rodina spolu so svojím živiteľom a otcom, z ktorého druhí žijú,
         ktorý však svojich vyživiť nemôže.
   </p>
   <p>
    A nebudú viac hranice — nie! — žaláre (dnes!) najväčším dôvodom a dôkazom pravdy.
   </p>
   <p>
    Áno — putá prestanú rinčať a reťaze prežerie hrdza na rukách otrokov —
   </p>
   <p>
    lebo prestanú jednotlivci narábať s masou, ale vyjednávať budú s povedomými
         jednotlivcami;
   </p>
   <p>
    lebo zmizne myšlienkové rabstvo a spolu s ním všetky formy závislosti.
   </p>
   <p>
    Tak navráti sa človek ta, odkiaľ vyšiel — bude slobodný, a rozumnosť, jediné ovocie jeho
         vývoja, zauzdí mu túžby vedome, ako mu ich voľakedy nevyvinutosť jeho nevedome zauzdila.
   </p>
   <p>
    A bude Adam rozumný, slobodný — následkom toho aj šťastný…
   </p>
   <p>
    Ajhľa, ideál!
   </p>
   <p>
    *
   </p>
   <p>
    Nuž nebolo by cieľa, načo som sa zrodil?
   </p>
   <p>
    Je! Boriť sa za dosiahnutie konečného ideálu človečenstva, budiť povedomie človeka v
         človeku.
   </p>
   <p>
    A či sa za to oddá narodiť, oddá žiť?
   </p>
   <p>
    Narodiť nie, ale žiť — keď je človek už raz tu — áno!
   </p>
   <p>
    A to mu zišlo mi um, keď ležal na smrteľnej posteli.
   </p>
   <p>
    Povedľa sedela žena utrápenej tváre a šila. Horké slzy padali jej z očú na bielučký
         mušelín. On pochopil, prečo padajú, a nebolo mu to ľahostajné.
   </p>
   <p>
    Dvadsaťjeden rokov — a nepokoj na rázcestí života a smrti, azda ani niet ničoho takého
         neprirodzeného.
   </p>
   <p>
    Dvadsaťjeden rokov — nie veľký počet — no vek tento nebol iba číslom. Znamenal preňho
         množstvo zváľaných ideálov, ale spolu ideál nový, na ktorý nikdy nemyslel.
   </p>
   <p>
    Mamka, rozlúštil som… zašepkal.
   </p>
   <p>
    Čo — čo chceš, syn môj? Priskočila k nemu starostlivo.
   </p>
   <p>
    Dych sa mu krátil, bledú tvár polial rumenec a jeho pery šepkali, čosi šepkali…
   </p>
   <p>
    — a čo bude z človeka, keď dosiahne ten ideál? —
   </p>
   <p>
    Čo — čo chceš, syn môj? Pýta sa poľakane a kládla mu na horúce čelo studené obklady…
   </p>
   <p>
    — oh, divné… divné… bytia… vlna… sťa… bril…
   </p>
   <p>
    Zbledol.
   </p>
   <p>
    — lúč… skolí… lúč…
   </p>
   <p>
    Čo, syn môj — čo? Zakvílila a hodila sa ku posteli na kolená: Bože — pomoc — umiera!
   </p>
   <p>
    — čo pred… vznikom… čo… po… skone… a… na… čo… tr… blet…?
   </p>
   <p>
    Matka sa modlila — dlho sa modlila a zdalo sa jej, že sa on modlí vedno s ňou.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e194" name="ftn.d56e194">
        1
       </a>
       ]
      </sup>
      Zo všetkých dobrodení, ktorých príroda človeka účastným robí, niet lepšieho nad
               včasnú smrť.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e375">
       </a>
       Myšlienky vo Viedenskej kapucínskej hrobke
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Prach si a v prach sa obrátiš!“ Príde čas — a rozsiahly svet tvoj vmestí sa do temného
         kútika chladnej mohyly, odbije hodina — a ty „uschneš ako tráva, uvädneš ako kvet poľný!“
   </p>
   <p>
    Ako mocný dub pod ostrím sekery — padneš, vyschneš ako potok, z dna ktorého horúčosť
         slnka vysala aj poslednú kvapku vlahy, ako hukot riavy, zmrazenej pevnou rukou zimy — ústa
         ti zamĺknu!
   </p>
   <p>
    Svalnaté rameno klesne bez vlády, rty zosinejú, lesk očí vyhasne a nahnitý kríž
         cintorína označí to isté, čo nádherný výtes z mramoru: hŕstku popola — nič viac…!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e390">
       </a>
       Deň a noc
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Deň.
   </p>
   <p>
    Naprostred rínku svätý z kameňa. Ľudia chodia vôkol, dvíhajú klobúky a križujú sa.
   </p>
   <p>
    Chalan podíde a zloží klobúčik.
   </p>
   <p>
    Dievča podíde a pobozká studený kameň.
   </p>
   <p>
    Žena podíde a položí kvety k nohám svätého.
   </p>
   <p>
    Muž podíde a hodí peniaz do zbierky-medenice.
   </p>
   <p>
    Starec podíde — zavzdychá a pokrižuje sa.
   </p>
   <p>
    Starena podíde — kľakne a pomodlí sa.
   </p>
   <p>
    Ľudia chodia vôkol — a svätý díva sa na nich milo, prívetivo, akoby sa tešil blízkosti
         kráľovstva Pána svojho.
   </p>
   <p>
    Noc.
   </p>
   <p>
    Naprostred rínku svätý z kameňa. Ľudia chodia vôkol, nedvíhajú klobúky a nekrižujú sa.
   </p>
   <p>
    Chalan podíde a zafarbí svätého.
   </p>
   <p>
    Dievča podíde a vezme kvety.
   </p>
   <p>
    Žena podíde — čaká, až dočká.
   </p>
   <p>
    Muž podíde a vezme celú zbierku-medenicu.
   </p>
   <p>
    Starec (potichu): si tu!
   </p>
   <p>
    Starena: tu!
   </p>
   <p>
    Nehovor tak nahlas!
   </p>
   <p>
    Eh, čo!… nikde ani živej duše — a svätý… hm… kameň.
   </p>
   <p>
    Naprostred rínku svätý z kameňa díva sa milo, prívetivo, akoby nerozumel rozdielu medzi
         dňom a nocou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e441">
       </a>
       Na drevo
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — Starý, mohol by si mi zájsť na drevo — už tretí deň, čo iba takými paberkami
         podkladám… — hovorila malá, poblednutá žienka mužovi, ktorý práve čo dojedal posledné
         zvyšky ľahkého obeda.
   </p>
   <p>
    Starý — (už to rozumie sa v rodinnom slova zmysle, lebo mal od šedín ešte hodne ďaleko)
         kývol hlavou, čo značilo: nemaj strach, všetko sa stane!
   </p>
   <p>
    — Otecko, aj ja pôjdem s tebou na Dunaj, už si mi toľko ráz sľuboval! — ozval sa asi
         jedenásťročný chlapec, ktorý dosiaľ pri otcovom boku pokojne objedal posledný koštialik.
   </p>
   <p>
    — Dobre, keď sa ti tak páči… — potľapkal ho otec. — Aspoň mi niečo pomôžeš. Ale sa musíš
         poponáhľať zo školy. Dnes nemáme veľmi roboty… okolo štvrtej prídem z dielne, mamka nám dá
         niečo pod zuby, a pôjdeme.
   </p>
   <p>
    Chlapec sa šťastne usmial, aj otec sa usmial, aj mamka sa usmiala. Ako divne znel ten
         blažený smiech medzi zelenými, mokraďou páchnucimi stenami, ktoré tam stáli vtisnuté medzi
         posledné domky veľkomesta pri samom Dunaji… snáď na posmech v diaľke dmúcich sa nádherných
         domov a palácov.
   </p>
   <p>
    *
   </p>
   <p>
    Okolo pol piatej bol už čln na vode. Syn sedel na prednej priečke s uzlíčkom na
         kolenách, otec stál na zadnom konci a dlhou žrďou tískal dosť objemný čln popri samom brehu
         proti prúdu.
   </p>
   <p>
    — Abyže ste pred mrkaním doma boli, — volala z brehu malá, poblednutá žienka. — A dajte
         si pozor, lebo Dunaj je veľký, radšej menej naložte!
   </p>
   <p>
    — Dobre, dobre, len nám priprav večeru, — znela odpoveď, a čln hýbal sa pomaly dopredu.
   </p>
   <p>
    — Pripravila by vám, srdcom pripravila, len keby bolo z čoho! — zavzdychala ženička a
         sledovala pohyby člna dlho-dlho, až kým nezmizol za krovinami.
   </p>
   <p>
    Ďaleko má ešte, chudák, ďaleko — a zrak jej, akoby chcel premerať dĺžku obrovskej — v
         lúčoch kloniaceho sa slnka trblietajúcej sa hladiny — až potiaľ — potiaľ, kde sa ona delí
         na dvoje ramien a tvorí dosť veľký ostrov, husto zarastený vrbinou, topoľčím, olšinou a
         kadejakým iným stromovím.
   </p>
   <p>
    Nebolo to panské, ani nepatrilo ku kapitule, ale bolo to majetkom mesta, preto ani nikto
         nebránil chudobe, aby si zašla kedy-tedy niečo suchárov povytínať.
   </p>
   <p>
    *
   </p>
   <p>
    Slnce zapadlo — no naši drevári nechodili. Ostatne i dalo sa im to… Voda prudká — a
         potom ani dreva nenašli pohotove, muselo sa to hľadať, sekať na kratšie kusy, zväzovať do
         viazaničiek atď., pričom sa čas míňal ako dolu vodou.
   </p>
   <p>
    Alebo ich snáď niečo zastihlo?
   </p>
   <p>
    *
   </p>
   <p>
    Na východe z temnej šmuhy podunajských lesov vynoril sa mesiac. Sotvaže pozlátil hladinu
         veľrieky, od ostrova odbil sa čln do polovice drevom naložený.
   </p>
   <p>
    Boli to otec so synom… Za vidna nestačili, počkali na mesiac.
   </p>
   <p>
    Otec sedel s kormidlom v ruke na zadnej priečke, syn voľačo opodiaľ na dne člna.
   </p>
   <p>
    Voda hučala tupo… záhadne, do čoho sa miešalo kormidlo svojím — šlúm… šlúm — čľap…
   </p>
   <p>
    — Dajže pozor, synku, aby sa nám niektorá viazanička nevyšmykla! — Syn vstal a oprel sa
         o drevo.
   </p>
   <p>
    — Aleže drž rovnováhu, lebo sme toho trocha viacej vzali — upozorňoval znovu otec syna.
   </p>
   <p>
    — Neboj sa! — odpovedal chlapec a zahľadel sa s obdivom na šeré brehy — na obrovskú
         hladinu, ktorou sa tiahol trasľavý zlatý most zďaleka… ďaleka… až po samý predok člna.
   </p>
   <p>
    — Kto by ozaj po tomto moste prešiel? — skrslo v malej hlávke. — Pravda, anjeli by mohli
         chodiť po tomto moste? — pýtal sa otca konečne.
   </p>
   <p>
    — Mohli… mohli… len si nestaň na jednu stranu!
   </p>
   <p>
    Syn stal si naprostriedok a obdivoval ďalej krásu prírody: — Hľa, i hviezdy vidno pod
         vodou, ako hlboko! otecko, však je to krásne.
   </p>
   <p>
    Šlúumum… šlúumum čľap…
   </p>
   <p>
    — Krásne… krásne, len daj pozor!
   </p>
   <p>
    Otec hovoril len ako z polosna. Dobre mu padlo trocha oddychu po tej mordovačke… A Dunaj
         niesol teraz na mohutnom chrbte, nebolo treba, len kedy-tedy kormidlom zatiahnuť. Darmo
         však — ani on sa nemohol ubrániť myšlienkam. Jeho Dunaj nezaujímal, ani mesiac, ani
         hviezdy… chudobný človek, keď má zamak pokoja — príde mu na um jeho bieda.
   </p>
   <p>
    O tom rozmýšľal i on:
   </p>
   <p>
    Mizerný je tento život, mizerný… človek lopotí od svitu — do mraku a sotvaže má čo do
         úst vložiť, a potom odev, obuv, byt… hej, veru sa je chudobnému človeku nehodno narodiť…!
         šlúum… šlúum — čľap…
   </p>
   <p>
    Ešte dobre, že sa tohto dreva dostane… to hneď zvýši pár groší… ktoré by sa i tak do
         preplneného vrecka dostali…
   </p>
   <p>
    — Otec… otec… hľaď, už lampy vidno…! — pretrhol ho syn v myšlienkach.
   </p>
   <p>
    — Dobre, dobre… len sa nenapínaj!
   </p>
   <p>
    … hovoria: páni a sluhovia boli a budú… Že bude somár ťahať vozík ešte snáď mnoho sto
         rokov — možné, ale že by toľko rokov bolo potrebné, aby každý človek prišiel na povedomie,
         že je jeden nie z hliny a druhý z porcelánu…!
   </p>
   <p>
    — Otec, ja som už veru hladný!
   </p>
   <p>
    — Len už počkaj… hneď sme doma!
   </p>
   <p>
    … nie! — voľakedy musí prísť premena, musí…! nemožné, aby tisíce naveky orali po
         chrbtoch miliónov!…
   </p>
   <p>
    — Ježiš, Mária… čo robíš??!
   </p>
   <p>
    — Drevo… drevo… odviazalo sa… letí… jaj…!
   </p>
   <p>
    Otec chcel zachytiť syna… no… výkrik… a Dunaj mal o dve obete viacej…
   </p>
   <p>
    Po nábreží zaberal elegantný záprah. Akýsi šľachtic s objemným opátom viezli sa do mesta
         z niektorej vily.
   </p>
   <p>
    — Osvietený pane… osvietený pane…! — koktal opát.
   </p>
   <p>
    — Vidím… boli iste zase na mestskom dreve, kradnúť.
   </p>
   <p>
    — A… trest boží… trest boží… — stenal opát a mrvil pátriky.
   </p>
   <p>
    — A ty, čo neženieš… holomok? — zakričal šľachtic na kočiša.
   </p>
   <p>
    — Osvietený pane, prosím ponížene… jesto tu člnky… či by sa im nedalo pomôcť? — prosím
         ponížene…!
   </p>
   <p>
    — Nieto času… my musíme byť na minútu u barónky, rušaj!
   </p>
   <p>
    *
   </p>
   <p>
    Z vody akoby sa vynorila stisnutá — tvrdá päsť… snáď chcela niekomu privolať, že všetko
         len do času!
   </p>
   <p>
    Na dunajskom brehu opretá o zábradlie tam stála poblednutá malá žienka znepokojene a
         čakala — čakala.
   </p>
   <p>
    Už dávno mali doma byť… Už dávno, Bože… Bože! a zrak upierala ta do diaľky, kde sa Dunaj
         delí na dvoje ramien… Tak čakala… čakala…
   </p>
   <p>
    Zrazu blízko brehu zbadala malú viazaničku… Slzy ju zaliali… opustenú.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e561">
       </a>
       Prvé dojmy na anglickej pôde
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
    Na mohutnom skalisku pošmúrne, nebielené steny — mohol by im kamenie spočítať. Stoja
         pevne, akoby boli vyrástli a pnú sa tu do poschodia, tu zas v prízemí zakrpatejú. Paláce —
         nie síce v našom slova zmysle — i nízke staviská, priestranné dvory, výbežky i úzke, hlboké
         chodby, obohnané hranatými aj okrúhlymi baštami, ktoré spájajú — ako obruče — mohutné
         hradby, z nich hľadí veľa diel meravo do hmlistej hĺbky.
   </p>
   <p>
    Smutný pomník nešťastných Stuartovcov.
   </p>
   <p>
    Kedysi tak hlučné miestnosti, teraz také pusté! A či ani nie. Škótski vojaci tmolia sa
         sem-tam v divnej rovnošate,
    <sup>
     [
     <a class="footnote" href="#ftn.d56e579" name="d56e579">
      2
     </a>
     ]
    </sup>
    postávajú v hŕbkach živo besedujúc. Poniektorí šibalsky pokukávajú na priateľa,
         ktorý práve čo dostal návštevu z „civilného“ sveta, nejakú štíhlu miss s ružovými lícami.
         No nájde sa aj mimo domácich kto-ten, komu sa nelení hore do vrchu. Niekoľko zvedavých
         cudzincov nájdeme zväčša na hradbách. Prichodia si obzrieť Reen Mary’s Room, Old Parliament Hall,
    <sup>
     [
     <a class="footnote" href="#ftn.d56e583" name="d56e583">
      3
     </a>
     ]
    </sup>
    škótske regálie, skromnú kaplnku sv. Margaréty, najstaršie stavisko, pred
         ktorým zíva ohromné staré delo s hrdým nápisom: Nemo me impune lacessit.
   </p>
   <p>
    — Aká irónia! — svitlo mladíkovi, ktorého šat i výzor prezrádzali cudzinca — aká irónia!
         Táto krajina bola kedysi samostatná, a dnes jej delá stoja tam na hradbách veľkého múzea
         mĺkvo, len na obed o jednej zhúkne výstrel, aby si — komu zle idú — napravil hodinky.
   </p>
   <p>
    Tak aj tu myšlienka v putá okovaná? Ten kameň, taký vlhký, vari vie iba slziť? Alebo
         lúče slnka nie sú schopné preraziť hustý závoj hmly, ktorá túto krajinu ovíja?
   </p>
   <p>
    Veď ja hľadám kraj, kde tma postúpila miesto svetlu, kde právo nie je majetkom vyšších
         tisícov, kde myšlienka môže slobodne rumiť i stavať znova — a tu tak mĺkvo — tak pusto —
         pochmúrne…!
   </p>
   <p>
    Ba predsa… hrmot… aký jednotvárny! Možno morské vlny narážajú na tvrdý základ Castela a
         nôtia svoju odvekú pieseň?
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
    Zvečerilo sa. Zvyčajná hmla zredla. Ulice plné ruchu-hurtu a svetla. Koče… autá… vozne
         električky… ľudí ani mravcov. — Evening News! Dispatch! — bolo počuť predavačov novín z
         vreskom-treskom už ako v každom veľkom meste…
   </p>
   <p>
    Pri veľkolepom vchode jedného z hrdých palácov s pár škatuľkami zápaliek vo vychudnutej
         ruke stála zhrbená starena… Tu i tu padol jej zrak na širokú ulicu, ktorej druhý rad domov
         akoby nejaká nadzemská sila bola odtlačila, ba zodvihla do výšky, takže tam stál na šedivom
         úzadí v cikcakoch so štíhlymi vežami ako obrovská čierna masa poprebíjaná množstvom
         osvetlených oblokov — ako v rozprávke.
   </p>
   <p>
    Krásne! Utešené! — no, starenu to nezaujímalo, jej vpadnuté oči obracali sa ku množstvu
         okoloidúcich. Sotva ju kto zbadal, pravda, na korze ani nie veľký div. Pekne urastené
         Škótky zväčša s ružami v lícach — so spustenými vlasmi radšej by sa boli stretli s iným
         pohľadom. A zvláštne! V tých mužských akoby namiesto krvi bola voda. Zato starene zápaliek
         stále neubúdalo.
   </p>
   <p>
    A predsa bol ktosi, ba až dvaja, ktorí tak uprene hľadeli na ubiedenú. Jeden z nich tam
         spod dvesto stôp vysokého monumentu — z kameňa,
    <sup>
     [
     <a class="footnote" href="#ftn.d56e611" name="d56e611">
      4
     </a>
     ]
    </sup>
    a druhý — mladík, ktorého šat a výzor prezrádzali cudzinca — práve podával čosi
         starene.
   </p>
   <p>
    — Thank you! — ďakovala táto chripľavým hlasom, ktorý sa až tak rezal do duše mladíkovi.
         Bol to ten istý, ktorý počul ďaleko za morom v svojej domovine, v ktorom spoznal prvý
         protest proti spoločenskému zriadeniu.
   </p>
   <p>
    — Teda aj tu?! — vzdychol si. — A ja som si myslel…!
   </p>
   <p>
    — Oh! the auld hoose, the auld hoose, What tho’ the rooms were wee…
    <sup>
     [
     <a class="footnote" href="#ftn.d56e621" name="d56e621">
      5
     </a>
     ]
    </sup>
    zarazilo ho… Vedľa trotoára stál chlap v plnom veku a spieval…
   </p>
   <p>
    — Možno je opitý? — svitlo cudzincovi.
   </p>
   <p>
    Obďaleč stála žena v chatrnom odeve s dieťaťom na rukách a hľadela prosebne.
   </p>
   <p>
    — Teda aj tu!
   </p>
   <p>
    Z blízkeho parku zaznel výstrel, za ním druhý, potom ticho. Ľudia sa vlnili ako predtým,
         iba strážnik zmizol za ohradou.
   </p>
   <p>
    Ponad domy zahučal vietor a riedkym dažďom pokropil trotoár.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
    Drobný dážď zamenila o chvíľu hotová leja. Vietor sponad vysokých domov pustil sa
         ulicami. Na trotoároch to redlo. Ľudia, menovite ženy, uťahovali sa pod brány. Ten vetrisko
         totiž ani tuná nemá nijaké „maniere“, vyobjíma každého, kto sa mu naďabí, aj bez
         predstavenia sa.
   </p>
   <p>
    V bočných uliciach len tu-tam čo sa mihol človek, ba niektoré akoby boli načisto
         vymreli. Do jednej z týchto zabočil aj mladík — cudzinec. Zastal, pritlačil sa k stene a
         čakal, kým trocha stíchne. Nudil sa. Rád by bol hľadel do úzkej ulice, ale nebolo vidno,
         len na pár krokov.
   </p>
   <p>
    O chvíľu zbadal akúsi postavu s rozstrapatenými vlasmi… — Tacká sa! — zišlo mu na um. —
         Hm, spitá!
   </p>
   <p>
    Pár chvíľok a zasa ktosi… Akýsi robotník meral cestu ešte dosť solídne a mieril pred
         dažďom do blízkeho „baru“. Dohonili ho dvaja ľudia, hovorili mu čosi, on sa zdráhal, potom
         ale pobral sa s nimi…
   </p>
   <p>
    — Kde ho vlečú? — zišlo na um cudzincovi a podišiel za nimi z ulice do ulice — v daždi…
         najošarpanejšou časťou mesta.
   </p>
   <p>
    Zastali pred budovou, pred bránou, v ktorej tlačilo sa práve niekoľko ľudí z tej
         najbiednejšej vrstvy. Vošli… cudzinec za nimi…
   </p>
   <p>
    Pri vchode stáli študenti: jeden z nich vyberal po penny, ale len kto mu dal, druhí
         úslužne ukazovali na schody, po ktorých sa tmolilo pár podozrivých osôb. O chvíľu ocitol sa
         náš známy vo veľkej sieni, do posledného kútika naplnenej ľuďmi obojeho pohlavia, z tváre
         ktorých sa dalo čítať mravnú spustnutosť a biedu. Len tu-tam pár inteligentných tvárí…
         mužských ba i ženských. V popredí na vyvýšenom mieste stál klavír… vedľa neho riaditeľ
         práve oznamoval, že sa „koncert“ začína…
   </p>
   <p>
    Na tribúnu vystupovali jeden za druhým mladí ľudia, ktorých riaditeľ predstavoval ako
         nejakých chýrnych umelcov. Začal sa spev: veselo i smutne… príjemne i falošne, s klavírom i
         bez klavíra, potom rečnenie spamäti alebo ukážky zo Shakespeara atď. A poslucháčstvo veru
         až napodiv vďačné, potlesku nebolo konca-kraja… Tu a tam zdudral síce nejaký podgurážený,
         ale ho chytro utíšili…
   </p>
   <p>
    O hodinu sa „koncert“ prerušil. Začala sa chudobná hostina — ale predsa. Študenti
         doniesli koše plné šálok, v každej bolo trocha mäsa a pribalený kúštik chleba. Jednoducho
         oblečené slečny chodili sem a tam, rozdávali šálky ošarpaným rodičom i upískaným deťom a
         nalievali im čaju — pravda, nie s rumom, ale s mliekom.
   </p>
   <p>
    Náš cudzinec stál tam, akoby všetkému tomu nerozumel.
   </p>
   <p>
    — Ste po prvý raz v Settlemente? — pýtal sa ho jeden zo študentov, akoby mu bol z tvári
         vyčítal myšlienky. — Tak to býva každú sobotu. Sobota je najnebezpečnejší deň pre robotný
         ľud… Dostane peniaze a to sa už potom míňa whisky v „baroch“. Preto ich hneď večer
         pozbierame a držíme tu v tom vedomí, že do desiatej počúvajú prvotriedny koncert. Potom ich
         už môžeme pustiť bez obáv, lebo všetky „bary“ sú už pozatvárané… Tam u vás, pravda, nemáte
         pijanov?
   </p>
   <p>
    — A koľko! Viac ako vy!
   </p>
   <p>
    — A čo robíte na záchranu týchto nešťastníkov?
   </p>
   <p>
    Na perách cudzinca zaihral trpký úsmev.
   </p>
   <p>
   </p>
   <p>
    <span class="bold">
     <strong>
      IV
     </strong>
    </span>
   </p>
   <p>
   </p>
   <p>
    Dážď utíchol, len čo vietor šarapatil, zato ulice znova ožili.
   </p>
   <p>
    Ha-ha-ha-ha-ha-ha! chichotal sa polodivo ozrutný černoch v jednej z bočných ulíc. V ruke
         držal fakľu, dvíhal ju vysoko nad hlavu, akoby niekoho hľadal. Ľudia, menovite deti, zhŕkli
         sa okolo neho a hľadeli — ako si opaľuje počernú ruku, strká hlaveň až kdesi do hrdla a
         potom to zapíja z hodnej fľaše.
   </p>
   <p>
    — Dobrá, znamenitá whisky, pravá škótska whisky, dostať ju u Stephenson and Son na
         Princes Street, — robil reklamu tejto firme.
   </p>
   <p>
    Ľudia sa smiali. Tu i tu cvengol aj penny na kamennej dlažbe.
   </p>
   <p>
    — Thank you! thank you! — chichotal sa černoch… a dvíhal fakľu do výšky, len aby vyvolal
         pozornosť okoloidúcich. Nedarilo sa mu to. Neďaleko na križovatke hŕba ľudí. Sem zamieril
         aj náš cudzinec idúcky zo Settlementu. Uprostred skupiny stál mužský v chatrnom odeve a
         rečnil:
   </p>
   <p>
    — My Friends!
    <sup>
     [
     <a class="footnote" href="#ftn.d56e694" name="d56e694">
      6
     </a>
     ]
    </sup>
    Len hlúpy sa zrodil otrokom vyšších tisícov. Bájka o údoch a žalúdku dávno už
         zodraná. My zásobujeme a tak aj udržiavame spoločnosť, preto máme právo na celkom taký
         blahobyt ako bárskto iný…
   </p>
   <p>
    Ľudia počúvali ticho… bez hrmotu — komu sa nepáčilo, odišiel. Medzi rečou rozdávali
         letáky… aj nášmu cudzincovi vtisli čosi, ale toho zaujímalo celkom iné: — Kde je stráž, kde
         žandári? — Ale o tých ani chýru ani slychu.
   </p>
   <p>
    — Zaujímavé… zaujímavé! — opakoval si popod fúzy a poberal sa ďalej, keď sa mu zunovalo
         počúvať. Ustal, už by chcel ísť domov, ale chyba lávky. Ako tak išiel, ocitol sa odrazu na
         streche akéhosi vysokého domu…
   </p>
   <p>
    — Hm… kade teraz?!
   </p>
   <p>
    Tam dolu námestie — trocha tmavé, zato je na ňom čulo, menovite v jednom kúte…
   </p>
   <p>
    — Iste ktosi reční! — zišlo na um cudzincovi: — a divné — žena!
   </p>
   <p>
    Našiel schody a o chvíľu už tam počúval rozohnenú statnú Škótku s nie menej statným
         klobúkom na hlave.
   </p>
   <p>
    — My Friends! Človek prichádza k uvedomeniu si svojej ľudskosti, putá nevoľnosti pukajú
         na celej čiare, len my — ženy máme ostať aj naďalej ujarmené? Či to nie je hanba
         dvadsiateho storočia, keď nebude vedieť pochopiť žiadosti a záujmy celej polovice
         človečenstva? Otcovia, bratia, vy máte doma ženy, dcéry, sestry — nezabolí vás to, keď sa
         otroci k hrudi vašej túlia? Otroci, ktorí sú rovnocennými údmi ľudského spoločenstva v
         povinnostiach, ale v práve odsotení…
   </p>
   <p>
    Zvláštne, zaujímavé! mihlo znova hlavou cudzincovi, keď kládol noviny do vrecka, ktoré
         mu vtisli do hrsti: ale kde je strážnik… kde žandári?
   </p>
   <p>
    Konečne zbadal obrovské chlapisko v čiernej rovnošate — obďaleč, ako aj on počúval
         rečníčku.
   </p>
   <p>
    — Odpusťte, pane… koľko máte takýchto rečníkov dnes večer?
   </p>
   <p>
    — Nájde sa toho!
   </p>
   <p>
    — A to musia mať aj povolenie — však?
   </p>
   <p>
    Strážnik vytreštil oči, akoby neporozumel, potom sa usmial popod obstrihnuté fúzy: — Aj
         vy si môžete zarečniť — pán môj — len nájdite poslucháčov. Ak ste zvedavý, hneď tu, hľa je
         High-Street, tam sa môžete napočúvať, aj pomodliť, ak sa vám páči…
   </p>
   <p>
   </p>
   <p>
    <span class="bold">
     <strong>
      V
     </strong>
    </span>
   </p>
   <p>
   </p>
   <p>
    Už bol ustatý ako drevo, ale akosi zabudol, že hľadá vlastne cestu do svojho bytu.
         Onedlho už bol na dlhočiznej ulici s vysokými, miestami hodne ošarpanými domami. Ľudia,
         zväčša robotníci, v chatrnom odeve, chodili po dvaja-traja, tu-tam so ženskými, hore-dolu,
         alebo postávali naprostred ulice celkom po domácky, ale rečníkov nebolo vidno…
   </p>
   <p>
    — Neskoro je… — myslel si cudzinec, ale zato kráčal dolu svahovitou cestou: — Tu kdesi
         má byť Knoxov dom, obzriem si aspoň ten!
   </p>
   <p>
    Zrazu ho zarazil hlahol trúb… vykročil za hlasom. Zasa zhon ľudí, zväčša otrhaných…
         počúvali ticho, pokojne velebné zvuky akejsi nábožnej piesne… Po hudbe nasledoval spev, a
         po speve vkročil doprostriedku šedivý starý pán:
   </p>
   <p>
    — Brothers and Sisters! — ozvalo sa ulicou: — Pán vás volá, volá vás k sebe všetkých bez
         rozdielu — no, menovite vás, ktorí ste zablúdili, ktorí ste zabudli na ducha, a iba pred
         modlou vlastného tela sa koríte. Či necítite, že cesta, po ktorej kráčate, musí viesť k
         zahynutiu? Pozrite sa do zrkadla, podívajte sa na svoje ženy, deti… či tie zúbožené črty
         neprivrávajú sa vám výčitkou? No neľakajte sa, nezúfajte, ešte nie je neskoro, aby ste sa
         povzniesli z bahna zmyselnosti. Poďte… Pán vás volá!
   </p>
   <p>
    Rečník hovoril so zápalom, z každého jeho pohybu bolo badať, že všetko to v ňom aj žije.
         Poslucháči stáli okolo neho mĺkvo, so sklopeným zrakom…
   </p>
   <p>
    — Zvláštne! zaujímavé! — mihlo v hlave cudzincovi — ľudia, ktorí nerozmýšľajú len o
         jedení a pití — tu pochopia, že načo jedia a pijú. Duch puritánskeho Knoxa pracuje! —
         Pokročil nadol a zastal pred škótskym poschodovým domom s neveľkými oblokmi: — Tak tu býval
         ten smelý človek, ktorý sa neľakal moci — brutálnej moci sveta v podvedomí, že duch nad
         telom raz musí zvíťaziť!?
   </p>
   <p>
    Bola už noc, vlhká jesenná noc — no, človek sa ešte vždy mal komu vystupovať na
         trotoároch. Tu a tam ozvala sa pobožná či bezbožná pieseň. Na jednej odbočke kázala mladá
         miss o Kristu, v druhej ulici si zas vyhrával škótsky vojak na gajdách, no — náš cudzinec
         sotva že nazrel v tú stranu.
   </p>
   <p>
    — Dosť bolo… nadnes! — vydralo sa z neho, keď líhal ustatý na lôžko. Ale z ulice ešte aj
         sem doznievalo jednoduchým oblokom: — Evening News! Dispatch! — a kadejaké iné hlasy.
   </p>
   <p>
   </p>
   <p>
    <span class="bold">
     <strong>
      VI
     </strong>
    </span>
   </p>
   <p>
   </p>
   <p>
    Na mohutnom skalisku pošmúrne, nebielené steny — mohol by im kamenie spočítať. Stoja
         mocne, akoby vyrástli a pnú sa tu do poschodia, tu zas v prízemí zakrpatejú. Paláce — nie
         síce v našom slova zmysle — i nízke staviská, priestranné dvory, výbežky i úzke hlboké
         chodby, obohnané hranatými aj okrúhlymi baštami, ktoré spájajú — ako obruče — mohutné
         hradby, z ktorých hľadí množstvo diel, a hľadel i náš cudzinec, meravo do hĺbky…
   </p>
   <p>
    Bolo pekné ráno, zato výhľad aspoň hmlou obrúbený… Preto sa azda zdalo, že veľa domov,
         ulíc — rozprestiera sa do nekonečna, len temné obrysy vŕškov a predierajúca sa belosť
         morského zálivu akoby boli hranicou.
   </p>
   <p>
    Nuž nie v šplechote morských vĺn o tvrdý základ Castlea, jednotvárny hrmot, pod hradom
         veľké, čulé, bohaté škótske mesto so svojimi štíhlymi vežami, kupolami verejných budov…
         ohnísk to osvety, kde slobodne rumí i tvorí duch kedysi ujarmeného národa…
   </p>
   <p>
    Mĺkvo spočinul zrak cudzinca na peknom obraze, nad ním akoby sa vznášali tri veľké a
         predsa také rozdielne osobnosti: Qeen Mary, John Knox a sir Walter Scott.
   </p>
   <p>
    — Našiel som krajinu, kde tma uvoľnila miesto svetlu — … mihlo mu hlavou: — Pravda, v Holyroode
    <sup>
     [
     <a class="footnote" href="#ftn.d56e771" name="d56e771">
      7
     </a>
     ]
    </sup>
    nezasadá „the King of Scotland“, — pravda — aj tu žobre biedny na elegantnej
         ulici, aj tu upadá krehký a hlúpy do bahna hriechu a mrzkosti, aj tu poblúdilec často hľadá
         úkryt pod chladnými krídlami smrti — no, myšlienka slobodná, tá tvorí.
   </p>
   <p>
    Prečo som len nie synom tejto chladnej, hmlistej vlasti? Vzdychol a sadol si na lafetu
         obrovského dela. Pred zrakom sa mu vynorili obrazy: surová tvár, bodák… farizejské oči, a
         potom, biedne mestečká, zdrevenenosť, nádherné zábavy — a zase — hromada chalúp,
         naprostriedku najkrajší dom — krčma! Ba ozaj či by aj tu bola myšlienka schopná tvoriť
         niečo pekného… impozantného, keby aj nebola sputnaná?
   </p>
   <p>
    Divné zvonenie — akoby do piesne — vytrhlo ho z myšlienok. Vstal a zahľadel sa znova do
         hĺbky. Inokedy také hlučné ulice… teraz také tiché! Sklepy zavreté, povozov aj áut len
         málo, iba električky sa prevláčali. Zato ľudí ani hmyzu, vo sviatočnom rúchu uberali sa do
         kostolov.
   </p>
   <p>
    Veľký… bohatý… vzdelaný anglický národ svätil nedeľu.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e579" name="ftn.d56e579">
        2
       </a>
       ]
      </sup>
      Charakteristické, že nosia miesto nohavíc akoby sukničku tmavozelenej farby,
               kolená majú holé.
     </p>
    </div>
    <div class="footnote">
     <p>
      <sup>
       [
       <a class="para" href="#d56e583" name="ftn.d56e583">
        3
       </a>
       ]
      </sup>
      Sieň Márie Stuartovny, stará snemová dvorana.
     </p>
    </div>
    <div class="footnote">
     <p>
      <sup>
       [
       <a class="para" href="#d56e611" name="ftn.d56e611">
        4
       </a>
       ]
      </sup>
      Sir Walter Scott.
     </p>
    </div>
    <div class="footnote">
     <p>
      <sup>
       [
       <a class="para" href="#d56e621" name="ftn.d56e621">
        5
       </a>
       ]
      </sup>
      Oh! domček starý, domček starý, čo na tom, že tesný si bol trochu.
     </p>
    </div>
    <div class="footnote">
     <p>
      <sup>
       [
       <a class="para" href="#d56e694" name="ftn.d56e694">
        6
       </a>
       ]
      </sup>
      Priatelia moji!
     </p>
    </div>
    <div class="footnote">
     <p>
      <sup>
       [
       <a class="para" href="#d56e771" name="ftn.d56e771">
        7
       </a>
       ]
      </sup>
      Škótsky kráľovský palác.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e783">
       </a>
       Životopis
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Narodil sa v… r. 18… Po skončení normálky poslali ho rodičia na gymnázium do N. Pri
         lúčení mama plakala a ešte raz mu kládla na srdce, aby si len dal pozor, aby sa
         nevystatoval, že však už potom, až vyjde zo školy a dostane sa na vlastné krídla…
   </p>
   <p>
    Bol dobrým dieťaťom: matkine slová neboli hrachom na stenu. Preto sa mu v N. aj dobre
         vodilo. Profesori mu boli naklonení a keďže videli v ňom nadanie, dali mu rečniť 15. marca
         „Talpra Magyar“. Keď to napísal domov — otec nepovedal nič a mama bola rada; keď sa to však
         roznieslo po susedoch, že tak a tak — otec hromžil a mama bola celá preč od rozčúlenia, že
         jej syn… atď…
   </p>
   <p>
    Po univerzitných štúdiách sa osamostatnil. Potreboval klientov, nuž — rozumie sa —
         nemohol si kaziť, ale on zato cítil, cítil…! Čítal aj noviny, pravda — kupoval si ich v
         trafike. Onedlho sa oženil a Pán Boh požehnal jeho rodu. Starší zo synov mal vôľu ísť za
         vojaka, mladšiemu sa nechcelo učiť a nebol by dbal do štátnej služby, dcéry zas — tie mali
         také známosti… slovom nemohol im kaziť, bol predsa otcom!
   </p>
   <p>
    A keby ešte len to, ale bol aj mužom, čo znamenalo asi toľko, že keď si chcel predplatiť
         noviny na vlastnú adresu, tu mu polovička hneď spustila, že preboha, aby predsa bral dáky
         ohľad na svoje deti, veď, až tie budú zaopatrené… a pustila, sa do plaču.
   </p>
   <p>
    Bol dobrým mužom, nemohol zniesť slzy, a tak radšej už len chodil do tej trafiky… ale
         chodil, lebo on cítil, cítil!
   </p>
   <p>
    Už mu začali vlasy šedivieť, keď ho zastihol úder, veľký úder: jeho vrelomilovaná
         manželka odobrala sa na večný odpočinok. Mala pekný pohreb, veď bola v živote s každým
         zadobre… A tak prišlo mnoho ľudí preukázať jej poslednú poctu — aj „ališpánka“ prišla… V
         akom poriadku len zanechala ten dom… povrávali si ľudia: dcéry zaopatrené, jeden syn
         poručíkom spoločnej armády, len ten druhý keby už raz skúšky poskladal…
   </p>
   <p>
    O pár týždňov stalo sa aj to a užalostnený otec postúpil kanceláriu synovi, ktorý bol
         síce trochu lump, ale ináč človek ako sa patrí… Pomaly stal sa otec smelším a znosil malé
         dieťa na ulici, ktoré sa mu podľa úpravy učiteľa pekne „alá-szolgája“ — pozdravilo. Ináč sa
         mu žilo poľahodne, tým viac, že už aj noviny dochodili rovno na kanceláriu…
   </p>
   <p>
    A zase nová radosť: syn si vybral, a to v Martine. Dostal hodné žieňa s 10.000 zl. a
         pekným klavírom. Otcovi sa menovite tento páčil a keď už došiel niekto z tých „našich“ —
         naberal vždy nevestu a to hodne hlasno — aby zahrala: „Hej, Slováci“…!
   </p>
   <p>
    Istého dňa dostal list od niekdajšieho priateľa, v ktorom medzi iným stálo: Ustálili sme
         sa, že vo vašom mestečku založíme peňažný ústav. Potrebujeme človeka, ktorý má vplyv na
         ľud, mohol by si ty… atď. Otec sa poškrabal za uchom a podal list synovi.
   </p>
   <p>
    — Nuž čo, otecko?… veru by ste mohli — prehovoril syn po prečítaní, ľudia vás poznajú,
         aj vám dôverujú, aj času máte…!
   </p>
   <p>
    — Poznajú, dôverujú… aj času že mám… veď som i sám myslel… kýval otec hlavou: — veď
         cítim, akoby necítil?
   </p>
   <p>
    — Ale hľaď, ja som už starý a to je práca väčšmi pre vás — mladších… Keby nebol taký
         starý!
   </p>
   <p>
    Pár rokov po založení banky, ktorej sa stal kontrolórom — prihodila sa mu fatálna
         nehoda: Zomrel!
   </p>
   <p>
    Pochovaný leží vedľa svojej manželky na …skom cintoríne. Kto by chcel zájsť k hrobu
         tohto dobrého človeka a pomodliť sa nad ním Otčenáš, nájde ho hneď naľavo vedľa veľkého
         obecného kríža a spozná ho po ťažkom mramorovom pomníku s veršom, ktorým on sám obohatil
         slovenskú literatúru:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Národu žil svojmu
cítiac jeho rany,
teraz tu si snije
v Pánu — pochovaný.
      </span>
     </p>
    </div>
    <sup>
     [
     <a class="footnote" href="#ftn.d56e826" name="d56e826">
      8
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e826" name="ftn.d56e826">
        8
       </a>
       ]
      </sup>
      Aby som nezabudol: v závete postúpil Muzeálnej slovenskej spoločnosti dve účastiny
               po 100, slovom po sto korún.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e832">
       </a>
       Cestou na Parnas
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — A predsa budem literátom! — uškrnul sa Paľo Kriačik vo svojej študentskej izbici na
         štvrtom poschodí. Nebolo to uňho ľahké pomätenie na mysli: v rukách držal dôkaz, najnovšie
         číslo istého politického časopisu, a s úľubou sledoval riadky besednice. Človek hneď na
         prvý pohľad mohol zbadať, že má do činenia s autorom.
   </p>
   <p>
    Pochodil zo Starých Hút a bol synom chudobnej vdovy. V právnických štúdiách napomáhali
         ho tetky po otcovi a prebíjal sa sám, ako mohol. K právam veľkej chuti necítil, zato
         študoval, lebo tak chceli okolnosti. Náklonnosť i vlohy lákali ho v inú stranu. Už ako
         žiačik páchal verše o muche, o svini, o fúzoch pána učiteľa… Za posledný dostal i „honorár“
         — a to v šeku na novučičkú, novú piatku, až mu tak od nej líce horelo. Ale v ambíciách
         neustal. Keď nadišli prázdniny, zašiel k Židovi, kúpil si za grajciar bieleho papiera z
         klobúkového cukru, zošil z toho celú knižočku a načrtal na ňu veľkými tlačenými literami:
         Verše a Básne — napísal Starohutský. A tak s pseudonymom bol hotový, znelo to pekne a
         končilo sa na „…ský“. Po tejto práci vyšiel na kopec medzi jarčoviská, zahľadel sa na Staré
         Huty v blaženom povedomí, že ich zveční a ony že zas zvečnia jeho… A teraz už z práce do
         roboty! Prvé, čo ho nadchlo, nebola jeho švárna spolužiačka Anča susedovie (čo hneď
         upozorňovalo na nevšedný talent), ale nádherný, mäkký, letný večer, ktorý — nezabudnúc na
         trampoty ľudské — črtal medziiným takto:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Už šuster odhodil pod bankel kopyto, 
hundrúc: — Sedem párov je dnes už podbito…
Už kováč pohodil na stranu kliešte, 
zajtra vraj bude ich potreba ešte… atď.
      </span>
     </p>
    </div>
   </p>
   <p>
   </p>
   <p>
    Ako i z tejto ukážky badať, bol realistom — a v tomto duchu zaplnil celý zošit až do
         poslednej stránky, pričom nikdy nezabudol na dátum a na miesto, kde ho nadišlo nadšenie.
         Chýbal už len vydavateľ, aby sa Staré Huty dozvedeli, akú veličinu odchovali. Ale skôr,
         akoby sa bol autor na konečný rázny krok odhodlal, myslel, že bude dobre, ak si zadováži
         dobrozdanie niektorého z vychytených „-ských“. A tak si vyhľadal jedného v kalendári,
         dopýtal sa na presnú adresu a poslal svoju múzu na vypočutie, priložiac poštové známky na
         odpoveď… Múza — ako to už býva — tá sa nevrátila, a milý Starohutský — ako to tiež už býva
         — zanevrel na všetkých básnikov a veršotepcov okršleku zemského.
   </p>
   <p>
    Ozajstné vlohy nemohol však zakopať. Pár rokov minulo, čo sa Starohutský zriekol
         zveľaďovania literárneho majetku svojho národa. Na stredné školy dostal sa do P., kde mu
         teta Tinka poskytla prístrešie, ale pred alumniou ho už z pedagogických príčin neuchránila…
         Kristína bola stará panna, ktorej nikto nevyhovel, ale ktorá poznala život. — Musíš sa
         priúčať, všetkému, všetkému sa musíš, — povrávala, hladkajúc tučného ryšavého kocúra, — len
         tak z teba niečo vyrastie! — Paľo i poslúchol radu, aspoň nakoľko to od neho záležalo. Od
         algebry ho veľmi rýchlo hlava rozbolela, ale literatúry, tak maďarskej, ako i klasickej, sa
         pochvalne lapal. Napísal i báseň — pravda, po maďarsky — a pochválili ho. Ako
         sedmotriednika dala ho teta zapísať do tanečného kurzu, a to neostalo bez vážnych
         následkov. Mladíkovo srdce sa ozvalo a našlo si svoju vyvolenú v Darinke Ochotníckej.
         Ochotnícky bol kupcom v meste P. a slovenskí študenti sa o jeho famíliu zaujímali o to
         väčšmi, lebo patrila tak trochu i do slovenskej spoločnosti. Darinka bolo dievča hodné,
         zdravé a končila tretiu triedu meštianskej. Kriačik stretával sa s ňou aj po zakončení
         kurzu, akoby náročky na tom istom rohu ulice; keď nešiel tadiaľ profesor, alebo niekto zo
         spolužiakov a spolužiačok, pozdravil sa jej po slovensky a ona mu celkom tak s úsmevom
         zaďakovala. Takýmto činom stávala sa mu zo dňa na deň drahšou. Prostredníctvom Darinkinho
         brata — tiež gymnazistu — našli si príležitosť, aby i pár slov stratili jeden s druhým. Ký
         div, že Paľo zabudol na svoje niekdajšie literárne neúspechy. Ani nezbadal, iba keď ho
         polnoc prikvačila pri stolíku a na papieri sa medziiným černelo:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       tie tvoje oči do duše mi zreli,
a ja som tvoj i tvoj ostanem celý!!
      </span>
     </p>
    </div>
   </p>
   <p>
   </p>
   <p>
    Keď doložil i dva výkričníky, aby dal na vetu čím silnejší dôraz, prečítal si to celé.
         Robil to obozretne, len tak pošepky, aby tetu, ktorá si v susednej pochrapkávala,
         nezobudil, lebo by bolo zle pre petrolej. A keby sa tak dovtípila, na čo ho vypáli…!
         uškŕňal sa poeta a prehodil dve-tri slová, aby to, znelo ešte lepšie. — Dobre, celkom
         dobre, — šepkal si blažene, ukladajúc ovocie svojej práce do svojho ošarpaného Horácia. —
         Darinka mu bude rada, iste mu bude, — snoval si ďalej. — Zajtra to pekne vo dvoch
         exemplároch prepíšem: jeden pre redakciu na jednoduchom papieri, ale druhý na minsterskom
         pre Darinku. — Uložil sa, ale pri všetkej ukonanosti predsa len nemohol zaspať. Budúcnosť
         sa mu predstavovala v najkrajších obrazoch. Ako slovenský spisovateľ musí si vybrať nejaké
         povolanie, aby sa mohol udržať, potom sa to bude z neho sypať… len tak ho budú ľudia
         obdivovať. Pri slove „ľudia“ myslel vlastne na svoju Darinku, ktorej venuje prvú zbierku
         svojich básní ešte prv, ako sa stane jeho ženou. Bude spolupracovníkom aj viacerých
         časopisov, stane sa redaktorom, a už sa to i vyplatí. Len jedno ho nepokojilo: či by si
         nemal zmeniť pseudonym. Ako sme už spomenuli, bol od prírody realistom a vyrástol za
         demokrata — nuž ho akosi škrelo to „ský“. — Mal by som si vybrať niečo od krpca-kapca, aby
         to zodpovedalo novej dobe a hlavne, aby som sa stal originálnym, — rozjímal usínajúc. — Ale
         čo by Darinka na to?!
   </p>
   <p>
    *
   </p>
   <p>
    Nasledujúceho dňa odoslal Kriačik svoje dva listy. List pre Darinku prevzal jej brat
         Julo, ktorý bol s Paľom zadobre. Po tomto cítil autor isté uľahčenie, ale i nepokoj, čo sa
         ako snažil na celú vec nemyslieť. Vedel si predstaviť, ako to prijme jeho vyvolená na
         písme, ale srdce mu stískalo pri myšlienke, s akým pocitom to bude čítať, keď sa v
         najbližšom mesačníku zjaví: — Starohutský: Od srdca k srdcu… (Venované sl. D. O. v P.)!
         Táto predstava putnala jeho ducha dňom i nocou, a čas sa vliekol tak pomaly! Už druhý raz,
         čo z algebry odpovedal na sekundu; ale veď jemu išlo o oveľa vážnejšie veci, aby si taký
         nezdar pripúšťal k srdcu. Dobre, že konečne predsa len svitlo i toho prvého.
         Predpoludňajšia pošta nedoniesla nič, popoludní už väčšmi bežal, než kráčal z gymnázia. Na
         chodbe skoro tetu Tinku zrazil, bral sa do izby, rovno k starému kredencu, kde tetka
         obyčajne kládla poštu. Mesačník došiel, a náš poet cítil, akoby mu niekto chcel srdce
         vyrvať. A keby sa aspoň nemusel pretvarovať; ale teta vošla za ním so svojím háčkovaním a
         vypytovala sa ho, čo jedli na obed v alumneu… Odpovedal, ale čo — z toho by bol verabože
         ťažko počet vydal! Ale tetu to uspokojilo, vyšla von a on sa mohol slobodne prehŕňať v
         mesačníku. Na prvej strane bol verš — ale nie jeho! Na druhej strane próza, potom zase
         verš, ale tiež nie jeho — a tak až do konca! Starohutský bol zničený, všetky jeho predstavy
         sa rozpľasli ako bublina. Práve chcel časopis odhodiť, keď v odkazoch redakcie zazrel svoje
         básnické meno. Zachvel sa ako osika, vedel, že to nič dobrého neznamená, ale aj na to sa
         predsa len vrhol s určitou rezignáciou. — Starohutský v P. — čítal tancujúce litery: —
         Nateraz uverejniť nemôžeme. Vlohy máte, ale nepoznáte slovenský rytmus, i pravopis vám
         pokrivkáva. Musíte ešte čítať, veľa čítať, hlavne našich popredných básnikov…
   </p>
   <p>
    Študent sa potočil, bolo mu skoro do plaču a nadával si do bláznov, že sa tak prenáhlil.
         Ale keď si prečítal odkaz znova a znova, pomyslel si, že mu tí ľudia mohli ešte i horšie
         odpovedať… Aj by sa bol ľahko uspokojil, keby nie toho listu, ktorý poslal Darinke. Ona to
         bude čítať a na prvý pohľad pochopí, koho mieni redakcia pod Starohutským v P. Ani si
         nemohol predstaviť poklad, ktorý by bol v tom okamihu vďačne nedal za to, aby Ochotnickovci
         toto číslo mesačníka nedostali… Veď či je čosi smiešnejšie ako poet, ktorý nepozná rytmus,
         ktorému pokrivkáva pravopis a ktorý musí ešte čítať, veľmi mnoho čítať…? A či jestvuje
         istejší prostriedok na odľúbenie, ako keď sa hrdina srdca a snov stane smiešnym? Takéto
         myšlienky mu kolovali mozgom, odhliadnuc od toho, že za chrbtom už počul zreteľné výsmechy
         kamarátov: — Vlohy máte, ale… — atď. Už mal toho vyše miery. Stisol kŕčovite päste,
         zvraštil čelo a nepovediac tete Tinke ani slova, vyrútil sa na ulicu.
   </p>
   <p>
    Zabočil do najopustenejšej časti parku a tam rozmýšľal o svojom osude. Chlácholivo
         pôsobilo naňho vedomie, že príčinou toho, čo sa mu vyčíta, je nie on sám. V hĺbke duše
         cítil čosi, čo chcelo silou-mocou na svetlo božie. Naučenia mu nedal nikto, či mohol za to,
         že nemohol pri prvých pokusoch rozlúštiť výsledky rokov a rokov, hláv a hláv…? To nanovo
         podoprelo jeho otrasenú vôľu. Odhodlal sa, že necúvne, ani za svet necúvne! Kamaráti
         uvidia, i Darinka uvidí, že z Paľa Kriačka bude literát, a to nie kadejaký veršotepec!
         Obráti sa na druhého zo „-ských“, aby mu dal radu a ostatné už pôjde samo od seba. Ako si
         zaumienil, tak aj urobil. Keď mu konškolári húdli tu i tu za chrbtom cestou z alumnia: —
         Vlohy máte, ale nepoznáte slovenský rytmus, aj pravopis vám pokrivkáva, musíte ešte čítať,
         veľa čítať… — obrátil sa v tú stranu celkom chladne a povedal im, že by bolo veľmi dobre,
         keby sa vedno s ním aj im páčilo… Študenti sa smiali, že veď oni sa nechcú dostať na
         Parnas, ale neskôr, zásluhou niekoľkých zrelších hláv, zo žartu prešli na vážne veci a
         utvoril sa — pravda, v najväčšej tajnosti — samovzdelávací spolok Košiar.
   </p>
   <p>
    O to horšie sa to skončilo s Darinkou. Keď dostala od Jula báseň — bola jej rada. Vedela
         ju už naspamäť, keď istého večera, ešte pred prvým, privítala ju matka s najprísnejšou
         tvárou…
   </p>
   <p>
    — Chcem sa s tebou pozhovárať — od srdca k srdcu — Dara! — hovorila s dôrazom. Dievča
         hneď pochopilo, koľko bilo a pustilo sa do plaču. Na druhý deň išla už Darina do školy inou
         cestou a o pár dní musela ku tetke kdesi na Dolnú zem. Odišla bez toho, že by sa bola čo
         len dajakým náznakom od neho odobrala, čo Paľo všetko pripisoval nešťastnej drobničke. —
         Nemala ma rada, nemohla ma rada mať, keď ju taká malichernosť sklátila, — prehováral samého
         seba, keď mu Julo na rozkaz matky oznámil, že jeho sestra nechce o ňom ani počuť… V prvé
         dni sa mu zdal celý svet prázdny, až napodiv prázdny, ale potom mu prišli na um jeho plány
         a s veľkou zvedavosťou očakával, či mu „-ský“ na dopyt odpovie.
   </p>
   <p>
    *
   </p>
   <p>
    Čas sa míňal a očakávaná úprava i pri priloženej známke zase len nechodila, čo sa dalo
         robiť? Siahol po próze, čo si ju i menej cenil ako viazanú formu. Pokúsil sa vypracovať
         drobné črty a prečítal to v Košiari, ktorého sa stal dušou. Že Kriačik nie je mechom
         udretý, to uznali aj kolegovia, aj nahovárali, aby niektorú z prác uverejnil, ale on sa
         neopovážil. S Darinkou sa nestretol ani nasledujúci rok, poslali ju do akéhosi nemeckého
         inštitútu. Po skončení stredných škôl zapísal sa na právo. Už prvý rok pobytu v sídelnom
         meste urobil veľký prevrat v jeho náhľadoch. Pomaly spoznával prvky i hĺbky ľudského
         zmýšľania, čím stával sa samostatnejším, ako aj odhodlanejším. Spoznal mnoho mĺkvosti v
         názoroch, chýb v spoločenskom zriadení a nachádzal svoj životný cieľ. V tom čase vyšla
         tlačou jeho prvá práca pod pseudonymom Zemiak. Bola to jednoduchá kresba, v ktorej verne
         podával život stareny, ktorá sa nevydala len preto, lebo jej bol každý mužský prisprostý a
         ona chcela múdreho muža. Pri tejto príležitosti zužitkoval aj pravdivé motívy — pravdaže
         bez najmenšej intencie. Veľký zástoj hral napr. starý kocúr, akého vídal u svojej tety
         Tinky v P. Pre skrátenie času svojej hrdinky použil „telefón“ akým slúžila spoločnosti na
         utvrdenie všeobecného blaha slečna učiteľka na Starých Hutách i na okolí… Konečne, aby
         urobil zadosť i požiadavke nového smeru, ku ktorého stúpencom, ako sa domnieval, patrí,
         jeho „sl. Gelembúska zahľadela sa do roztvorených nebies, splynula s nekonečnosťou vesmíru
         a mlčala…“ Kto mohol za to, že jeho druhá tetka, Boža zo Z., ktorá bola veľmi mäkkého srdca
         a čítala ruské romány, naučila sa mnohému od sympatickejších hrdinov, ľahla si napríklad
         neraz do trávy a ponorila sa do modrastých hĺbok blankytu, ktorý sa nad ňou rozpínal…
         Slovom, práca vznikla z takýchto prvkov a uzrela svetlo božie pod pseudonymom Zemiak.
         Pôvodca bol natešený, ako záhradník-začiatočník, keď hľadí na ovocie svojich prvých štepov…
         Aj kritika sa o novielke pochvalne zmienila — menovite preto, že sa slečna Gelembúska vie
         tak zvláštne zahľadieť do hĺbok nebeských, čo dosiaľ u hrdinov našich novelistov nebolo
         badať.
   </p>
   <p>
    Takto posmelený Zemiak poslal za horúca nový príspevok pre budúce číslo mesačníka. Keď
         si to dokončil, spokojný sám so sebou, vystrel sa na ošúchanom koženom diváne, zapálil si
         na cigaretku a očakával poštára, ktorý mu mal doručiť od tety Tinky, od tety Boži, prípadne
         i zo Starých Hút niečo na bežné výdavky. Cengot vozňov električky, hukot-jakot-bekot áut a
         iné veľkomestský koncert doplňujúce hlasy predierali sa otvoreným oknom; ale to Paľa
         Kriačika nepomýlilo v jeho výpočtoch príjmov a výdavkov na bežný mesiac. Bol si na čistom,
         žeby potreboval hodne peňazí, lebo on, ako spisovateľ, musí študovať aj typy, a to stojí —
         menovite vo veľkom meste! A potom: bytné, strava, knihy… nuž ale veď teta Tinka a teta Boža
         nemajú srdce z kameňa — a pustil kotúč modrastého dymu, ktorý sa stlal naokolo a ovíjal
         nohy hádam už pár ráz na licitácii predaného stolíka. Asi o dvadsať minút vošla do izby
         domáca… Paľo sa zodvihol, ale keď bral do ruky namiesto poukázky list, uložil sa znova. Po
         obálke poznal, že je to list tety Tinky z P. Sotva ho otvoril a začal čítať, natiahol celý
         udivený tvár.
   </p>
   <p>
    — Paľo! — slabikoval neisté písmo, — veru sa ti divím, že sa nehanbíš robiť si posmech
         zo starého človeka… — Takto sa to začínalo a končilo sa: — Áno, ja si väčšmi cením môjho
         Miňa, čo je i priam kocúrom, ako môjho premilého synovca. Úfam sa, že nás tento nechá už
         teraz ,úplne‘ na pokoji!!!
   </p>
   <p>
    Čo značilo slovo „úplne“ v úvodzovkách, pochopil náš autor celkom jasne. — Hm, ale kto
         jej to len vyklebetil, že ja sa podpisujem menom Zemiak? Len vtedy mu svitlo, ako jej to zo
         žartu vykrámil, keď mu raz do Starotrúbskych nadávala. — Ale má tá teta dobrú pamäť! —
         opakoval si v mysli. — Ale veď hádam to nebude tak zle… — Vstal a hneď napísal vysvetlenie,
         že je to len náhoda, že on to tak nemyslel atď. Išlo tu predsa o veľmi vážnu vec…
   </p>
   <p>
    O dva dni došiel zasa list, a to zo Z. Paľo hneď tušil súvis medzi dvoma listami, ako i
         medzi tetami… A ani sa nemýlil.
   </p>
   <p>
    — Paľo! — znelo lakonicky, — oddnes nie som viac tvojou tetou; azda sa tak i ty zahľadíš
         do roztvorených nebies, splynieš s nekonečnosťou vesmíra a ,zamĺkneš‘…!
   </p>
   <p>
    — Doparoma! — škrabal sa Kriačik za uchom. — Zasa nešťastné úvodzovky! — O dobrú
         štvrťhodinu už letel s listom, adresovaným tete Bože do Z.
   </p>
   <p>
    Toho istého dňa, popoludňajšou poštou, prišla zo Starých Hút depeša, tá zasa takéhoto
         štýlu:
   </p>
   <p>
    — Haló! Zemiak? Tu moja maličkosť…! Telefonujem Vám, že vďaka dobrému spojeniu, viem o
         všetkých Vašich kúskoch v hlavnom meste… S Vašim dovolením ,príležitostne‘ použijem…
   </p>
   <p>
    Milý Kriačik ostal razom zelený ani pri potoku… — Teda príležitostne? Hm… aby ťa aj s
         babizňou! — prehodil a zamyslel sa… O pár okamihov položil si ukazovák na čelo s hlasitým:
         aháa! Potom sa vzpriamil, vzal papierový list a písal:
   </p>
   <p>
    — Haló! Vaša maličkosť? Tu Zemiak! Telefonujem Vám, že vďaka dobrému spojeniu, viem o
         všetkých Vašich kúskoch na Starých Hutách i na okolí. S Vaším dovolením ,príležitostne‘
         použijem…
   </p>
   <p>
    — Aspoň sa už raz aj ja odplatím úvodzovkami! — tešil sa svojej myšlienke a po jej
         uskutočnení vybral sa do lesíka. Nemal zlú vôľu, hoci vedel, že je to ešte nie posledný
         list tohto druhu. A skutočne, došlo toho i odtiaľ i odinakiaľ. Ani jeho vlastná matka mu
         nedarovala a dala mu na vedomie, ak bude tak pokračovať, bude sa musieť pred poriadnymi
         ľuďmi iba hanbiť…
   </p>
   <p>
    Po takejto revolúcii nebolo už Zemiakovi veľmi do smiechu a začal rozmýšľať nad
         novielkou, ktorú poslal pred niekoľkými dňami do redakcie… Bola to práca o národovcovi,
         ktorý kvôli domácemu pokoju nevstúpil do národnej strany… — No bisťu svet, — vošiel si
         autor prstami do vlasov, — už som tomu dal, bude to zasa úspech! — a zdrapil listový
         papier, aby si rukopis reklamoval. Načiarkal pár riadkov, v ktorých sa ospravedlňoval, že
         škoda robiť rozbroj a podobne, keď domáca priniesla, čo prišlo poštou… Poukážka to ešte
         vždy nebola, ale list a to práve z redakcie… Chvatom ho otvoril a čítal:
   </p>
   <p>
    — Veľactený pane! Ľutujeme, ale Vašu prácu nemôžeme uverejniť. Minule dostalo sa nám
         výčitiek z mnohých strán… Iste i sami uznáte, že v našich krušných pomeroch musí nám ísť v
         prvom rade o udržanie časopisu —
   </p>
   <p>
    Nedočítal. Len teraz cítil, že list, ktorý už sčasti napísal, nebol by jakživ poslal.
         Zronený, vytúžil sa v ten večer priateľovi, aj sa osvedčil, že už nikdy nepoloží ani riadka
         na papier z literárnej ambície.
   </p>
   <p>
    — Ale položíš, kamarát, čo by si nepoložil!? — chlácholil ho priateľ, ktorý bol už
         skúsenejším človekom od pera. — Pre povolaného spisovateľa je tlačiareň dýchacím ústrojom,
         rozumieš?
   </p>
   <p>
    Neminul ani druhý týždeň od tohto rozhovoru a Paľo Kriačik, predtým Starohutský, neskôr
         Zemiak, sedel vo svojej študentskej izbici na štvrtom poschodí. V rukách držal najnovšie
         číslo istého politického časopisu a natešeným zrakom sledoval riadky besednice, pôvodcom
         ktorej bol — Cepík. Ako veľmi bol zaujatý svojimi myšlienkami, toho najlepším dôkazom bola
         okolnosť, že prehliadol v chýrniku i drobničku, ktorou Ochotníckovci oznamovali širokej
         verejnosti zasnúbenie svojej najstaršej dcéry — Darinky…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e920">
       </a>
       Na vyhliadke
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Poznať mesto, kde bývame, je iste túžbou všetkých nás. Bez toho museli by sme sa cítiť
         cudzo, neisto, ako v dome, kde sú pred nami — okrem našich vlastných — všetky dvere
         pozamykané. Preto, idúc ulicami, obzeráme sa pozorne nielen po známych-neznámych tvárach
         spoluobyvateľov, po výkladoch, sochách a parkoch, ale zaznačujeme si do pamäti i
         významnejšie budovy, rínky, postojíme na brehoch rieky, prípadne prieplavu, k čomu si potom
         prirovnáme smer ulíc, až máme celý nákres pred sebou a kráčame sem-ta po križovatkách
         nenútene s najväčšou istotou.
   </p>
   <p>
    Čím je sieť ulíc nepravidelnejšia, tým je ťažšie orientovať sa. A či je nepravidelnejšie
         mesto ako to najstaršie a najväčšie, ktorého sme všetci obyvateľmi?
   </p>
   <p>
    Ako pomaly som v ňom zdomácnel! Ako pomaličky! S neodolateľnou túžbou v mladistvej
         hrudi: poznať! poznať!! chodil som od výkladu k výkladu, od sochy ku soche. Všímal som si
         budovy, parky i sivý povrch rieky. No zbadal som, že takto jakživ nespoznám toto obrovské
         mesto.
   </p>
   <p>
    Pridružili sa mi rôzni ciceroni. Navštívil som s nimi školy i chrámy. Bol som v snemovni
         i v kráľovskom paláci. Ocitol som sa v kaviarni i v brlohu najväčších hriešnikov. — Jednako
         som nemal o tomto meste jednotnej, všetko videné zjednocujúcej predstavy. Dojmy moje kopili
         sa ani stopy najrozličnejších farieb na umelcovej palete a vnútro duše ponášalo sa na
         kubistický obraz, predstavujúci v rôznych trigometrických tvaroch tisíceré pohyby vášnivo
         roztancovaného bálu.
   </p>
   <p>
    Konečne mi pomohol ktosi, keď som si už skoro zúfal. Bola to dáma v čiernom závoji.
         Stretli sme sa pri rieke, v nej som zhliadol svoj smutný obličaj. Jej — nadzemským pokojom
         žiariace čierne oči prezrádzali, že môj bôľ zná… Preto som išiel za ňou, pozorne sa
         ohliadajúc a ukladajúc dojem k dojmu stý či tisíci ráz v neukončenú mozaiku.
   </p>
   <p>
    Minuli sme nádherné ulice i chudobné štvrte. Na moje podivenie vyšli sme z mesta. Cesta,
         o nej som dosiaľ nechyroval, viedla nás serpentínou vždy vyššie a vyššie… Po namáhavej
         chôdzi zastali sme na bralnom výbežku nad prehlbokou priepasťou. Ešte krok, a — bol by sa
         roztrieskal na vyčnievajúcich ostrých skalách. — Pri nohách rozprestieralo sa mi najstaršie
         a najväčšie mesto, ktorého sme všetci obyvateľmi. Uzrel som ho v celej veľkosti a úbohosti.
         Kde-tu hemžili sa ľudia drobunkí ako mravce. Paloty nezdali sa vyššími ako chatrče
         chudobných štvrtí. Ani katedrála nevyčnieva vysoko. Ani kráľovský hrad. A fabrické komíny
         zapadali kdesi v hmlistom úzadí ako rozostavené detské hračky.
   </p>
   <p>
    Sivá rieka delila mesto, ako široká stužka, napoly. Na tú som sa oprel zrakom. Za chvíľu
         vkreslil som si do pamäti siete ulíc i všetky významné črty povrchu ako oceľovou ihlou na
         medenú dosku.
   </p>
   <p>
    — Ako menujú tento výbežok? — obrátil som sa ku sprievodkyni. Rád by ho nájsť aj inokedy
         a odporúčať všetkým, ktorí chcú mať nákres najväčšieho mesta…
   </p>
   <p>
    Dámy už vedľa mňa nebolo. — No, dovtípil som sa i sám, že stojím na rozhraní dvoch
         jedinečných kráľovstiev — života a smrti.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e949">
       </a>
       Granáty…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — Povedzte mi, prosím, — pýtala sa ma raz istá pani s výrazom odriekania v očiach
         prečasto sklamaných — čo je v živote cenné a naše tak, že nás o to nikto neoberie?
   </p>
   <p>
    Mnoho nebolo, čo som jej pospomínal, hádajúc viac než tvrdiac. Zrak môj utkvel mi pritom
         na trojitom rade ohnivých granátov, ovíjajúcich biele hrdlo nevyjasnenej ženskej hlavy.
         Zahľadel som sa na tieto kamienky, prispôsobené usadlému smútku zasmušilej tváre, hneď zas
         horiace jagotom, jeho iskry, dopadnúc na dno mojej duše, zhrejú ma vždy pocitom nevýslovne
         čistého pôžitku. Súlad, či disharmónia? Nedalo sa určiť. Ale kedykoľvek pomyslel som na
         otázku tej nešťastnej panej — prišli mi na um i jej granáty.
   </p>
   <p>
    Bol som si načistom, že som ju neuspokojil. No nevedel som uspokojiť ani seba.
   </p>
   <p>
    Istého súmraku sedel som nevrlý vo svojej pracovni. Ubitý starosťami neveľmi žičlivého
         života, prikladal som na oheň, akoby len prikladal zžieravú pahrebu vlastného vnútra. Cítil
         som, ako ma opanovala horšia polovica môjho úbohého „ja“. Vyzrúc oknom na západ, v
         melancholických farbách usínajúci, spýtal som sa nie po prvý raz: čo je v živote cenné a
         naše tak, že nás o to nikto neoberie??
   </p>
   <p>
    Na šťastie vtrhol dverami môj drobný synáčik s okrúhlou tvárou, blýskavým zrakom, v úzko
         priliehajúcom prvom kabátiku. Priplichtiac sa, vypytoval sa ma medziiným, či si susedovie
         dievčatko, ktoré sme toho dňa pochovali, vzalo i svoje granátky so sebou k Ježiškovi? Keď
         som mu prisvedčil, vzpriamil sa, a roztvoriac váľkovité mocné rúčky so slovami: Ja — by som
         si vzal i teba, otecko, keď ťa ja veľmi, veľmi rád! — vrhol sa mi na lono…
   </p>
   <p>
    Z pece liala sa žiara cez rozpálené mriežky a ja, hľadiac mäkké vlásky okrúhlej hlávky,
         pociťoval som, ako sa mi vnútro uspokojuje a duša zažíha pocitom nevýslovne čistého
         pôžitku. Chvíľa táto predišla mi ako granát, krásny, trblietavý, plný ohňa a lesku, ktorý
         práve čo stýkam na hodvábnu nitku pamäti k podobným. Pomyslel som na paniu s výrazom
         odriekania v očiach, prečasto sklamaných. Zdalo sa mi, že som konečne pochopil, čo je v
         živote najcennejšie a naše tak, že nás o to neoberie nikto — ani sám hrob!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e970">
       </a>
       Sochár a Čas
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Od týždňov pracoval majster dlhých tmavých vlasov a ešte tmavších očú s dlátom v ruke na
         veľkom balvane bieleho mramoru. V jasnej a priestrannej miestnosti bol Čas jediným svedkom
         veľkej tvorivej sily, v tichej radosti pohrúženej, po komsi túžiacej duše, ktorá na svoje
         „buď!“ videla presvitať línie pravidelného tela cez priliehajúce záhyby ľahkého odevu a
         rozoznávala vždy určitejšie ožívajúce črty strojnej hlávky i vlny bohatých vlasov,
         ovinutých vencom nadzemskej neviny.
   </p>
   <p>
    Statua podobala sa neveste, čo, nepoznajúc muža, odišla do kraja svätíc Pánových,
         zanechávajúc tu citné oči, túžiace ju uzrieť ešte raz.
   </p>
   <p>
    Posledný deň práce! Hruď sa pár ráz zachvela obavou. Konečne podvečer, keď žiarivé zore
         vrhli rumenec veľkým oknom, odložil majster nástroje. Zahľadel sa na „Nevinnosť“, akoby len
         čakal, či nezostúpi z podstavca, a pocit nevýslovného šťastia prejal ho tak silno, až sa
         zaleskli slzy v tých hlbokých, temných očiach.
   </p>
   <p>
    — Majstre! — prevravel vtom Čas s úsmevom, — ďakujem ti za ustávanie! Nechápeš? Dielo
         toto, ktorému si tak rád, nebude nakoniec ani tvoje, ani múzea, kde ho iste postavia na
         miesto z najčestnejších: ono bude patriť mne ako všetky ostatné, a keď sa mi raz zachce —
         rozbijem ho na drobné kúsky a navrátim zemi, z nej si ho vyvolal…
   </p>
   <p>
    — Nech! — odvetil vyrušený umelec na tvrdé slová — ale chvíľa, táto nádherná chvíľa,
         ostane už večne mojou — rozumieš? — večne!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e989">
       </a>
       V knižnici
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V knižnici sedel sám a sám… Z podstavcov hľadeli naňho vážne tváre veľkých duchov
         človečenstva; zvysoka hľadeli.
   </p>
   <p>
    Cítil to — bol ešte mladučký. So sklopeným zrakom preberal sa v knihách a za celý svet
         nebol by pozrel do očí tým, čo hľadeli naňho zvysoka.
   </p>
   <p>
    Čas sa míňal. V knižnici sedel sám a sám… Z podstavcov hľadeli naňho vážne tváre veľkých
         duchov človečenstva, zvysoka hľadeli.
   </p>
   <p>
    Cítil to — nedorástol ešte. S vnímavým pohľadom preberal sa v knihách. Tu i tu zdvihol
         oči. Zahľadel sa na niektorú z hláv, akoby jej chcel protirečiť. — No nevydržal a sklopil
         zrak znova.
   </p>
   <p>
    Čas sa míňal. V knižnici sedel sám a sám. Z podstavcov hľadeli naňho vážne tváre veľkých
         duchov človečenstva; zvysoka hľadeli.
   </p>
   <p>
    Necítil viac toho. Detské črty zamenil už výraz dospelosti. Skúmavým pohľadom preberal
         sa v knihách. Tu i tu zdvihol oči, a uprúc zrak na dajedného z veľkých duchov človečenstva,
         ľahunko sa usmial.
   </p>
   <p>
    A smiech ten nebol výsmechom, ale výrazom radosti človeka, ktorý v malichernosti
         ľudského rozumu prišiel na to, že i on môže slobodne rozmýšľať.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1012">
       </a>
       Za sklom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Videl som kvety, utešené kvety. Usmievali sa na mňa spoza skla, pred ním som zastal
         opätovne, vpíjajúc sa do tých dokonale ušľachtilých farieb.
   </p>
   <p>
    Vedľa mňa zastali aj iní a bol som rád, počujúc chváliť: Pekné kvety — nádherné kvety!
   </p>
   <p>
    Rozhodol som sa kúpiť z nich. Aj som spravil, ale aké veľké bolo moje sklamanie! Na
         otvorenom vzduchu vybledli tie farby, lupienky pŕchli, lístie prašivelo…
   </p>
   <p>
    Ani som sa neopovážil pochváliť svojim hosťom, od nich by tak rád bol čul: Pekné kvety —
         nádherné kvety!
   </p>
   <p>
    A včera spomínal priateľ znamenitého človeka, ktorého by všetci obdivovali, keby žil za
         sklom a tam pracoval.
   </p>
   <p>
    — Áno, áno, tak je to s mnohými z najväčších! — dosvedčiac pomyslel som na svoje kvety.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1033">
       </a>
       Idyla
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Sedeli pod starým košatým dubiskom — on a ona. Boli mladí, plní nežnosti a rozkošných
         snov. Hľadeli na seba a mlčali. Jesenný vetrík šumel žltkastým lístím. Šepotal, vyprával:
   </p>
   <p>
    — Blázni, vy nerozumní! od tisíc rokov spievam túto pieseň. Od tisíc rokov šepcem — čomu
         sa tešíte, kráse?
   </p>
   <p>
    I potriasol košatým dubiskom a vrhol skrkvaný suchý list k nohám zaľúbených. A nezbadali
         to on a ona. Hľadeli na seba, tešili sa a mlčali.
   </p>
   <p>
    — Blázni, vy nerozumní! od tisíc rokov spievam túto pieseň. Od tisíc rokov šepcem — čomu
         sa tešíte, láske??
   </p>
   <p>
    I potriasol košatým dubiskom a vrhol skrkvaný suchý list k nohám zaľúbených. A nezbadali
         to on a ona. Hľadeli na seba, tešili sa a mlčali.
   </p>
   <p>
    — Blázni, vy nerozumní! od tisíc rokov spievam túto pieseň. Od tisíc rokov šepcem —
         márnosť, márnosť a všetko je márnosť, nerozumiete???
   </p>
   <p>
    I potriasol, silno potriasol košatým dubiskom. A padalo suché lístie k nohám zaľúbených…
   </p>
   <p>
    — Chápeš?
   </p>
   <p>
    — Chápem! — odvetila, pritúliac sa k nemu nežnejšie, oddanejšie.
   </p>
   <p>
    — A on?
   </p>
   <p>
    Objal strojnú hlávku a vdýchol horúci bozk na jej malinové pery…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1065">
       </a>
       Hmly
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Sotva bolo vidieť na pár krokov… Miliardy drobunkých bielych atómov zahalili strmé
         končiare Tatier — vežu i najbližší dom. Od vody chlápalo chladom a čos’ nepríjemného tislo
         sa do očú, dráždilo v hrdle.
   </p>
   <p>
    Kráčal som ponad mlyn známym chodníkom. Poznal som každý kamienok. Vedel som určite, čo
         leží napravo i naľavo, ako i to — kam by ma chodník zaviedol. Nech zažmúria oči, nezmýlim
         sa o piaď. A jednak nevysvetliteľná neistota prejala ma do hlbín duše.
   </p>
   <p>
    — Uh, ako je len dnes protivne!
   </p>
   <p>
    Nešiel som ďalej. A vracajúc sa známym chodníkom, rozmýšľal som o podivných hlavách,
         ktoré, chtiac viesť iných údolím tohto života, kde by nebolo hmly, spravia ju umele.
   </p>
   <p>
    — A výsledok?
   </p>
   <p>
    Podkýnajú sa vedení i vedúci. A čo je najzvláštnejšie — nijak nechápu, prečo sa im tak
         nedarí!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1086">
       </a>
       Chlapec a stroj
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Usporiadanie ľudského spoločenstva… Pri pomyslení na tieto tri slová predíde mi pred oči
         stroj, ozrutný pracujúci stroj. Kolesá sa krútia, kľuky dvíhajú, valce otáčajú… A čo
         súčiastka, to človek!
   </p>
   <p>
    Cítim utkvieť na sebe milióny pohľadov, veľkou väčšinou nešťastných. Milióny výrazných
         hlasov zvíri mi nad hlavou. No sluch zachytí len podstatný tón, čo je: žaloba a úpenie.
   </p>
   <p>
    Načúvam a hľadím:
   </p>
   <p>
    … Kolesá sa krútia… kľuky dvíhajú… valce otáčajú, a čo viac — nezmyselne, hlúpo a
         naprázdno!
   </p>
   <p>
    Ako to pochopím, pochytí ma zlosť. Nedbal by sa vrhnúť na ten ozrutný stroj, rozobrať ho
         a znova poskladať, alebo doprosta roztĺcť, len aby nelomozil tak nezmyselne, hlúpo a
         naprázdno. Zdvihnem päsť… Tu však pocítim svoju nepatrnosť, ba mizernosť pred zdrvujúcou
         silou kolies, kľúk a valcov, ako i pred kolosálnosťou rozmerov a ruka mi ovisne bezvládne.
   </p>
   <p>
    — Márne sa pechoríš! — ozve sa mi v duši, ktorá túžiac po úľave — prehorkou výčitkou
         vzkýpa proti nebu, zemi i proti sebe samej. Ale súčasne príde mi na myseľ chlapček,
         slabučký — ale odvážny chlapček, ktorý, hodiac kameň do akéhosi veľkého stroja, zastavil ho
         práve vtedy, keď mali valce rozmliaždiť nepozorného robotníka.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1107">
       </a>
       V decembri
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Zvláštny pocit, prepodivný pocit zvlnil záhyby mojej duše. Vnútro zachvelo sa mi ozvenou
         nečakaného, záhadného ševelu, ako kedysi dávno — za jasného, bieleho leta.
   </p>
   <p>
    Vtedy som sedel na trávniku pod košatými lipami a snil ako ony. Zahľadel som sa uprene
         do rozprestretého poľa, stratiac sa v odtieňoch najrozličnejšej zelene. Jediného rušivého
         hláska som nezachytil. I vo vnútri srdca bolo ticho a blažene.
   </p>
   <p>
    — Hah!… Strhol som sa. Sševelili lipy. Zdalo sa mi: hovoria o búrke, hoc nebolo obláčika
         na nebi. Skoro potom zdvihli sa mračná a zahrmelo i nad mojou hlavou.
   </p>
   <p>
    A dnes?… Jasno je a ľavno napodiv. Hľadím na hole. Sneh sa púšťa! Hľadím na polia. Akoby
         len pluh vyčakávali! A onedlho sú tu Vianoce!
   </p>
   <p>
    Ponorím zrak do vlastnej duše — dnes, v decembri roku 1916, keď krv tečie potokmi, vo
         chvíľke zamiera tisíce nádejí… A tu tiež jasno a ľavno!
   </p>
   <p>
    Pochopil som, nemám mnoho, ale mám všetko, čo si dnes smrteľník môže žiadať.
   </p>
   <p>
    — Bože môj, ako ti ďakujem… Veď som iste hriešnejší ako nejeden z tých, ktorí už všetko
         stratili!… A zahľadel som sa na jasavú oblohu.
   </p>
   <p>
    — Hah!… Trhlo srdcom. — Sševelili lipy? Nie! tie stáli holé a ich lístie pritlačené v
         blate… Kto by sa však nezachvel pocitom nevysvetliteľnej neistoty, vidiac, ako neusína
         pole, na holiach topí sa sneh — a keď je i v duši tak jasno a ľavno — dnes, v decembri roku
         1916, pred Vianocami?!
   </p>
   <p>
    17. XII. 1916
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1135">
       </a>
       Pahreba
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mám rád žeravú, najplnšími farbami zžierajúceho ohňa hýriacu pahrebu, nekonečne rád.
         Preto sú mi i tie milé nudné zimné večery, keď si šťastnejší zájdu do divadla a zrak môj
         uľpie v otvorenej peci na dýchajúcich hlavniach, čo tak nádherne zmierajú. Ak schýlim tvár
         bližšie k otvoru, pociťujem i čosi z onej jemnej teploty, ako keď som sa priblížil prvý raz
         vo sne ku rumennému líčku svojej peknej lásky.
   </p>
   <p>
    Nenávidím pieseň krutého Nera nad horiacim Rímom. Ale by skoro nedbal byť tým rozpáleným
         uhlíkom, prechodiacim z rozkošne červenej do iskrivožltkastej farby… žíhať ako on, žiariť
         ako on a prežiť všetko, čo dá dobrého a krásneho náš život — vášnivo prežiť za chvíľu…
   </p>
   <p>
    Ale nevolané tiene vnikajú i sem, a hopkujúc po práskajúcich hlavniach — ochladzujú
         žeravé uhlíky, čím je žeravejšia pahreba — tým istejšia i moc drobunkých, mihotavých
         tieňov, pricláňajúcich červené a žltasté farby, až — prejdúc cez tisíc nepoňateľných
         variácií — splynú v šedivobielej, čo sa tak nápadne podobá povrchu zotletej kosti.
   </p>
   <p>
    V izbe je už tma. Iba pomedzi trosky vyžaruje nevyhasnutá iskra, svietiac mi do tváre i
         do duše, na znak, že je ešte nie všetko na konci… A ja, privierajúc dvercia, odvraciam oči
         ustato, ako v divadle po zakončení posledného dejstva nádhernej tragédie. A som tak rád, ak
         sa mi niekto ohlási.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1152">
       </a>
       Norma
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    O gazdovi N. vie celé Michalovo, že nepríde jakživ do neba. Povráva sa, že je hrozný
         dráč a že by od večera do rána sám neuhádol, či urobil čo dobrého v živote, hoc už má
         dokonalých niekoľko krížikov. Keď je o ňom reč, ľudia len hodia rukou, čo asi toľko
         znamená: No, veď už ten! Alebo: — Však od toho všetko zlé vystane!!
   </p>
   <p>
    — Ale gazda N. ani nechodí do kostola. Vôbec mu nejde o to, aby ho za lepšieho mali,
         akým je v skutočnosti. Furmančí a pije, to je všetko! A pijatika — najmä čo sa vojna počala
         — náramne dražie, furmanka tiež nemôže lacnieť. Gazda teda dvíha, čo týždeň — to dvíha, on
         — prvý v dedine.
   </p>
   <p>
    Zvedaví ste, pravda, na ostatných, ktorí chodia do chrámu a ktorým, ako nám krehkým
         smrteľníkom väčšinou, ide o to, aby ich aspoň trošilinku za lepších mali, ako sú v
         skutočnosti?
   </p>
   <p>
    Dvíhajú tiež, čo týždeň — to dvíhajú — a so spokojným svedomím: zaslúžia, čo druhí! I čo
         gazda N.!! Kto by sa pravdu túto, jasnejšiu nad slnko, odvážil v Michalove podvracať —
         najlepšie urobí, keď sa hneď pohne na svojich vlastných pešo.
   </p>
   <p>
    — Je teda vôľa gazdu N. rozhodujúcou normou pre michalovských furmanov?
   </p>
   <p>
    — Je i nie je!
   </p>
   <p>
    Keby si — dajme tomu — gazda N. v nejakej dobrej chvíli chcel vyprobovať vážnosť svojho
         slova a čo týždeň znížil by nájomné, — čo by sa stalo? Ostatní by hodili rukou, čo by
         znamenalo ako prv — Veď, no už ten! Alebo: — Však od toho všetko zlé vystane!! A, pravdaže,
         brali by dotiaľ najvyšší poplatok ako pekné a ustálené „furmankovô“ veselo ďalej.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1175">
       </a>
       Pieta
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ach, Bože, čo si ja počnem, čože si ja už len počnem teraz?! — rozbedáka sa jedného dňa
         pani S., prevracajúc po dome všetko čím hore, tým dolu. — Žofka, Žofka, nevidela si niekde
         náprstok, ten — vieš atď.
   </p>
   <p>
    Žofka, chyžná i pestúnka v domácnosti, nevidela ani zbly, ale práve preto musí usilovne
         hľadať, zhybujúc sa pod postele, šmátrajúc metlou popod skrine a vôbec všade, kam sa nedá
         inak priblížiť. Pritom, pravda, vypočúva i karhanie a lamentácie, ako: Náprstok…
         náprstoček, jediná pamiatka po mojej nebohej mamičke… Čo si ja už len počnem? Ako ja to
         prenesiem. — Ach…
   </p>
   <p>
    — A toto je nie? — ozve sa konečne Žofka, podávajúc, čo našla v ktorejsi zabudnutej
         zásuvke. Nato nasleduje dojímavá scéna. Milosťpani, vytrhnúc jej náprstok z ruky, pritisne
         ho k perám, potom i Žofku vybozkáva, lebo darmo — ona mala svoju nebohú mamičku rada, veľmi
         rada, a uctí si jej pamiatku nadovšetko.
   </p>
   <p>
    Žofka vyjde hlboko dojatá — ale ešte toho istého dňa počuje mimoriadne úradným a ostrým
         hlasom volať: — Žofia, Žofia! — Vrazí do izby — ak zas ten nešťastný náprstok alebo nejaká
         iná pamiatka po mamičke, a tu zahrnie ju milosťpani:
   </p>
   <p>
    — Žofia, počuj, neprivrávaj sa ty mne, deťom tvojou hlúpou sedliačtinou, ja to nechcem,
         im toho nebude treba — rozumieš?
   </p>
   <p>
    — Áno, prosím! — prisvedčí Žofka, sľúbiac svätosväte, že sa bude deťom privrávať len po
         pansky, keď to ony inak nepotrebujú. Ale ako ide z izby, jej hlavičkou mihne sa čosi, čo by
         však za svet nepovedala nikomu. Nebohá mamička milosťpanej totiž nevedela — inak, len po
         slovensky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1197">
       </a>
       „Domov“
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Prastaré stavisko závratne veľkých rozmerov: izba pri izbe… poschodie na poschodí… dvor
         vedľa dvora. Je v ňom miestnosť, kde sa učia deti, kde sa slúži Bohu. K tomu patria rôzne
         bočné stavy, záhrady — zamknuté i verejné… všetko, všetko až po cintorín.
   </p>
   <p>
    Hľadíš naň s údivom? Nezaslúži to!
   </p>
   <p>
    *
   </p>
   <p>
    Pýtaš sa, aká je to budova? Henten dobre založený elegantný pán s voňavou cigarou v
         ústach, púšťajúci s modrastým dymom i akési veľmi hlboké a zas príliš ostré samohlásky
         pomedzi zuby, celý nadšený ti vysvetlí, že je to „Domov“, krásny, bezchybný, drahý „Domov“,
         akého nieto viac na šírom svete.
   </p>
   <p>
    Protirečiť mu nemusíš — no spýtaj sa aj iných, napríklad tamtoho ufúľaného človeka,
         zakladajúceho trotoár. Prehovoriac — zamieňa najčistejšie hlásky, ako keď preberá zručný
         pastier na päťdierkovej píšťale. Nerozlieva sa ako predošlý, ale odpovie ti vďačne.
   </p>
   <p>
    Od neho sa dozvieš úžasné veci — o priestranných komnatách a nezdravých dusných
         kuticiach — o kulte hlbokých a ostrých samohlások, znásilňujúcom úbohé detské hlávky a
         natískajúcom sa (zo všemohúcej vôle správy „Domova“) i do svätyne služby božej. Poznáš,
         prečo sú verejné záhrady zapustnuté a na trovy „Domova“ šľachetné nádherné sady pozamykané.
         Konečne počuješ čos’ i o cintoríne, naň si zmyslia len najnešťastnejší z väčšiny, a to —
         ako na zem zasľúbenú!
   </p>
   <p>
    Ak sa opýtaš tohto podivne otvoreného človeka, či tiež patrí medzi posledných — pokrúti
         hlavou. A ak ešte dlhšie postojíš pri ňom, vyzná, že vie i o väčších a celkom tak starých
         budovách, ktoré sa museli primerane požiadavkám doby opraviť alebo i prestavať od základu.
   </p>
   <p>
    — Tam sa odstránili kulty pochybnej ceny, kaziace len pokoj „Domova“, a pootvárali
         zamknuté sady vyšších pôžitkov, aby nebolo vydedeného, kto by sa nemohol pokochať na
         krásach života… — zakončí robotník s prízvukom, čo ťa usvedčí, že sa to všetko musí stať i
         tu.
   </p>
   <p>
    A vtedy poznáš v ňom pracovníka, hotoviaceho trotoár k novému stavisku závratných
         rozmerov, pred ním ak zastaneš niekedy — zadivíš sa, a zaslúži si to!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1225">
       </a>
       Dedina v zime
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Domky a sypárne ani na ďalekej Sibíri — krovy obrúbené lesklými cencúľmi a privalené
         riasnatými bielymi perinami novonapadnutého snehu. Celú noc znášala ich Meluzína plačúc,
         bedákajúc… azda nad smutným údelom sŕdc, čo tlkocú v tých chalúpkach, tvrdým snom
         obkľúčené, akoby ani netĺkli, alebo tŕpnuc očakávajú záblesk zore nad Kriváňom?
   </p>
   <p>
    I cesta samý číry sneh, dosahujúci niekde až neveľké obloky stavísk, čo sa nevedia
         rozhľadieť, ako umdlené oči chorého. I chrám je taký, ako ho maľujú na biele Vianoce.
         Spodné okná zaviate kde celkom, kde dopoly a na vrchných, oblúkovitých, jagajú sa srieňové
         arabesky v lúčoch vychádzajúceho slnka.
   </p>
   <p>
    Mladá lipka nad potokom osypala sa ako najbohatšia jabloň bielym — mŕtvym kvetom. A
         potom, ten niekedy tak bujaro zurkotavší potôčik, zamĺknuc, spí… spí… spí!
   </p>
   <p>
    Iba na obrovskom topole, vyčnievajúcom skoro tak vysoko ako chrámová veža, striehne čos’
         veľký čierny havran.
   </p>
   <p>
    Komu slúži? Kto ho poslal? Ktovie! Ale márne čaká, nepoletí k pohlavárovi čiernych duší
         s radostnou zvesťou. Lebo sa už otvárajú dvere, prví chodci, boriac sa vysokým snehom,
         pretláčajú chodník od domu k domu a volajú i na mňa, kypiaci túžbou po živote: Dobré ráno!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1244">
       </a>
       Vila na cintore
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Milá je ráno, keď ju slnko ešte spiacu polieva lúčmi a ona, budená švitorom vtače, počne
         sa rozhliadať po svetlej oblohe — bujnom stromoví, po cestičkách a chodníkoch, vysypaných
         bielym pieskom, objímajúcich v zelených rámcoch prekvitajúce kvetné hriadky, na nich
         svietia kvapôčky napadnutej rosy.
   </p>
   <p>
    Vábna je i večer, keď sa rumeň západu jagá na jej vkusných viežkach, polievajúc všetkou
         vynaliezavosťou umenia zdobenú fasádu, a domáci v ľahkých šatách sedia na verande kochajúc
         sa v prostopaši čisto odetých dietok, preháňajúcich sa okolo ružovými prúdmi syčiaceho
         vodometu.
   </p>
   <p>
    No najzvodnejšia je za teplej letnej noci, keď s hrdosťou kráľovnej prijíma vznešených
         hostí, a opovrhujúc kmitom hviezd i bledým úsmevom mesiaca — trblieta sa vo svojom vlastnom
         svetle, vpadajúcom hlboko do alejí, tajomných húštin parku a chvejúcom sa na rozčerených
         vlnách neďalekého jazierka.
   </p>
   <p>
    Deti už spia v odľahlom krídle budovy, priestranné komnaty však zaváňajú výborným
         jedlom, drahým nápojom a dymom znamenitého dohánu. Množstvom lustrov ožiarená dvorana opája
         vôňou priesvitných šiat, dráždi ligotom šperkov a zvodom horúcich pohľadov. Vášnivá hudba
         stŕha pár za párom prúdom neviditeľných vĺn, ktoré unášajú, šumiac a víriac po hladkých
         parketách.
   </p>
   <p>
    Akí krásni sú tu všetci, akí veselí! Hľadím im do tváre zblízka, hoc som i nie zo
         vznešených hostí. — Ako povedome a isté moci svietia ich zraky, ani oči kedysi panovavších
         gréckych bohov!
   </p>
   <p>
    A keby vedeli taj! Keby len vedeli!!
   </p>
   <p>
    Pod tenkou vrstvou zeme, kde stojí nádherná Vila moci a lesku… kde pestrejú sa hriadky
         kvetov a temnejú húšte… široko-ďaleko, kam len obrovský park zasahuje — sú srdcia, tlejúce
         ľudské srdcia, im násilné ruky ujímali z výhod života po stáročia, aby mohla vzniknúť táto
         budova s unášajúcou hudbou a do noci žiariacimi veľkými oknami.
   </p>
   <p>
    A keby vedeli, že tie srdcia — hoc i dávno práchnivejúce, čakajú len na chvíľu, čo ich
         vyvolá, keď ich túžba ožije, a preraziac tenkú vrstvu zeme, vyvráti Vilu zo základov a park
         rozkoše obráti na úrodné polia šťastnejším pokoleniam.
   </p>
   <p>
    Ó, keby vedeli!!… Vtedy by azda stŕpla tá vášnivá hudba, zhasli hýrivé svetlá, hostia i
         domáci roztratili by sa v iné strany, lebo hoc je i skazená ľudská duša, jednak sa jej len
         ťažko zabávať vo Vile, postavenej na cintore… na cintore!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1272">
       </a>
       Fotel
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vytučený nabuclato a obtiahnutý nádherne modrastým plyšom, pýšil sa v salóne, zariadenom
         podobným nábytkom, čo svedčil o bohatstve i vkuse domácich. Po stenách drahocenné maľby,
         odrážajúce sa v benátskom zrkadle. Pozlátený skvostný luster, pod ním porcelánová váza,
         plná sviežich ruží, bielych ani sneh. Pestro vzorkované orientálne koberce. Na to všetko
         lial sa z ulice bied jas bielučkého dňa pomedzi brokátové záclony a oživoval sýte farby
         tohto rajského útulku. Sledoval som ich z onoho fotela, na akom sa mi dostalo sedieť prvý
         raz v živote. Bol to všetkou rafinovanosťou vynachádzavosti obdarený vzor moderného
         náradia. Keď som vhupol doň, zdvihol ma niekoľko ráz a poťažkajúc zobjal až po pazuchy, že
         som sa — hoc to i príjemne zachvelo nervami — bezmála naľakal toľkej nežnosti.
   </p>
   <p>
    Štebotnú, žičnú paniu, jej som sa prišiel pokloniť, odvolali — vyšla na chvíľu a ja
         hovel som si zaborený, dosahujúc vystretými nohami virtuózne ohnuté nôžky mahagónového
         stolíka.
   </p>
   <p>
    — Je to jednako len báječné byť pánom takéhoto príjemného kútika! — mihlo mi hlavou.
         Počal som závidieť šťastnému továrnikovi, ktorému žičlivý život dopomohol k tomuto
         všetkému. Bolo ticho, ani ruch ulice neprenikal, keď som sa však započúval, zachytil som
         lomozné otrasy fabrického hrmotu a tu ozvali sa napodiv zrozumiteľné hlasy zo všetkých
         kútov salónu. Drahocenné predmety počali ožívať, výpravajúc mi o svojej minulosti. Krásny
         obraz, predstavujúci Madonu s usmiatym deckom, prehovoril: … Nepredstavujem šťastnú matku,
         ale ženu, ju zachytil remeň a dolámali stroje… Ostali po mne štyri siroty a pánovi tento
         obraz! Podobné historky zverili mi i ostatné maľby… i zrkadlo, i luster, i záclony, perzské
         koberce atď. A keď som už taje všetkých s úprimným súcitom vypočúval, zastonal napokon i
         fotel, ten nabuclato vytučnený fotel, v ňom som si hovel až po pazuchy zaborený, hľadiac na
         konce topánok pod mahagónovým stolíkom:
   </p>
   <p>
    — Je ti mäkko sedieť na mojom lone, pravda? — ozvalo sa trasľavým hlasom. Ale mne nebolo
         tak mäkko v živote! Pracoval som úmorne od útlej mladosti, až sa mi ruky pohúžvali, nohy
         vykrivili, chrbát ohol, hlava zoškvrkla bôľom, a keď som vykašlal dve tretiny pľúc,
         premenil som sa v toto kreslo…
   </p>
   <p>
    Predesený chcel som vyskočiť na tieto slová. No akoby mi nohy zmeraveli, sedel som
         nehybne, hľadiac na osvietené konce svojich topánok pod mahagónovým stolíkom. Prišlo mi na
         myseľ, že i môj vlastný otec skonal podobne v kvete života — oh!
   </p>
   <p>
    — Odpusťte, pane, — vyslobodila ma domáca pani s roztomilým úsmevom z moci magického
         kúzla, a ponukujúc zákuskami a pohárikom chutného likéru, štebotala: — Ako sa vám páči u
         nás? Ako sa vám páči??
   </p>
   <p>
    — Dobre, milostivá! — odpovedal som, — je tu krásne, nádherne, len keby tie kúty menej
         hovorili…
   </p>
   <p>
    — Milujete ticho, pravda?
   </p>
   <p>
    — Áno, úplné ticho, milostivá! — prisvedčil som dôrazne. Ona však tomu neporozumela a s
         úsmevom duší, ktoré neuhádnu ľahko, čo im ešte chýba — podala mi ruku pri rozlúčke.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1300">
       </a>
       Záhadný hudec
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Hrá? Zrejmé, hrá!
   </p>
   <p>
    Stojí ktos’ zvonku pod stenou mojej pracovne, zahalený do podivne voľného plášťa a tisne
         čarovné husle pod bradu?
   </p>
   <p>
    Ťahavé plné zvuky lejú sa zvoľna, tichučko z dokonale ovládaného nástroja. A keď sa
         prederú cez stenu, zdajú sa mi už ani chlácholivý sen, ľahunký sníček.
   </p>
   <p>
    Len pred chvíľou nebolo ma doma, hoc som sedel na zvyčajnom mieste pod knižnou policou,
         bádajúc perom do otvoreného kalamára. Navštívil som práve ďaleké kraje svojej bujarej
         mladosti. Počul som spievať do nekonečna rozliate vlny nežne pracujúceho mora, zvuk jeho
         stlmil ruch obrovského mesta, až zjemnel i ten na báječné akordy kedysi zažitej kompozície,
         ju vyrážali čarovné husle opusteného samotára. ;
   </p>
   <p>
    Načúvam — poddajúc sa oným citným tónom ako čln kolembavým vlnám, a čosi zbolí, tu v
         duši zbolí, ba až zhryzie… Pery moje vyčitujú komusi horko pre ten bolestný zvuk, kým si
         neuvedomím, že slnečné lúče dopadajú oknom rovno na červené súkno môjho stolíka a zo steny
         hľadia na mňa oči dvoch veľkých národných umelcov, i starý bača so zapekačkou v ústach.
         Hľadia ako prv…
   </p>
   <p>
    A jednak hrá ktosi. Zrejmé — hrá! Spoza steny lejú sa tiahle plné zvuky zvoľna,
         tichučko, ako ukájajúca ozvena onoho tak dokonale ovládaného nástroja.
   </p>
   <p>
    Stojí ktosi zvonku pod stenou mojej pracovne, zahalený do podivne voľného plášťa a tisne
         čarovné husle pod bradu??
   </p>
   <p>
    Možno!… Veď mal som priateľa, ktorý mal zas mnoho z mojej duše. Za čiernych večerov
         naslúchal som, ako prenášal hrozné tušenie srdca chvejnými prstami na struny, plačúce pod
         slákom. Splnilo sa všetko. Miloval, súc milovaný, a umrel! Stál som v bielučkej komôrke,
         keď vstúpila kvitnúca slečna v čiernom závoji… a na stene viseli husle. Pochovali ich s
         ním? Neviem! Ak by ich však bral kvôli mne do ruky — na porovnanie mojich výhod voči jeho
         sklamaniu — ich zvuky niesli by sa iste ani sen, chlácholivý, ľahunký sníček!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1326">
       </a>
       Keď srdce nedbá skamenieť…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pod dojmom prečítaných novín, rozpisujúcich sa práve o najvyberanejších nemeckých i
         nenemeckých barbarstvách, čo môj veľký kolega, Rich Dehmel, nazval hudbou sfér — ovládaný
         odporom i mdlobou zdriemol som na chvíľu.
   </p>
   <p>
    Zdalo sa mi, že som umrel. Akási nepochopiteľná ozvena plaču a trúchlivej piesne
         doznievala mi v podvedomí, keď ma zarazil hlas, naň zatrepotala krídlami moja oslobodená
         duša.
   </p>
   <p>
    — Čím chceš byť? — počul som určite. — Čím chceš byť na zemi? Lebo ti ešte neprišla
         hodina ostať s nami večne, čím chceš byť? Panovníkom?
   </p>
   <p>
    — Nie, Pane! — odvážil som sa prevravieť. — Zrodiac sa v purpure a sniac pod
         baldachýnom, nevedel by, čo viem dnes, a nevidel, čo vidím… Zatúžil by azda i po stolici
         Tvojej a upadol v nemilosť.
   </p>
   <p>
    — Teda biskupom!
   </p>
   <p>
    — Ani tým nie, Pane!… Vo vysokom postavení nechápal by Tvoje slovo, ako ho chápem teraz.
         Alebo by nebol vládcom vlastných úst a zas by len upadol do nemilosti u Teba.
   </p>
   <p>
    — Azda štátnikom?
   </p>
   <p>
    — Tak by som sa musel zriecť svojho čistého svedomia a zaplatiť stav veľmi draho!
   </p>
   <p>
    — Rec teda sám, čím by si bol rád?
   </p>
   <p>
    — Spevcom, ked už tak. Zas len spevcom svojho milovaného a zaznaného rodu, — chcel som
         odpovedať na otázku čo najúprimnejšie, keď sa mi vynorili z povedomia myšlienky pani Lewaldovej
    <sup>
     [
     <a class="footnote" href="#ftn.d56e1354" name="d56e1354">
      9
     </a>
     ]
    </sup>
    a v sluchu zašumel mi perverzne slastný vzdych jednej z jej bezsenných nocí:
   </p>
   <p>
    „Tri tisícky mŕtvych Angličanov pred frontom!“ Nijaká symfónia neznela by mi teraz
         lahodnejšie! Ako to príjemne prúdi nervami, útešne, nádejne: „Tri tisícky mŕtvych
         Angličanov pred frontom!“ — až do snov to doznieva a šumí ako lichotivá melódia vôkol
         hlavy…
   </p>
   <p>
    — No? — vytrhol ma zo stŕpnutia onen premocný hlas: — Hovor, zem ťa čaká. Čím chceš
         byť??
   </p>
   <p>
    — Bralom, Pane, najpríkrejšim bralom, zarazeným do nebotyčného štítu mojich výšin.
         Bralom, k nemu nedoletel by ohlas „kultúrnych“ dolín a ktoré by neznesvätila nijaká ľudská
         stopa…!!
   </p>
   <p>
    A precitnúc — hľadel som na všetko chladne, zvysoka, akoby sa mi len skutočne splnila
         moja nevšedná žiadosť. Iba sa neviem viac zbaviť smutných mračien, čo tak rady sadajú na
         bralá.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1354" name="ftn.d56e1354">
        9
       </a>
       ]
      </sup>
      Velhagen und Klasings-Monatshefte.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1368">
       </a>
       Potulky mestom
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Prečo som rád blúdieval neznámymi ulicami cudzieho mesta? Pre tisícky výkladov, čo som
         neobzrel? Pre tisíce tvárí, ktoré si mňa nepovšimli? Azda! — ale najmä pre ten rytmický
         ruch, čo ma unášal kams’ do nedohľadna ako na vlnách veľrieky, v nej — ak len človek nechce
         sám — neutopí sa…
   </p>
   <p>
    Niekedy som, schválne hľadiac, nevidel a mal som veľkú radosť, keď som sa nevedel
         orientovať. Iba raz (bolo už veľmi neskoro) prišla mi na myseľ nedávno čítaná príhoda s
         apačmi. Ale najbližší človek okúňal sa ma tak nervózne, že som sa mu zasmial medzi oči, a
         opýtajúc sa, kade mám — kráčal som k svojmu hotelu.
   </p>
   <p>
    Čia ruka mi to naliala do srdca pocit bezpečnosti? Čia na Oxford Streete, čia na bulvári
         de la Madeline? A prečo sa musím obzerať nedôverčivo, keď kráčam ulicami, kde ma poznajú,
         ulicami vlastného mesta, hoc nemám bohatstva a svedomie mám celkom čisté?
   </p>
   <p>
    O tom by vedela čo-to tá tuhočervená ruža, ktorú poslali z ďalekej cudziny v prostunkom
         liste do rúk mojej Lásky. Azda by bola došla i z ulice vlastného mesta? Môžbyť, ale
         nenarušené sotva. Lebo sem ešte vždy nesiaha ruka, priznávajúca nárok užívať všetky krásy
         života i srdciam, ktoré hoci nevládzu panovať, ale žiť chcú… žiť chcú!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1385">
       </a>
       Nech som dnes sochárom!
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Som synom skál a žulových bralísk, pod nimi stála mi kolíska. Azda preto vinul, som sa
         inštinktívne od malička k nerastom všakého druhu! No miloval som najmä mramor, bielučký
         mramor, z neho zručná ruka umelca vyvedie myšlienku na svetlo. Myšlienku radostnú či
         žiaľnu, vtelenú v obnažené údy a svietiacu z tváre a z očú, prezrádzajúcich ľudského ducha.
         S akou pietou hľadieval som na snímky klasických sôch, vytlačené na posledných stranách
         latinskej čítanky! Divil som sa tomu — náramne divil, ako je to všetko len možné!? No
         najviac zaujal ma výtvor troch rodských majstrov, znázorňujúci tragický zápas Apolónovho
         kňaza a jeho synov s obrovskými hadmi, ovinutými uzlovito vôkol zúfalo napružených,
         umdlievajúcich údov. Tá nezaslúžená nekonečná bolesť, ktorú ešte nik lepšie neznázornil,
         podmanila mi srdce i myseľ. A ja — hoc i len zďaleka — precítil som kúzlo, akým zasahuje
         duše oživený kameň.
   </p>
   <p>
    A láska k životu, vytesanému zo skaly, sprevádzala ma na každom kroku, či som šiel
         cintorínom popri deve, trúchliacej pod zlomeným stĺpom — nad skmasnutou ľaliou zvädnutej
         nádeje, či som požíval fragmenty klasických reliéfov, odtrhnutých od vlastnej pôdy, a či
         som stál so zbožným pocitom v hrudi medzi obdivovateľmi dokonalého aktu miloskej Venuše.
         Predišlo mi vždy, aj keď som nechcel triediť alebo podceňovať niektoré z umení, že báseň
         vie zaujať, obraz upútať, hudba obájiť na istý čas, ale ak raz kameň prehovorí — jeho slová
         vryjú sa dlátom do duše a nevytrie ich odtiaľ ani smrť.
   </p>
   <p>
    A to je, prečo mi skŕsa podivná túžba v srdci a pred zrakom vynára sa plán, podmienený
         vetou: Nech som dnes sochárom! Tak vďačne by zamenil pero aspoň načas za aké také dláto v
         nádeji, že vrave oživeného balvana kamenné ľudské srdcia porozumejú skôr než rytmu a
         zvučnému rýmu, než aj najvýstražnejším farbám, hodeným na plátno, alebo hoci najmohutnejším
         akordom ducha zošľachťujúcej hudby…
   </p>
   <p>
    Nech som dnes sochárom… Nuž? Vezmem si ozorný balvan a pracujem od svitu do mrku so
         svätým zápalom v očiach bez akéhokoľvek pokrytectva… Pracujem v hrubých a drsných črtách,
         ako je i najväčšia pravda len v drsnej podobe, bijúcej do očú, pochopiteľná širokým davom…
         Vysekávam hlavu otca i hlavy synov s ohňom šialenstva v očiach a na perách so skameneným
         chichotom… Vylúpam údy, uzlovito ovinuté obrovským hadom, vzpierajúcim sa z tej istej
         hmoty, z nej vyrastajú i najtragickejšie postavy, nevidiace nič a netušiace ani, že ich
         onen hrozivý netvor usmrtí.
   </p>
   <p>
    Vykrešem — nech som dnes sochárom — a postavím moderného Laokoona na rínok veľkého
         mesta, spravujúceho sa tvrdým zákonom svätej sebeckosti. Postavím — vyryjúc na čiernom
         podstavci plamennými literami: Ľudia, ľudkovia, ak máme byť vrastení do hmoty, z nej čiaha
         po nás odporné hadisko, akoby bolo našou súčiastkou — vtedy je márne všetko! — Všetko —
         všetko je márne!!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1404">
       </a>
       Oltárny obraz
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Neviem, ako komu — mne však postáť pred oltárnym obrazom je čos’ celkom iné ako
         obdivovať maľbu na výstavke alebo v umeleckom ateliéri. Nemôžem sa vyslobodiť spod
         mimovoľného kúzla, vyplývajúceho z povedomia, že sa pri pohľade na myšlienku, vystupujúcu z
         tých farieb, utíšilo mnohé srdce — a mnohé, čo si prv už nevedelo rady, posilnené počalo
         dúfať.
   </p>
   <p>
    Tak to bolo i v katedrále, kde kynie z oltára Syn človeka pozyvom: Poď za mnou! Stanúc
         pod obrovským gotickým klenutím prvý raz, nevedel som oči odtrhnúť od toho skvostne
         vpraveného plátna, oživeného denným svetlom, čo vznikalo farbistými sklami vysokých a
         úzkych okien. Cítil som silu božského pozyvu, ovládajúceho — ako sa mi zdalo — všetky lode,
         chóry, výklenky onoho architektonického zázraku.
   </p>
   <p>
    Nech sa započúvam, zachytím i jasný hlas, zrozumiteľný, volajúci i mňa, ako všetkých
         vchádzajúcich, od najvyšších hodnostárov — po posledného žobráka, prosiaceho pri dverách
         veľkolepého dómu o almužnu.
   </p>
   <p>
    A keď som stál pod tým obrovským klenutím po druhý raz? Zišla sa cirkevná i svetská
         noblesa, kňažstvo, vojsko i vysokí úradníci… Po chóroch šuchotal hodváb. Jas lustrov
         dopadal na úbeľ líc a množstvo zvedavých i zbožne sklopených očí.
   </p>
   <p>
    — Nádherné! — pomyslel som, prispôsobiac svoj niekdajší zážitok do prítomného
         prostredia. Umenie v službe najvyššej myšlienky, ako by to nebolo nádherné?… Očami hľadal
         som obraz. Nedovidel som naň pre množstvo horiacich sviec a s ťažkou vôňou vystupujúci dym
         tymiánu.
   </p>
   <p>
    Na ohlas spred oltára klonili sa hlavy.
   </p>
   <p>
    — Nádherné! — pomyslel som znovu. — Ako mi však zrak navykol, prerazil i mystický kruh
         svetla a dymu, a ja som s úžasom zbadal na plátne miesto volajúceho Syna človeka — velkú
         Päsť — stisnutú, tvrdú Päsť, záruku pozemského bohatstva, moci a slávy…
   </p>
   <p>
    Bol to mam mojich vlastných zmyslov? Iste! Ale tie čelá klonili sa aj tak pred tým, čo
         som videl ja. Tej Pästi na poctu niesol sa i úchvatný spev chóru, moja duša ním trpela. A
         trpí i teraz, kedy si naň len spomenie.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1430">
       </a>
       Pozyv hory
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — Poď!… — vpadá v sparno dňa, keď slnko pečie a prach sa kudlí spod nôh — biely, jasavý,
         neodberajúci odevu, ani tváre, ani očú, tisnúci sa do pľúc i do duše hriechom, jemu nemožno
         vyhnúť. Hlas ten je mi známy ako vrava otca, ju čujem niekedy určite v prízvuku svojich
         slov… Známy od času, čo som utkvel zvedavým zrakom na temnom mori svrčín a jedlí i na
         svetlejšej zeleni červených smrekov. Počul som ho v cudzom kraji, keď som nazeral do hĺbky
         života. Prešvihol sa i ponad šíravu večne zvírených vln do komôrky, ďalekého mesta
         privravieť sa mi svojím tajomne vábnym: poď! poď! A moje srdce zrýchlilo svoj tep vždy ako
         na pozyv vrúcne milovanej duše.
   </p>
   <p>
    — Poď!… — volá i dnes mäkko, oddane a vnútro moje odráža ten ohlas, nútiac ma
         poslúchnuť… Veď koľkokrát uchýlil som sa do tej roztvorenej, príjemne chladivej náruče,
         načrieť z čistého, prachom nehyzdeného vzduchu, navoňať sa dychu smolnej kôry, posedieť si
         pri krištáľových vodách bublavého pramienka neraz až do súmraku v rozhovore — koľkokrát?! A
         vtedy počul som vždy z perí onej neviditeľnej duše: život je pekný, veľmi pekný!
   </p>
   <p>
    Dnes — zda sa mi — chápem z tých šepotavých slov viac. Omnoho viac…! Je v nich túžba,
         akú som predtým nepobadal. Alebo som jej azda nerozumel? Naráža na akúsi dávnu zradu otcov
         — zradu pred tisíckami rokov, keď jaskyne ostávali prázdne, ukrývajúc — ako pamiatku
         zapadnutého života — vedľa práchnivejúcich kostí zopár kamenných nástrojov. Spomína na
         cestu, po nej musím s inými, i keď slnko pečie a prach sa spod nôh kudlí, sadajúc na kvety,
         trávu, na lístie stromov i na hruď, plnú vzbury a odporu. Spytuje sa ma, čo sme vyhrali? Čo
         som vyhral ja?? Ponúka mi lôžko, vystlané bujným hodvábnym machom. Ponúka svoje ovocie,
         vtáctvo, i ryby, i divinu… Sľubuje žehnať mne i môjmu potomstvu, ak sa vrátim a zabudnem na
         všetko, čo som videl i počul doteraz…
   </p>
   <p>
    A ja? Prisviedčam na zvodné slová ako otrok, nevediaci sa odtrhnúť od svojho
         nemilosrdného pána. Prisviedčam a mlčím, nechtiac zradiť tú naivnú, dobrú dušu, že je nie
         viac paňou svojich kypiacich vôd, ani ovocia, ani zveriny… Mlčím, rozmýšľajúc o tom, ako by
         ma panský hájnik vyhnal i z jaskyne, kam by som sa uchýlil — a tá, ju mám tak nekonečne
         rád, vidiac to, musela by okúsiť horkosť ako ja, ako i ty, druh môj — za sparného dňa
         brodiac sa osudnou cestou, keď slnko pečie a prach sa kudlí spod nôh — biely, jasavý,
         neoberajúci odev, ani tvár, ani oči, tisnúci sa do pľúc i do duše hriechom, jemu nemožno
         vyhnúť…
   </p>
   <p>
    Prisviedčam a mlčím, kým tajomná duša hory len volá a volá…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1449">
       </a>
       Dvere
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Kto by veril, že práve dvere vyskúšajú sily nášho najcennejšieho „ja“? Dvere, ten
         neživotný predmet s kľučkou, jej sa cez deň lapáme i sto ráz, a s čapmi, čo často odporne
         vŕzgajú, zobúdzajú našu nervozitu.
   </p>
   <p>
    Nemyslím na taje kľúčovej dierky a na sluch, kloniac sa k nej okradom s hriešnou
         zvedavosťou. Ide mi o niekoľko — povedzme — o štyri kroky, z nich spravíme dva pred a dva
         za dverami, nájduc sa tak na prahu alebo von z domu na priedomí.
   </p>
   <p>
    Túto vzdialenosť delia dvere na pravé poly a preto šťukot kľučky alebo prípadný vrzgot
         čapov možno nazvať i výstražným hlasom, jemu inštinktívne podliehame.
   </p>
   <p>
    Viďme!
   </p>
   <p>
    Ak sme neurobili ani krok z izby a dvere sú zavreté, bývame obyčajne citliví na krivdy,
         hriechy, popáchané na dušiach nevinných. Zastrájame sa, i päste zatíname. Keby sa energia
         vyvinutá spravodlivým vznetom duše dala odmerať, mohli by sme to poznačiť číslom 100 a tlak
         ostatného, čo je ešte vzácne nášmu „ja“, číslami 10 — 1, alebo i 0.
   </p>
   <p>
    Pri prvom kroku nebadať na nás vážnejšej premeny. Ako sa však lapíme kľučky, preváži sa
         v nás čos’, znakom čoho je stisnutá päsť hlboko vo — vrecku. Pri treťom kroku, najviac
         nevedomky, vyťahujeme skrotnutú pravicu, aby nás nik neupodozrieval. A na štvrtom? — Keby
         sa spravodlivým vznetom duše vyvinutá energia dala odmerať, mohli by sme ju poznačiť
         číslami 10 — 1 alebo i 0, a tlak ostatného, čo je ešte vzácne nášmu „ja“, číslom 100.
   </p>
   <p>
    Vyriecť súd nad tým? Božechráň! Veď tá štvorkroková vzdialenosť môže byť i púťou z
         izbičky dobrého filistra na trúchle polia martýra pravdy božej, na čo je istotne potrebná
         nevšedná charizma… Je však v tom vždy podarené komikum, keď tá púť znamená len prosté štyri
         kroky a my, zanechajúc svoje lepšie „ja“ za dverami, stojíme na prahu v povedomí, že sa v
         nás vôbec nič nezmenilo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1473">
       </a>
       Najväčšie tragikum a najťažší hriech
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Stúpal som na vrch, vyčnievajúci vysoko nad končinami zeme. Zachcelo sa mi ujsť pred
         Žalobami, alebo aspoň pochopiť príčinu nesmierneho nešťastia, plniaceho priestory desnými
         výkrikmi, prerušenými bezcitným jasotom.
   </p>
   <p>
    Šiel som po vychodených serpentínach a Žaloby za mnou. Odbočil som neznámym svahom…
         Sihlina šumela — no nedostával som odpovede na otázku.
   </p>
   <p>
    Našiel som sa na čistinke, plnej pavučín. Pod nimi krpatelo pestré kvietie a v
         jemnučkých sieťach trepotali sa zúfalo drobunké, hynúce mušky. Prekvapilo ma, že je tých
         pavučín sila a lapených mušiek bezpočet. Ale nerozmýšľajúc nad tým, bral som sa za svojím
         cieľom.
   </p>
   <p>
    Húštiny redli. Nasledovala zóna zakrpatených svrčín, kosodrevia a potom už len
         rozváľané, sivým, zoschnutým machom patinované balvany…
   </p>
   <p>
    Vysilený námahou sadol som na najvyšší. Mal som pocit, akoby sa povrch našej planéty
         rozvinul podo mnou do nekonečna, podobajúc sa onej lúke, zatiahnutej pavučinami, pod nimi
         krpatie kvietie a v ich jemnučkých sieťkach trepoce sa tisíce dokonávajúcich, nešťastných
         životov.
   </p>
   <p>
    Z pavučín niektorá sa zdvihla, a prešumiac mi ako hustý oblak ponad hlavu, tratila sa v
         hraniciach nedohľadna…
   </p>
   <p>
    — Zachytiť sa do jedného z nich a letieť so Žalobami i trudnou otázkou pred chápajúceho
         všetky veci!!… Vtom som však počul v duši zrozumiteľný ohlas: Najväčšie tragikum človeka je
         hlúposť, za ktorú nemôže, a najťažší hriech páchajú tí, ktorí vedia o tom a biedu túto
         vypočítave využijú.
   </p>
   <p>
    A keď som sa vracal z vrchu, dôjduc na lúku, zatiahnutú sieťami pavučín, trhal som ich —
         oslobodzujúc kvietie i uviaznuté životy. A povzbudzujem Žaloby robiť to isté!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1499">
       </a>
       Satanov úspech
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Šiel Satan spred tváre božej, zaumieniac si dielo Stvoriteľovo obrátiť naruby. Zo svetla
         chcel mať tmu a z tmy svetlo, z mora pevninu a z pevniny more, zo skál rastlinstvo, z
         rastlinstva živočíchy, z týchto zas nerasty. Tráva mala byť pestrá, kvietie zelené, voda
         horiaca a plameň smäd uhášajúci…
   </p>
   <p>
    Istý úspechu, poskakoval si veselo. Boh sa mu totiž zaviazal sľubom, čo sa mu podarí
         obrátiť, to mu prepustí do moci úplne.
   </p>
   <p>
    — Hej, svetlo nebeské, — zvolal Satan na slnko práve vychádzajúce, — či sa ty musíš
         takto večne pražiť? Dám ti čierne rúcho, to ti lepšie svedčí a bude ti v ňom príhodnejšie.
         Chceš?
   </p>
   <p>
    — Čoby! Keby som siahol po tvojom rúchu, prestal by som byť tým, čím ma stvoril Boh… —
         odbilo ho slnko.
   </p>
   <p>
    Satan musel ďalej, lebo mal veľkú moc, len nad vôľou nemal moci.
   </p>
   <p>
    — Hej, nôcka, — zavolá na tmu, keď ju postretol, — musíš sa ty takto večne vláčiť v tom
         ošúchanom čiernom plášti? Dám ti krásne šaty, slniečkové. Tie ti lepšie pristanú. Chceš?
   </p>
   <p>
    — Čoby! Keby som sa obliekla do tvojich šiat, prestala by som byť, akou ma Pán Boh
         stvoril… — odbila ho i táto.
   </p>
   <p>
    — Hej, more, — zvolal Satan, stanúc na brehu šírych, rozvlnených vôd, — musíš sa ty
         takto večne nepokojiť? Povrch tvoj premením v úrodné polia. Zastriem ťa lesmi, prizdobím
         kvietím a v údoliach tvojich vykúzlim mestá a dediny. Chceš?
   </p>
   <p>
    Neobišiel lepšie ani tu… S pevninou tiež nemal šťastie. Skaly, rastlinstvo, živočíchy
         neposlúchli jeho sladké slová. Tráva sa nechcela zrieknuť zelene, kvietie pestroty, voda
         vlažnosti, oheň pálčivosti. Vôbec, na čom len utkvel pohľad pokušiteľa, všetko chcelo ostať
         len tým, čím ho Pán Boh stvoril.
   </p>
   <p>
    Konečne nadaril sa mu do cesty človek. — Hop! — pomyslel si Satan, — nie je ešte všetko
         stratené! Zachránime zo sekery porisko… — A pozbieral všetku úlisnosť. Pridružil sa mu a
         počal rozprávať o svojej moci, bohatstve a sláve — tak krásne, tak úchvatne, až sa
         rozsvietili oči pútnika a ústa prevraveli: — Nedal bys’ mi z toho niečo?
   </p>
   <p>
    — A ty čo mi dáš? — pozrel naňho Satan ako skúsený kupec na známu vzácnu starožitnosť, o
         nej vie, že mu už neujde z ruky.
   </p>
   <p>
    — Eh, čože ja mám na čaru za také imanie?!
   </p>
   <p>
    — A dušu?
   </p>
   <p>
    — Tá patrí Bohu!
   </p>
   <p>
    — A telo?!
   </p>
   <p>
    — To zas patrí zemi! A potom, čo by povedali ľudia, keby sa dozvedeli o tom?
   </p>
   <p>
    — Vieš čo, — nahol sa Satan k človeku a pošepol mu do ucha, — daj mi aspoň čiastočku
         svojho tela! Daj mi svoj jazyk na čaru, zamením ti ho iným, ohybnejším! Nik to nezbadá a ty
         dosiahneš, čo žiadaš…
   </p>
   <p>
    Pristal a Satan naradostený viedol ho pred Boha.
   </p>
   <p>
    — Kto si? — spýtal sa Stvoriteľ človeka, keď posmeľovaný svojím vodcom zastal pred
         prenádherným trónom. A tu jazyk chcel prevravieť po svojom, duša sa priečila, preto sklopil
         človek oči a mlčal.
   </p>
   <p>
    I zamračil sa Stvoriteľ a prevravel k nemu prísnym hlasom: — Celé stvorenstvo odpovie mi
         verne na otázku, jedine ty nevieš odpovedať? — A obrátiac sa k Satanoví, doložil: — Svetlo
         ostalo svetlom a tma tmou, more morom a rastlina rastlinou, živočích živočíchom… tráva
         nezriekla sa zelene, kvietie pestroty, voda vlažnosti, a plameň pále svojej — preto, že som
         ich ja učinil, iba tento tvor čo podľahol zvodným rečiam tvojim. V ňom jedinom zvíťazil si,
         Satan, a čo som sľúbil — sľúbil som: ber si ho! Tvoj je s dušou i telom!!
   </p>
   <p>
    Vtedy predstavil Satan Stvoriteľovi prvého renegáta.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1552">
       </a>
       Krajom najsmutnejším
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Niekoľko oáz, ktoré zrak tvoj nedohliadne, hoci si úplne pod ich kúzelnou mocou, čnejú
         kdesi za obzorom s vejárovitými palmami, kde čerstvý prameň príjemne ochládza horúcu krv a
         bozk chutí ako zrelé figy alebo zrnko najsladšieho hrozna.
   </p>
   <p>
    Si z tých, ktorých nikdy ten bozk neoblažil? Ako tvoj otec, kráčaš i ty morom žltého
         piesku, kde sa voda prepadá a kostry značia cestu karaván. Nebo je možno tvoje, ale na zemi
         nekvitne ti kvietka. Chodíš od východu na západ a zo západu na východ, znášajúc neúnavne
         hodváb, kment, zlato, drahokamy, a to všetko skladáš k nohám tých niekoľkých vyvolených,
         ktorým je dané žiť na oázach.
   </p>
   <p>
    Niekedy, keď sa ti duša vzpiera a kolená podlamujú, uzrieš rozkvitnuté háje, stromy,
         obťažené najkrajším ovocím, sklonené nad zurčiacim potokom, a od oáz počuješ hlas: zaslúžil
         si — vezmi!! Zelektrizovaný vidinou i sľubom napneš posledné sily, ani vyhladované zviera,
         ktorému ukážu chlp sena, aby vytiahlo káru z kaluže.
   </p>
   <p>
    Márne! Všetko márne!! V tých vonných hájoch nespočinú tvoje údy. Z potoka nenačrieš,
         ovocia neokúsiš! Skoro poznávaš s trpkosťou, žes’ iba bábkou akéhosi hrozného kúzla. Tu
         nemožno veriť farbám, ani spevu, ani slovu, lebo skutočnosť je len v reve hyen, v sipote
         hadov, v jaku šakalov. Ostatné je biedna hra a prelud azda i tvojej vlastnej, ubitej duše.
   </p>
   <p>
    Ako si poľutovaniahodný, človeče, akže ti je nadelené putovať tým najsmutnejším krajom
         od kolísky až po hrob a neuzrieť chvíle, kedy kúzlo oáz potrhá vlákna pavučín, vyvolajúc z
         odkliatej púšte vejárovité palmy, pod nimi by čerstvý prameň príjemne ochladil horúcu krv a
         bozk chutil ako zrelé figy alebo zrnko najsladšieho hrozna! Ty umierajúc môžeš zavolať k
         oázam: Nemal som vlasti na zemi, nemal som nijakej vlasti!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1571">
       </a>
       Považím
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Chumáče uhlím páchnúceho hustého dymu, ktoré vybuchujú z ťažko fučiacej ozrutnej
         lokomotívy, padajú na perón za súmraku, ním prebleskuje obličaj slnka spitý sladkosťou dňa
         a klesá ako veľký kruh hasnúceho kovu za lahodné linaje posledných karpatských výbežkov.
   </p>
   <p>
    Sadáme!
   </p>
   <p>
    Kolesá započnú svoju rytmickú nôtu hladko a vážne. Skoro však prejdú do rezkých a
         najrezkejších daktylov, víriacich istotou víťazného pochodu odhodlaných, čo od vytýčeného
         cieľa neupustia.
   </p>
   <p>
    Zaborím sa do hĺbky rastúceho mäkkého šera, oživeného stálym pohybom čiar, tvarov a tých
         najrôznejších predmetov novým chlebom obťaženého kraja, jeho teplý dych zaváňa oknom. Za
         nami otvorené žírne polia tratia sa kdesi v neurčitých črtách nekonečna, kým sprava i zľava
         vždy smelšie a smelšie zvlnené výšiny berú nás vo svoje vystreté ramená.
   </p>
   <p>
    Kolesá tíchnuc stanú a hnú sa znova… Čo po nich?! Cestujúci, na tvárach s výrazom
         cudzích duší, vchodia i vychodia… Čo po nich?! Vo svaloch mohutnejúca náruč sa úži — úži a
         zdvíha nás, nesie — k akejsi tajomnej hrudi nezmerných rozsahov. Pomedzi štíhle topole,
         čnejúce strmo ako rad obeliskov, zvibrujú zlatom kovové vlny širokej rieky a nad mestom,
         posiatym svetlami, mihnú sa zárezy múrov, bášt a obrysy hranatej zámockej turne.
   </p>
   <p>
    Rozvravím sa s nimi a s bielymi vežami, poliatymi bledunkým jasom mesiaca a kynúcimi
         vľúdne zo slivkových sadov… I s vlnami rieky, ktorá volá na mňa ako na rodného syna — sa
         rozvravím. Kolesá tíchnu, stanú a hnú sa znova. Gigantická náruč zdvíha nás, nesie — až
         zacítim tlkot akéhosi veľkého srdca…
   </p>
   <p>
    Hovoríme si o tom, čo bolo, čo je — i o tom, čo bude, ako ktorí sa poznajú, milujú a
         nezrieknu druh druha jakživ. Oči sa nevedia nasýtiť úsmevov a duša bájnych zvukov tlmenej
         symfónie, jej príjemné vlnenie rozráža len jediný odporne drsný motív.
   </p>
   <p>
    Rozmýšľam, kde sa vzal? Neuhádnem! Cítim, že hľadím do obličaja krásneho, ale sa bojím
         lepšie prizrieť mramorovému čelu, ak na ňom zazriem ostrý zrak pohany. Je tam? Ó, iste! Ale
         — kde sa vzal? Kde sa vzal?? opätujem si v polosne. Márne! I ružový úsvit sa prelieva
         ostrými hrebeňmi odrastených vrchov. Rieka, čo ma odchovala, vrhne mi kde-tu z lúčov nového
         dňa do ospanlivých očí… Ale márne hádam!
   </p>
   <p>
    Zázračná náruč zdvíha nás vyššie a vyššie pomedzi bralá, popod sutiny hradov… Zaborím
         pohľad do diali, oživenej stálym pohybom čiar, tvarov a najrôznejších predmetov, chatrným
         obilím zvlneného kraja, jeho čerstvý dych zaváňa oknom… Márne, neuhádnem! I hlavu už
         zhliadam, hlavu oných dlžizných ramien, tajomnej hrude a v nej tlčúceho veľkého srdca…
         Hlavu do nebies vztýčenú, mohutnú, kráľovskú. Márne! Kolesá stíchnúc stanú…
   </p>
   <p>
    Zosadáme!
   </p>
   <p>
    — Kde sa vzal ten rušivý motív, kde sa vzal? — spytujem sa i v tichej svetličke, privrúc
         oči a preberajúc sa v blednúcich dojmoch.
   </p>
   <p>
    Konečne to mám!!… Nad mojou riekou vyčnieva kdesi v rade romantických sutín obrovská
         budova, obohnaná vysokými múrmi, hoc i nie je hradom. Jej pevne mrežované, osvietené okná
         vnárajú svoj pohľad do snivej považskej noci i do srdca cestujúceho — smutným pozdravom zo
         žalára!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1605">
       </a>
       Hudba vládcu miliónov
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e1612" name="d56e1612">
      10
     </a>
     ]
    </sup>
   </p>
   <p>
   </p>
   <p>
    V okne paláca zjaví sa drobné knieža. Vedľa vychovávateľ s objemným fialovým pásom.
         Zvysoka hľadia na kruh vojenských hudobníkov, na riaditeľa, na pestrú tlupu zvedavcov, čo
         stoja pred pevnou železnou ohradou ošúchaní, ošarpaní.
   </p>
   <p>
    Bôľno, prosebne žalostí poludňajšia hudba vládcu miliónov.
   </p>
   <p>
    Následník sa smeje. I kňaz sa smeje. Len za ohradou sa nesmejú.
   </p>
   <p>
    Nemo, so skloneným čelom stojí tam tlupa zvedavcov ošúchaných, ošarpaných. V tých
         bôľnych, prosebných zvukoch čujú oni ozvenu svojich vzdychov. Kým tamtí, chápuc-nechápuc,
         smejú sa rozmarne na žalobnej piesni.
   </p>
   <p>
    Bár by sa nesmiali!
   </p>
   <p>
    Strmšie, ráznejšie ozve sa poludňajšia hudba vládcu miliónov. Následník ľahostajne
         slúcha. Kňaz tiež ľahostajne. Len spoza ohrady dvíhajú sa zraky. V tých ráznych zvukoch
         čujú tam ozvenu svojich stáročných žiadostí. Kým z obloka pozerajú chladno, chladulinko.
   </p>
   <p>
    Bár by nehľadeli! — Bo —
   </p>
   <p>
    zarevú trúby, zvrieskne klarinet, zahrmí bubon… Divo, predivo hučí poludňajšia hudba
         vládcu miliónov.
   </p>
   <p>
    Zvedavá tlupa sa hne a vznáša hlavu hrdo, odhodlane. Hroziaca, tvrdá päsť dvíha sa
         dohora. A následník to vidí… I kňaz to vidí.
   </p>
   <p>
    — Plebs! — vybuchne z následníka.
   </p>
   <p>
    — Plebs! plebs! plebs! — dotvrdí vychovávateľ. Ale vtom —
   </p>
   <p>
    poludňajšia hudba vládcu miliónov dohráva — finále.
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e1612" name="ftn.d56e1612">
        10
       </a>
       ]
      </sup>
      Dojem spred paláca habsburského domu.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1645">
       </a>
       Plameň
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vzbĺkol v očiach — naširoko roztvorených očiach zástupu, zhromaždeného vôkol nás v deň
         veľkého vzrušenia. Markantné roľnícke črty tvárí starých, mladých, i detsky útlych,
         vyzerali spod klobúkov, širákov i pestrých šatiek, zliali sa mi v jediný obličaj, podobný
         zamračenej oblohe, dusiacej tlakom a preťatej kríž-krážom prvého blesku.
   </p>
   <p>
    Tento obličaj som predtým nevidel. Ani som sa mu nevedel hneď priznať. Až mi divne bolo
         vidieť v úzadí široko oblúkovité okná úhľadného chrámu, ovenčeného opŕchnutými korunami
         rozkonárených jabloní.
   </p>
   <p>
    — Je to skutočne náš chrám?
   </p>
   <p>
    Rečníci čo prišli z mesta prehovorili a prehovoril som i sám. Záujem zástupu vyjasnil sa
         na chvíľu a ja poznal som svoj ubolený národ v ustatom, dobráckom pohľade zrobených starcov
         a starien, v šelmovsky zvedavých očiach dievčat a neviest, v povedomom postoji ženáčov i
         slobodných, kypiacich silou a opantaných vyhranenými vojenskými gestami.
   </p>
   <p>
    Zdalo sa mi, že ma chápu a tešia sa mojou radosťou slnku, polievajúcemu jasnočervené
         krovy našej viesky, i odkliate farby, vejúce nám ako dúha v znamení novej doby nad hlavami.
   </p>
   <p>
    Omyl!
   </p>
   <p>
    Prestal som hovoriť a ten utajený plameň vyšľahol znova sťa blesk z nazbieraných
         mračien. S úžasom načúval som, ako hrmí živelným hnevom v tej od storočí ubitej a razom
         oslobodenej duši, hotovej hlásať rabstvo nového druhu: slobodu bez hraníc! Plameň vzrastal
         a opaľoval i tých, ktorým sršal zo zrakov. Stál som ako v rozpakoch, uvedomujúc si, že je
         akejsi žltočervenej, nemilosrdnej farby a že sa lapá, šíri, hľadá svoju obeť, ktorou môžu
         byť veľkí hriešnici, však môžem byť i ja so všetkou vrúcnosťou srdca, čo žičí tým
         rozpáleným očiam.
   </p>
   <p>
    Osožilo tých pár tvrdých slov, ešte z nich vycítiť i lásku. Plameň hasol, hoci
         nevyhasol…
   </p>
   <p>
    A nech sa rozhorí?… Zhltne, čo zasiahne. Spáli všetkých a všetko — i vánkom vejúce farby
         krajšej budúcnosti. Lebo sála z utajenej iskry praohňa, zbierajúceho po storočia sily k
         výbuchu v hlbokých útrobách zeme, z nej je i ľudský tvor sformovaný.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1673">
       </a>
       Pozrite na hole!
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       Cui potest mori…
      </p>
     </blockquote>
    </div>
   </p>
   <p>
   </p>
   <p>
    Čuli ste o kvete, akým sa vďačia hôrne víly svojím vyvolencom za hviezdnatej
         svätojánskej noci? Podobá sa zlatému kalichu, naplnenému tuhým červeným vínom. Ak podnesie
         ho kto zo smrteľníkov k tvári, sálajúca čerstvá vôňa prejme mu vnútro podivnou sviežosťou i
         povedomím predtým nepocítenej sily a odvahy. Zrak zbadá, čo prv nevidel. Sluch zachytí, čo
         prv ušlo pozornosti. Duša ani vták vznesie sa vysoko-vysoko do vzduchu, hotová všetko
         obetovať pre jasný cieľ, o ňom pevne verí, že iba pre ten hodno žiť na svete.
   </p>
   <p>
    Počuli ste niekedy o tomto zázračnom kalichu, z neho pili všetci hrdinovia
         nepoškvrnených úst, plamenného zraku a nezlomnej vôle až po hrob, čoho sa my ľakáme tak
         veľmi?
   </p>
   <p>
    Na starostlivo pestovaných hriadkach hoci kráľovských promenád, kde vedľa kamenných sôch
         kynie pohodlie na každom kroku — kvet ten nenájdete. Neznesie vôľu omamujúci dych muškátov.
         Ani úsmev ruží. Ani pokyn rozkvitnutých oleandrov.
   </p>
   <p>
    Po luhoch a poliach, zaváňajúcich novým chlebom, márne by ste sa naň dozvedali
         žblnkotavého potôčika. Márne poletujúceho motýľa i spevavého vtáčika — márne! Uvädol by na
         pohľad očú, im stále staranie sa o potreby tela vyvlastní si všetky dary preúbohej duše.
   </p>
   <p>
    — Zvedaví ste, kde vyháňajú púčky a rozvíjajú sa lupienky tohto tajomného kvetu?
   </p>
   <p>
    Pozrite na hole, na tie búrkami kmásané, ale i lúčmi slnka hojne polievané, nebotyčné
         hole s ich závratnými priepasťami! Smrteľník sťažka vykračujúci prťami divých kôz,
         vyrušovaný prenikavým hvizdom bdelého svišťa, musí sa zrieknuť pohodlia promenád i starosti
         o pole a lúky, chtiac cestou k vrcholu užívať nádhery otvoreného kraja a rozovretých nebies
         hoci i za cenu vlastného života.
   </p>
   <p>
    Tam rastie kvet, podobný zlatému kalichu, naplnenému tuhým červeným vínom. Kvet, akým sa
         vďačia hôrne víly za hviezdnatej svätojánskej noci všetkým, ktorí sú povolaní víťaziť nad
         životom, lebo sa neboja nikoho-ničoho, ani smrti samej…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1705">
       </a>
       Bľačiak
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bol to žid… rozprával ktosi v spoločnosti — drobulinký židko zoschnutej tváre s úzkym
         živým zrakom a červenkastou riedkou bradou. Na krátkych nohách čižmy s tvrdými sárami. Na
         chrbte batoh, v hrsti kvakuľa… Tak chodil z dediny do dedinky za obchodom. Skupoval kožky a
         pre jeho ovčí hlas volali ho Bľačiakom.
   </p>
   <p>
    Šiel raz milý Bľačiak po podarenej kúpe s naviazaným batohom. Preberal krátkymi nohami,
         že by mu boli tvrdé sáry len tak blýskali v posledných lúčoch slnka, nech sú nie — ako
         obyčajne — až do kolien zablatené. Šerilo sa a on mal prejsť ešte tri dediny. Ako
         pravoverný Izraelita šomral si cestou so žalmistom: Hoc by sa mi dostalo ísť cez údolie
         tône smrti, nebudem sa báť zlého… Ale čím viac šomral, tým viac sa ohliadal. Mal už len dve
         dediny pred sebou, keď tu — plesk-plesk! šiblo ho po sárach od chrbta ako paličkou. V
         židkovi hrklo. Stisol kŕčovito konce obrusa a siažil. Márne! Na sáry len tým väčšmi
         plieskalo. Obzrieť — nedajbože. Ale i načo? Je to i neľahké s ťažkým batohom. Tak prešiel
         ostávajúce dve dediny, zalievajúc sa potom. Až konečne dopoly mŕtvy — prekročil prah
         vlastného domu.
   </p>
   <p>
    — Jakub!! — vyťahujúc muža z koncov, rozkríkla sa prekvapená polovička plných tvarov s
         očami, z nich volal poľakaný východ: — a to tie knožky musia visieť z toho obrusa?
   </p>
   <p>
    — Knožky? — jachtal Jakub (dal znať žene hneď pri vchode, že peniaze nestratil):
         Knožky??! A keby som ich nebol zaviazal, náročky zaviazal!!
   </p>
   <p>
    Nebolo mu do smiechu. Aj to odležal, chudák — a i po rokoch s hrôzou spomínal na svoju
         cestu a na svoj podivný strach. Netajil sa ním, a keď ho dojedali, odvetil neraz
         prostodušne: A ja som mal jediný takého „bľačiaka“?
   </p>
   <p>
    — Čo myslíte… — ozval sa vtom hlas z distingvovaného poslucháčstva, — nezaslúžil by si
         ten židko pomník za svoju úprimnosť v dobe, keď sa rady „národných hrdinov“ veľadia v
         kubických rozmeroch každých štyriadvadsať hodín??
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1726">
       </a>
       Úškľab
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Kdesi som čítal, ľudia sa vraj raz alebo dva razy narodia. Prví sú mysle ako čistunký
         sklený krištáľ, čo zachytiac ostré lúče slnka, rozkladá ich na dúhové farby, v nich toľko
         pôvabu a radosti… Zachytiť i tienisté stránky života — pre to prosto nemajú zmyslu. Preto
         sú i bodrí a vedia sa tešiť vybájenému dedičstvu po nechyrovanom strýčkovi celkom tak ako
         nemotornému skackaniu drobnej žabky, čo sa im do cesty zaplietla. Naproti tomu duša po
         druhý raz narodených podobá sa fotografickej platni, zachycujúcej predmety a deje len z
         jednej strany osvietené. Teda s tôňou, ba najmä s tôňou! Preto v ich pohľade onen podivne
         matný lesk, čo nezotrie ani chvíľa najväčšej radosti, lebo je znakom stáleho, celoživotného
         utrpenia.
   </p>
   <p>
    — Do ktorej z týchto tried patria moji priatelia a známi? — pýtal som sa neraz a vedel
         som si odpovedať. Tým väčšiu ťažkosť mal som sám so sebou. Iste preto, že svoje vnútro
         môžem pozorovať najdôkladnejšie.
   </p>
   <p>
    — Raz či dva razy som sa narodil?
   </p>
   <p>
    Ohliadnuc sa vôkol, poznal som, že som nie bezcitný proti radostiam života. Rád
         spočiniem zrakom na belasom mori vyjasnenej oblohy. Teší ma kyv šumiacej jedliny i kolot
         jastraba nad ňou. Nachádzam pôvab v očiach i očkách a rozkoš v mrakoch, preťatých ohnivým
         bleskom. Zdalo sa mi neraz, že som úplne skúsil hĺbky i rozmach zvláštneho pocitu, čo
         menujeme radosťou, ktorá dodáva človeku vzrast obra, zaujímajúc preň šíru zem, i slnko, i
         hviezdy a zaplňujúc ozvenou strieborného smiechu priestory nekonečnosti.
   </p>
   <p>
    A jednak, kedykoľvek som sa tešil, do jasu duše vpadol mi vždy i úškľab akejsi blízkej a
         neviditeľnej tváre. Tak bolo za sladkých večerov, čo som trávil s vyvolenou svojho srdca
         pod rozkvitnutým orgovánom. Tak je — keď sa s príjemným záchvevom v hrudi zaprizerám na
         rozosmiatu, okrúhlu tváričku dieťaťa. Tak — keď sa prehŕňam v prácach usvedčujúcich ma, že
         dni života nemrhám daromne. — Radosť, ale nikdy nie bez jemného úškľabu všadeprítomného
         Démona.
   </p>
   <p>
    Myslel som, azda veľké vzrušenie, ktoré zavládne v srdciach národa, oslobodí ma od tohto
         vtieravého hosťa… Nie! Vtedy, keď som sa zatápal leskom rozžiarených očú a opájal radosťou,
         zaujímajúcou i pre mňa šíru zem, i slnko, i hviezdy — vtedy prišlo mi na um razom, ako som
         za nádherného dňa stál nad mraveniskom, jeho drobulinkí obyvatelia hmýrili sa sem-ta,
         poskakovali napredujúc a vracajúc sa ani vo štvorylke. Svätili? Zaujímali radosťou svojou
         susedný smrek i les za čistinkou rozložený? I nad udiveným tichom velebne rozklenuté
         nebesá?? Môžbyť! A ja som jednak stál nad tým rozvirganým národíčkom, nepocítiac nič z jeho
         vzrušenia, ľahostajný a chladný!
   </p>
   <p>
    To bol ten úškľab, čo ma presvedčil načisto, že jakživ nezažijem nekalených radostí len
         raz narodených.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1749">
       </a>
       Klio
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Už v útlej mladosti zamiloval som si úprimne túto rozkošnú dcéru matky Mnémosyny. Bol
         som náramne povďačný jej neviditeľnej rúčke, čo odcláňajúc závoj bielych hmiel spred
         zrakov, dopriala mi pohľad až po roztekavé úzadie najvzdialenejšej ľudskej minulosti. Na
         jej vážny hovor ožívali do púšte zasadené ozorné pyramídy… i klasické stĺporadia pohanských
         chrámov… Tu vznešené postavy apoštolov, ktorí hlásajú radostnú zvesť mojim modlárskym
         predkom… tam zas pôvabný zjav krásky, siahnuvšej smelo za cenu dvoch životov po ponúkanom
         pohári krvi z ruky údivom ukroteného sansculota… Všetko, všetko mi ožívalo, odohrávajúc
         svoju úlohu. Mne kvôli?…
   </p>
   <p>
    Predstavoval som si túto riaditeľku najvšestrannejšieho pantoskopu — s múdrosťou v
         očiach, ušľachtilých čŕt, pritom plnú vážnosti a pozornosti. Aj som si umienil vyhľadať ju,
         pokloniť sa jej a vstúpiť prípadne i do jej služby. Šťastie mi neprialo. Dlho nevedel som
         ju nájsť, až som sa dotúlal k palote, nad ňou zbiehali sa siete drôtov zo všetkých strán
         ani na nejakej centrále všesvetovej pošty.
   </p>
   <p>
    — Kto tu býva? — pýtal som sa vrátnika pod bránou. Nad ňou skvel sa vkusný reliéf
         sfingy, ktorú práve akási grécka bohyňa odhaľuje…
   </p>
   <p>
    — Klio, dcéra božskej Mnémosyny! — znela odpoveď. Dostalo sa mi hneď i poučenia ako k
         nej. Nebolo to ľahko. Po schodoch a chodbách, zdobených rytými i maľovanými postavami a
         výjavmi, tmolilo sa množstvo ľudí ako v nejakom veľkom závode, živo besedujúcich. Tak bolo
         i v predsieni s podobizňami vojvodcov, náboženských a spoločenských reformátorov, vedcov,
         básnikov a podobne. Moju pozornosť upútal oznam, adresovaný národom, triedam a jednotlivým
         uchádzačom, kde Klio sama označuje podmienky svojej ochoty. Pochopil som, nie je to viac
         oná klasická Múza, ktorá žila v mojich predstavách, ale moderne vycibrená potentátka.
         Predišli mi osobnosti, spomínajúce na každom kroku — čo „o tom“ povie História? — treba
         „to“ zachovať pre Históriu! a cítil som po prvý raz horkastú príchuť v ústach i v duši.
   </p>
   <p>
    Kýs’ neznámy priateľ rozvravel sa vedľa: … vydržiava tisíce pracovníkov a tisíce
         zručných agentov ju podopiera. Podobá sa rozmarnej panovnici, čo zdvíha i zvŕha hrdinov
         podľa ľubovôle a často bez akejkoľvek logiky. Z úboho drobunkých ľudkov urobí, keď chce,
         velikánov činu a titanov potápa v bezvýznamnom šedivom dave. No prístupná je i dôvodom: v
         príhodnom čase napraví chybu a pácha bez výčitky svedomia iné…
   </p>
   <p>
    — Prosím, pane, — kynul mi vtom sluha od dverí, — dcéra božskej Mnémosyny pozýva vás!…
   </p>
   <p>
    Prekročil som prah nádhernej prijímacej siene. Dnu zanášal sa rytmický klepot
         telegrafických strojov, cengot telefónu — vôbec šum a ruch usilovnej práce, ktorej by sa
         otec Zeus náramne čudoval. Tu sa tvorí história národov a národíkov! mihlo sa mi hlavou a
         pocítil som ešte čosi z niekdajšej piety, keď mi podišla v ústrety strojná dámička
         klasických čŕt v modernom pracovnom úbore.
   </p>
   <p>
    — Prajete si? — pýtala sa ma s koketným úsmevom: — čítam vám z očú, chceli by ste
         vstúpiť do mojej služby — pravda? — A nečakajúc odpovede, pokračovala: — Práve by ste sa mi
         zišli! Viete narábať ďalekohľadmi a sklami ako tieto? — a ukázala na stolík, kde popri
         foliantoch ležalo niekoľko čudesných nástrojov a zväčšujúcich i zmenšujúcich skiel na pekný
         výber. — Práca je veľmi jednoduchá… Práve pred vami bol tu povereník istého národa, ktorý
         by potreboval dejiny. Nechal nám niekoľko dát, k ostatnému dopomôžu ďalekohľady a sklá, čím
         sa skracujú výhodné a nevýhodné údaje podľa potreby. Čo hľadíte tak zarazene? To je
         požiadavka doby! Iná doba bude mať i požiadavky iné. A potom, viete — doložila dôverne —
         deje ľudstva rodia sa úboho ako človek sám — náramne úboho a narastú len v rukách našich
         podľa potreby. Nezdá sa vám to? Prečo? Či objektívnosť? Ach, áno, príde i na tú — príde,
         pri národoch, ktoré vymreli! Nuž — odhodláte sa??
   </p>
   <p>
    — Prišiel som sa len pokloniť a dať výraz nekonečnému obdivu nad vašou prácou… —
         vyhovoril som sa. A keď som o chvíľu kráčal popod bránu, na dotaz vrátnika — čo a ako?
         odpovedal som bez otáľania: — Priateľu, ak som nepomýlil dvere, niet predajnejšej neviestky
         zo všetkých deviatich dcér božskej Mnémosyny ako vaša pani! — Na čo on, ako verný sluha,
         vzplanúc hnevom — búšil za mnou ťažkou dubovou bránou, až to otriaslo reliéfom sfingy a
         palota zachvela sa do základov.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1777">
       </a>
       Politika
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Len čo sa zachvel hrmot dochádzajúceho vlaku šerým ranným vzduchom vyhrnuli sme sa ako
         mrákava ku koľajniciam. Bolo to v prvé mesiace našej slobody, keď nebolo najľahšie cestovať
         z dlhej chvíle — nevediac čo užitočnejšieho — rozmýšľal som celú noc o tom, čo je vlastne
         politika? To slovo malo pre mňa dotiaľ podivné kúzlo. Vo všeobecnosti chápal som ho ako
         umenie žiť sebecky čo najmúdrejšie, ale v našom domácom živote upomínalo ma na čosi ideálne
         krásneho… na veľké snahy z lásky, na ťažké obete, prinesené bez osobného zisku. A tak to i
         bolo! V posledné časy som však badal, že sa i tu doma voľačo zmenilo. Pozoroval som strany
         a ich počínanie nútilo ma nakresliť si iný obraz o politike. K tomuto obrazu hľadal som
         farbu a čiary celú nudnú noc — no nemohol som vystihnúť zmysel, cítil som, ako je mi zo dňa
         na deň nesympatickejší…
   </p>
   <p>
    Z ospanlivých myšlienok prebral ma ruch na peróne a strhol s ostatnými. Ženy z
         hladujúcich krajov niesli batohy na chrbtoch, plné múky a zbožia. Vojaci-civili, mužskí,
         ženské i s deťmi kde-tu — stáli pohotove vrhnúť sa na neosvetlené a dotlčené vozne.
         Predvídal som — bude stisk, ale takého čos’ som jednak len nepredpokladal. Ľudia zbili sa
         ani včely tesno, do zadusenia… rúk a rúk siahalo po železnom operadle vchodu a nastala
         mĺkva borba, bezslovná — azda od neodtajiteľnej hanby — ale tým neústupnejšia a krutá. Na
         tvárach, osvetlených akýmsi svetlom z výšky, vyrážala jediná túžba: hore, hore, len sa na
         schodíky dostať… potom na chodbu… do kupé! Niektorí z cestujúcich skočili do vozňa z druhej
         strany. Iní si zas pomohli oknom.
   </p>
   <p>
    Mne sa dostalo miesta pri samých dverách, čo sa už nedali otvoriť. Prechorený nevládal
         som sa boriť a bolo mi to i odporné. Akýsi vojak vykríkol bolestne v stisku, že mu
         zmliaždime buchty. Vedľa zas fatálne šušľavá židovčička jajkala, že jej zadlávime dieťa.
         Tak sme netrpezlivo čakali, kedy sa pohne, až do posledného kútika nabitý vlak.
   </p>
   <p>
    Ešte sa pár ráz márne dobíjali oneskorení a zúfalí pasažieri, keď trhli sa vozne a my
         sme uháňali zo stanice, súc si nepriateľmi navzájom — krásnou, romantickou dolinou. Po
         staniciach sa najviac zostupovalo. I ujajkaná židovka zbatolila sa so svojím ustráchaným
         bócherom. Niekoľko staníc, a uvoľnilo sa. I oddelenia sa vyprázdňovali — mňa však ako by
         len čosi prikulo na chodbe pri dverách. Prejal ma nezdolný odpor. Miesto unikajúcich
         telegrafných stĺpov, okopnených rolí, pučiacich stromov… dediniek… dolín videl som v
         zaprášenom okennom skle iba ruky… ruky do železného operadla kŕčovite zapäté… postavy,
         pomáhajúce si vynachádzavosťou, kliesnili si cestu
    <span class="emphasis">
     <em>
      všetkými možnými
            smermi
     </em>
    </span>
    zdola, zhora… oknami… boj mĺkvy — no tým bezohľadnejší a krutý — o
         záujem, najvlastnejší záujem (nakropený pomádou populárneho idealizmu): zasadnúť podľa
         možnosti do teplého, mäkko vystlaného kupé, ak nie — zastať aspoň na chodbe hoc pri samých
         dverách vo vlaku, čo pojachá údolím odkliatych bohatých krajov…
   </p>
   <p>
    — To je to! — preblesklo mi hlavou, — obraz, na ktorý som hľadal vhodné farby a hádal
         čiary a črty po celú prebdenú noc. A musí to tak byť? spytoval som sa zápasiacich, o
         ktorých mi bolo jasné, že poznajú umenie, ako žiť, sebecky a — najmúdrejšie. Spod ťažkých,
         zlovestných mračien usmial sa mi rozmarne do tváre nový deň, ale jeho úsmev skoro zbledol —
         ba zamrel v šedivej nálade. Premkol ma žiaľ, ako pri pomyšlienke na čos’ veľmi drahého, čo
         zaniká kdes’ v diali — zaniká, nesľubujúc sa už jakživ vrátiť. A z hrmotu kolies bilo mi
         drsne do duše: politika… politika… politika…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1800">
       </a>
       Lepší vek
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Priepasti a hrádze, utvorené najsilnejším pudom človeka, delili povrch zeme dávno pred
         stáročiami. Panovníkom nad nimi bol Duch, ktorý spravoval ľudské spoločenstvo evanjeliom
         čistého sebectva. Preto i bdel nad priepasťami a oprával hrádze na nich za mesačných nocí
         vídali plakať krásnu paniu v bielom. Povrávali, je to vraj zakliata Myšlienka lepšieho
         veku.
   </p>
   <p>
    Šiel tými hrádzami ponad priepasti hlásateľ nového učenia, preň velkého Majstra
         ukrižovali. Zočil ju bledú ani mesiac a s očami plnými slz. Zočil pod vejárovitými palmami.
   </p>
   <p>
    — Čo plačeš? — spýtal sa jej sústrastne.
   </p>
   <p>
    — Ako by neplakala, — odvetila, — keď ma panovník povrchu zeme zaklial a niet nikoho,
         kto by tieto priepasti vyplnil, hrádze zrovnal a mne tak pomohol na slobodu.
   </p>
   <p>
    — Vyslobodím ťa ja! — potešil ju človek posvätných slov a apoštolského vzhľadu, — ale
         uver v lásku!
   </p>
   <p>
    — Uverím, keď sa stane, čo hovoríš!… — zavzdychla zakliata a čakala. I počali sa
         schádzať ľudia jedného srdca a jednej duše a so zbožným výrazom lásky v očiach skladali
         peniaze, utŕžené za pole a domy, k nohám apoštola. Vedľa neho sedela pod palmou i biela
         Myšlienka lepšieho veku, hľadiac, ako vrhá tie peniaze aj iné cennosti do priepasti a ako
         sa závratné hĺbky vypĺňajú…
   </p>
   <p>
    Netešila sa však dlho… Z priepasti vystúpil Duch panujúci, ktorý zmiatol zanietených.
         Ľahko pochopiteľnými slovami o potrebách života odvrátil ich od Myšlienky, jej prosebný
         hlas niesol sa zúfalo ďalej ponad priepasti a hrádze, volajúc: Kto ma vyslobodí? Kto ma
         vyslobodí??
   </p>
   <p>
    Míňali sa stáročia a ona volala. A ona blúdila! Ľudia zabudli na bielu paniu i na jej
         žaloby. Duch sebectva panoval nad priepasťami a upravoval hrádze, keď sa jej privravel
         ktos’ s vysokým čelom a živými očami:
   </p>
   <p>
    — Ja ťa vyslobodím… — prehovoril, — len zlož dôveru v to, nad čo niet na svete
         silnejšieho, v ľudský rozum!
   </p>
   <p>
    — Zložím… — odvetila Myšlienka lepšieho veku, — keď sa stane, čo sľubuješ, vyplníš
         priepasti a hrádze vyrovnáš.
   </p>
   <p>
    A človek rozumu lapil sa do práce. Spravil veľkolepý plán. Rozšíril ho letákmi po zemi.
         S pomocou svojich prívržencov a o vec zaujatých ochotníkov nazháňal strojov — vyplniť
         priepasti a zrovnať hrádze. Ale sotva sa počalo pracovať, vystúpil z priepasti Duch
         panujúci a zmiatol nadšencov otázkou: — Čím nahradíte tvorivú silu, ambície, čo vie, že sa
         jej stávať oplatí? — I videli vyznavači rozumu, že márne vrhajú balvany dôvodov. Tie hlbiny
         pohltia všetko… A hlas zakliatej Myšlienky niesol sa zúfalo ďalej chmúrnymi nocami,
         volajúc: — Kto ma vyslobodí? Kto ma vyslobodí??
   </p>
   <p>
    Míňali sa roky, až prišla noc, akej ešte nebolo na zemi. Všetky oči horeli ohňom blesku.
         Päste sa zatínali a biela pani neodvážila sa už ani plakať. Tu pristúpil k nej človek
         príšerného zovňajšku, dopytujúc sa po príčine jej žalosti. Rozpovedala i jemu, ako ju nikto
         nemohol vyslobodiť. Ani hlásateľ lásky, ani vyznavač rozumu.
   </p>
   <p>
    — Ja ťa vyslobodím, — uisťoval ju neznámy povedome.
   </p>
   <p>
    — A aké máš prostriedky? — obrátila sa k nemu nedôverčivo.
   </p>
   <p>
    — Mám svoju vášeň, svoju päsť, hotovú na všetko… svoj oheň ako krv! Mám zázračné heslo,
         čo rozborí všetky hrádze a vyplní hlboké priepasti. Uvidíš!
   </p>
   <p>
    A skutočne človek ten pohol masami ľudu. Rozbil hrádze, stavajúc nové, a priepasti počal
         vypĺňať mŕtvolami tých, ktorí sa mu stavali na odpor.
   </p>
   <p>
    — Šialenec, — zahrmel v to hlas Ducha, čo vystúpil z rozsadlín, — nechápeš? Pary,
         vznášajúce sa z hniloby tela a krvi, otrávia i teba! I tú, ktorú chceš vyslobodiť!
   </p>
   <p>
    I stŕpli ľudia, vidiac nové hrádze a hrôzy daromného pustošenia. Myšlienka lepšieho
         veku, triumfom už-už omámená, rozsmútila sa znova. Vtom ju oslovil starec, zahalený do
         dlhého plášťa a riekol:
   </p>
   <p>
    Nesmúť, dcéra, ja ťa vyslobodím! Ale musíš mi niečo sľúbiť…
   </p>
   <p>
    — Čo? — uškrnula sa biela pani posmešne.
   </p>
   <p>
    — Že budeš trpezlivá!
   </p>
   <p>
    — A kto si ty, že sa na takú vec podoberáš?
   </p>
   <p>
    — Som Čas… — odpovedal starec. — Čas, pod jeho mocou silnie láska, ostrí sa rozum a mení
         sa i povaha človeka…! — A zvolal Čas ľudí srdca, rozumu i päste. Vyzval i Ducha zo
         závratných priepastí a riekol mu pred všetkými: — Ty si mal úlohu od počiatku. Máš ju i
         dnes a budeš ju mať, kým ti bude dané… Keď sa raz naučia ruky i hlavy pracovať tamtej
         kvôli, tvoje slovo stratí moc a ty oddáš berlu — jej, Myšlienke lepšieho veku. Vtedy sa
         zrovnajú hrádze a vyplnia oddeľujúce priepasti. Len vtedy! — Dakedy!! Lebo čo nevykonalo
         srdce, nespravil rozum, neuskutočnila päsť — to urobím ja, Čas, s pomocou všetkých proti
         vám i s vami!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1857">
       </a>
       O slobode vlastného pera
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Kto stál niekedy smädný nad vyschnutým prameňom — pochopí náladu tzv. hluchých dní, keď
         motívy stratia kúzlo a do ukonanej duše spevca vplazí sa zmija pochybovania vo vlastnú
         schopnosť. Túto náladu, obracajúcu neraz pravé skvosty na hŕbu daromných smetí, dostávajú
         slabé i mohutné osobnosti, dostávam i ja. V taký čas podlieham trápnej nespokojnosti, čo
         váľa vinu na môj pustovnícky život! Predstavuje mi, ako by to bolo oživujúce — vyjsť medzi
         svet, oddať sa ruchu väčšieho mesta, alebo sadnúť na vlak a uháňať do ďalekých krajov,
         načrieť z tuhobelasej oblohy na juhu, slúchať šplechot vĺn na morskom pobreží, poňať
         zmyslami najkrajšie produkty rôzneho umenia a tak sa vrátiť k práci do zátišia. Pravda, na
         to by boli potrebné prostriedky… zneje to nakoniec vždy ako sekerou o skalu.
   </p>
   <p>
    Túžba, ktorá vznikla z takejto nespokojnosti, opanovala ma raz až neuveriteľne silno.
         Celý deň som prechodil, nevediac si miesta. Skúšal som čítať. Nedalo sa. A líhajúc si
         večer, robil som to s obavou, že do rána nezažmúrim oka.
   </p>
   <p>
    Skutočne hlásnik prešiel už tretí raz popod obloky, a ešte vždy som nespal. Z nočného
         stolíka niesol sa rovnomerný tikot hodiniek. Započúval som sa: azda ma to zunuje! Ale nič.
         Odrazu ten rovnomerný tepot zosilnel a doznieval dojmom krokov z predizby. Sotva som si to
         uvedomil, otvorili sa dvere a vstúpil vyholený pán v cylindri a elegantnom kabáte,
         prámovanom drahocennou kožkou. Na stole horela svieca. Neznámy, pristúpiac ku posteli,
         prehovoril:
   </p>
   <p>
    — Odpusťte, pane, že vás vyrušujem! Ale mám čas vymeraný. Dopočul som sa o najvrelejšej
         túžbe vášho srdca, a ak to chcete aj vy — vyplní sa vám. Dám vám prostriedky, čo
         potrebujete, aby váš talent sa úplne rozvinul. Žiadam len to, aby ste pri tvorbe mali ohľad
         i na moje záujmy. Čím konečne sila vaša iste neutrpí…
   </p>
   <p>
    Spravili sme sa a ja som zanechal bez odkladu svoje nemotou ubíjajúce zátišie. Ukojila
         sa moja túžba. Menivé obrazy pekných krajín lahodili zraku. Načrel som z tuhobelasej oblohy
         teplučkého juhu. Potešil som sa v jasných farbách rozliatej morskej hladiny. Zažil som
         krásy mäkkej benátskej noci. Videl zázračné stavby, poznal chýrečné sochy a obrazy, počul
         unášajúcu hudbu veľkého umelca. Pohovel som si pod palmami v strede rozprechádzaného
         publika — Slovom, zasýtil som sa dojmami, o nich som za hluchých dní sníval v samotách.
         Cítil som veľkú chuť do práce, keď som sa však prichytil — prišiel mi na um onen vyholený
         pán v cylindri a skvostne prámovanom elegantnom kabáte. — Položil som bezvládne pero.
   </p>
   <p>
    — Azda doma! — pomyslel som. Ale dôjduc pod chladné končiare svojho zátišia, pociťoval
         som tú istú malomocnosť. Keby sa moje dojmy zmenili na raždie a niekto by mi ho bol
         priviazal na chrbát, iste by som bol stál ohnutý s podlomenými kolenami. A zložiť z toho čo
         i len snietky — nedajbože! Bol som nešťastnejší ako za najhluchších dní. — Predstavoval som
         si toho odporného človeka, čo mi dal prostriedky, ako čaká, vyčakáva práce, v nich bude
         zreteľ i na jeho záujmy. V duši pocítil som zlosť, ako môže vzkypieť kúpená žena voči
         zvodcovi, ktorý zabral i najcennejšie a posledné, čo jej ostalo, za jeho peniaz, mizerný,
         špinavý peniaz. Očakával som ho, tŕpnuc, istý, že raz príde. Konečne ozvali sa kroky v
         predizbe. Dvere sa otvorili a ja som kričal ako bez seba: — Vráťte mi, pane, moju slobodu,
         bez nej sa pracovať nedá!!
   </p>
   <p>
    Prebudil som sa, počujúc ešte dozvuk vlastného výkriku. V pološere nebolo nikoho. Z
         nočného stolíka niesol sa rovnomerne tikot hodiniek. Mesačné svetlo, prelejúc sa vydratým
         rožkom záclony, padalo mi na perinu a skvelo sa ako kus pravého zlata — zaň by však, hoc by
         bolo to najpravejšie, nikdy viac nepredal svoj veľký poklad: slobodu vlastného pera!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1880">
       </a>
       Bolesť bez konca
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Sedel som pri peci teplo rovnomerne vydychujúcej a postavenej z kachľov, podobných
         bielučkým tekviciam. Klávesmi znamenitého klavíra prehŕňali sa virtuózne pružné prsty
         dokonale vycvičených rúčok mne kvôli, len mne kvôli! Dávno som si to želal, ale nebol by
         myslel jakživ, že sa mi vyplní túžba práve v barokovej komnate opustenej grófskej paloty.
         Ako divne sa tu vynímala oná hlávka umelecky pristrihnutých čiernych vlasov! Z náprotivného
         kúta bol by jej mohol nazrieť do tváre v obrovskom zrkadle, siahajúcom medzi oknami až k
         povale, z nej liala sa zlatá žiara na roztvorené noty spod vkusne upraveného tienidla…
   </p>
   <p>
    Naslúchal som spevu a idylickým akordom sprievodu o starkej slovenskej matičke, nevediac
         sa zbaviť starostí, ktoré ma vyvolali do huku veľkého mesta, čomu som už tak veľmi odvykol.
         Pomaly som naň zabudol, ako viazol v hlbokých, vykladaných oknách. I na barokové čiary
         dverí a povaly, i na hlávku umelecky pristrihnutých vlasov som zabudol, keď zaľahol mi v
         sluch vábny motív, plný smiechu a sľubov života…
   </p>
   <p>
    — Kto ma volá? — pýtal som sa mimovoľne sám seba.
   </p>
   <p>
    Miesto odpovede otvorila sa mi pred zrakom ruchom zvlnená ulica veľkého mesta a kás’
         bohémska krása podávala mi ruku s okúzľujúcim úsmevom. Jej duša privravela sa mi vtedy v
         oných zvodných tónoch, zvúc ma z ubíjajúceho zátišia do ulíc, prekypujúcich rytmom a
         hýriacich pestrotou premien…?! A skoro by sa bol zadal, siahnuc po ruke. Sotva som sa však
         dotkol tenkých prstov, zarazil ma motív iný, mäkký a hlboký ani šum smutných vôd, valiacich
         sa kams’ do nekonečna… Vycítil som, to je bolesť bez konca, nesúca sa zďaleka… ďaleka, spod
         vysočizných snežných vrchov… Z hôr, ktorým som naslúchal od rokov, a od priezračných vôd,
         im som sa vytúžil neraz za sladkých večerov…
   </p>
   <p>
    — Kto ma oplakáva? — zaprizeral som sa s otázkou do diaľnej diale, obliatej jasom
         chladného kúzla, až sa mi stretol pohľad s uslzenými očami tichej Samoty, pri jej nohách
         sedeli moji najmilší v očakávaní, či sa majú lúčiť a vydať na cestu za mnou… Nevládal som
         pohnúť rukou na znak, že sa nám začína nové obdobie v živote. Cítil som pohľady, čo na mne
         spočívali, kým oná bolesť rozlievala sa ako more v nádherných zvukoch vôkol mňa — ako more,
         naň vrhá svit vychádzajúce plamenné slnko. A nevedel som sa tešiť, ani netešiť som sa
         nevedel. Len som začal chápať, čo znamená trhať sa od hrudy, hoci tvrdej, hoci nežičlivej…
         Až mi i vyhŕkli slzy hojným prúdom do dlaní, nimi som svoju ustatú, nerozhodnosťou ubitú
         hlavu podopieral.
   </p>
   <p>
    A vtedy som zbadal, ako rúčky spočinuli na klávesoch a hlávka umelecky pristrihnutých
         čiernych vlasov sklonila sa nad klavírom, ovládaná iste podobnou bolesťou, jej odriekavé,
         mäkké tóny niesli sa barokovou komnatou i v rozcítenej duši mojej — bez konca… bez konca…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1901">
       </a>
       V kláštore
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Išli sme z mestečka, plného poplašných chýrov. Pri ich počutí svietili oči našich
         neprajníkov. A nás to bolelo, tak veľmi bolelo! Sprevádzali sme vzácnych hostí veľkého
         národa, čo nám doprial života po krutom utrpení. Rozhovor neustával. Boli to však viac
         slová — prázdne slová! Poludňajšie slnko vrhalo jas, podivne vrhalo, na ľahkým dažďom
         zvlaženú hradskú, na rady topoľov a hony rastúceho obilia, na temné háje a reťaze strmých
         končiarov, kade — za lepších chvíľ — navštevuje mladosť moja najmilšie svoje rozpomienky.
         Mal som dojem, že je to ani nie skutočnosť, ale čos’ improvizovaného, čos’ z kociek a karát
         a obrázkov, čo môže neviditeľná ruka rozobrať, vietor sfúknuť a zrútiť všetko na hromadu.
   </p>
   <p>
    Muselo sa mi zachvieť v duši i v zraku a ten záchvev spozoroval som i v očiach
         spoločníkov svojej vlastnej krvi. Strach? Nie, strach to nebol… Skôr povedomie
         nebezpečenstva, podobné tomu u zvera, keď zavetrí, zastane — hoci i dôveruje svojim
         pazúrom.
   </p>
   <p>
    Odhora vyhrnul sa kúdol dymu a vedľa prejachal dlhočizný vlak s vojskom bez zbrane…
   </p>
   <p>
    Čo nejdú nahor? Kde je im zbraň?
   </p>
   <p>
    Pár ťažkých kvapiek padlo na cestu ako slzy z číchsi neviditeľných očú. Prešli sme
         dedinkou k starobylému gotickému chrámu, vyčnievajúcemu v plnej ušľachtilosti nad koruny
         urastených stromov. V úzkej sklepenej chodbe, prizdobenej starými svätými obrazmi, ovialo
         nás chladom a vlhkosťou. Obstarný duchovný, úslužného, dobráckeho pohľadu, voviedol nás do
         chrámu s vysokým klenutím, spočívajúcim na štíhlych gotických stĺpoch. Prekvapení utkveli
         sme zrakom na chlácholivých ťahoch krásneho staviska. Duchovný rozprával, oboznamujúc nás
         so zvláštnosťami miesta. Úzkymi oknami vnikali prúdy svetla. Ale do duše len nevedeli
         dopadnúť.
   </p>
   <p>
    Vyšli sme na chodby, kde nažívali ešte donedávna mnísi žobravého rádu, z nich náš vodca
         ostal ako na ukážku. Ticho ani v hrobe! Obrazy, dvere, vedúce do jednotlivých ciel, ktoré
         iste všetky majú svoju históriu a vedia všeličo o nejednom, svetu odcudzenom živote.
         Nakukli sme kde-tu. Všade čisto a ticho — ani na nejakom končiari ďaleko od sveta. Na
         nervy, napnuté do puknutia, pôsobilo to ako studený obkladok na horúcu hlavu. Poprehŕňali
         sme sa v knižnici starých kožených väzieb. Naši hostia všímali si všetkého s vrodenou
         zvedavosťou ich rasy a jeden z nich práve pri obraze do purpuru odetého Pázmányho
         poznamenal neprekonateľne pokojným úsmevom: — Rozmýšľa as’, kto je lepší preňho — Kun a či
         Masaryk.
   </p>
   <p>
    Vtip nás rozosmial a ja s akýms’ uľahčenejším srdcom naslúchal som, ako sa na naše kroky
         zvláštne ozývajú zamĺknuté vybielené chodby hojne osvetlené a zo stromovím vysadeného
         dvora. Predišlo mi, že čujem hlas ducha z dávnej minulosti, zamúraného do tých starobou
         páchnucich, masívnych stien. Ducha — jemu som nerozumel jakživ, ktorý ma však aspoň na
         chvíľu vytrhol z dusivého objatia bláznivej prítomnosti. A to mi dotvrdil i priateľ, ako
         sme vychádzali do živého a rušného sveta, plného neistoty a sklamania. Cítil som ako nikdy,
         že — sú slabé chvíle v tomto podivnom živote, v ktorých sa na smrť ukonaná duša mala ešte
         najlepšie — ďaleko od sveta, ďaleko, hoc i v prostunkej cele vymretých kláštorných múrov!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1924">
       </a>
       O práci
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mali sme vzácnu návštevu: dušu, ktorej som najväčšou vďakou zaviazaný. Prišla si k nám
         oddýchnuť na niekoľko dní, doma neustálou prácou načisto ubitá. Usadil som ju v najtichšom
         kútiku nášho príbytku k teplom dýchajúcej kachľovej peci do kresla. Podal som jej na
         žiadosť zväzok Kukučína a sám usiloval som sa zahrabať do papierov na stolíku. Chcel som
         rozvinúť tému o práci a jej význame v našom živote. Nešlo mi to nijako. Mal som asi deň,
         keď neviem litery položiť na papier. Zrak mi utkvel opätovne na tej uvädnutej ženskej
         postave, jej ľudia vždy viac rokov hádali, ako mala v skutočnosti. Utkvel na jej výrazných
         sivých očiach, lesknúcich sa pod vráskami zbrázdeným čelom bolestnou únavou. Iba v pleti
         zdala sa mi až nápadne svieža, a ako tam sedela v čiernej šatke, očipkovaná vykukávajúcou
         vložkou bieleho čepca, v obviazaných — prácou i reumatizmom spuchnutých rukách so zväzkom
         bronzových pergamien, predišlo mi, nech som tak maliarom, iste si ju zvečním na pamiatku.
   </p>
   <p>
    V peci veselo praskotalo a miestnosťou rozlievala sa príjemná nálada jasného zimného
         predpoludnia. Na vychudnutú tvár čitateľky, ponorenej do otvorenej knihy, vystupoval živý
         úsmev, až i prevravela: … Ten človek musel tiež byť z pospolitosti, keď tak verne opísal
         ten náš sedliacky život!
   </p>
   <p>
    Prisvedčil som, tešiac sa úprimne, že jej to robí radosť. Tému som, pravda, nerozvinul.
   </p>
   <p>
    Na druhý deň pozval som ju zas na posiedky do svojej pracovne. Prišla, otvorila si
         knižku, kde mala znak zaseknutý, a čítala. Zdalo sa mi, voľačo ju nepokojí. Na tretí deň
         zbadal som to ešte určitejšie. Na štvrtý položila knižku ustato na stolík, sotva ju
         otvorila.
   </p>
   <p>
    — Zunovali ste? — pýtal som sa jej…
   </p>
   <p>
    — Nie, páči sa mi!
   </p>
   <p>
    — Teda vás trápi čosi?
   </p>
   <p>
    — Trápi, ako by ma netrápilo? Tých som nechala doma… Treba im variť. Kto im navarí?
         Treba statok obriadiť… A ja tu sedím ako v nedeľu a čítam!
   </p>
   <p>
    — Veď ste si prišli oddýchnuť a tí doma si poradia i sami… Zabudnite na starosti! I tak,
         čo počnete s tými boľavými rukami?
   </p>
   <p>
    Nasledujúceho rána našiel som ju v kresle pod kachľovou pecou vyplakanú, bez Kukučína.
   </p>
   <p>
    — Čo ste plakali? — zadíval som sa na ňu zarazený, — sme vám predsa všetci vďační!
   </p>
   <p>
    — Ako by neplakala… — uprela na mňa veľké, zvlhnuté oči, — keď som už takto ani robiť,
         ani… Nie, to je už nie život! Zajtra zoberiem sa domov!
   </p>
   <p>
    — Domov? Načo? I tak nemôžete pracovať!!
   </p>
   <p>
    — Môžem… skúsim… Pozri, ty to neuveríš, ale ja už neviem inak… Robota mi zhúžvala ruky,
         ja však už nemôžem byť bez nej… Hoc len lakťom popomykám jedno-druhé. Hoc len tú panvičku
         na sporáku, i to je niečo, čo ma uspokojí… No, takto nevydoliem ďalej! Nevydoliem!!
   </p>
   <p>
    — Ale zajtra nejde železnica… — použil som posledný dôvod zdržať ju, — železničiari
         stávkujú!
   </p>
   <p>
    — Zájdem i pešky! — riekla odhodlane. Ráno, ešte ani nesvitalo, bola už schystaná.
   </p>
   <p>
    — Hľa, vidíš, dieťa moje, — vyhovárala sa pri rozlúčke — ja som to už taká! Nemôžem
         inak! — A objímajúc ma boľavými rukami, sadla do sánok, ich cengot zamĺkol o chvíľu.
   </p>
   <p>
    Čo je len tá práca pre človeka! ozvalo sa mi v duši. Podivné! A naďabiac na papier s
         názvom „O práci“, poznačil som podeň túto skutočnú udalosť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1970">
       </a>
       Studňa
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Rád bys’ poznal dušu toho ľudu, krv jeho koluje v žilách mne i tebe? Poď, zájdeme k
         studni s pradávnym zrubom, vtesanej hlboko, veľmi hlboko do tvrdej rodnej pôdy! Dlhočizný
         žeriav nehybne hľadí na kamene, obrastené zelenkastým machom. No dna nedovidí.
   </p>
   <p>
    Ak sa pýtame mimoidúcich na studňu — jedni ju chvália, iní hania… Najlepšie neveriť
         nikomu, iba sebe.
   </p>
   <p>
    Chyťme sa žŕďky, a stiahnuc žeriav, spusťme vedro do vody.
   </p>
   <p>
    A teraz, hore! Tak!
   </p>
   <p>
    Sklamanie? Pravda! Čakal si vodu, ako ju ospievali spevci. — Vodu hôrneho pramienka,
         čistú ani krištáľ, zdravú, chutnú… A tu, hľa, múľ, piesok, smeti… Eh, kto by z takej pil!
   </p>
   <p>
    A jednak to vedro načrie raz i z čistej vody, zdravej a chutnej, len obnoviť nahnitý
         zrub, obtrhať mach, obmyť skaly a vyčrpkať zakalený obsah do poslednej kvapky, čo má byť
         svätou povinnosťou všetkých, ktorí nazývajú túto studňu svojou.
   </p>
   <p>
    — Rád bys’ poznal dušu toho ľudu, krv jeho koluje v žilách mne i tebe? Nezabudni na
         studňu, ku ktorej som ťa doviedol!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1993">
       </a>
       Šťastie a človek
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Zakázali mu vyjsť z vlastného domu. Prechodil z izby do izby. Zahol na dvor, ťažko
         zaváňajúci lilavým a bielym orgovánom. Zabočil do záhrady po chodníkoch, tratiacich sa
         medzi stromovím a popri hriadkach do pestra zakvitnutých. Ponevieral sa, ako kto hľadá
         kohosi a nemôže ho nájsť. Nič ho, pranič netešilo, lebo jakživ nevidený a večne očakávaný
         zjav Šťastia nemohol do nádherného príbytku — ako sa dnes majiteľovi zdalo — jedine pre
         stráž, pre tú stráž, čo tam pred bránou stála. I rozcítil sa človek a usviedčal v duchu,
         aký by bol blažený, preblažený, keby tej stráže nebolo!
   </p>
   <p>
    Na druhý deň zamkli i dvere do záhrady a postavili k nim stráž. Človek nesmel viac na
         chodníky, tratiace sa medzi stromovím a popri hriadkach do pestra zakvitnutých. Ani do
         besiedky už nesmel, kam sa utiahol ešte včera so svojím zžieravým nepokojom. Motal sa po
         dvore a parádnych izbách, nevediac sa nijako zbaviť presvedčenia, že by dnes iste stretol
         nikdy nevidené a večne očakávané Šťastie v záhrade. Áno, v záhrade, hoci by sa neuvoľnila
         prísne strážená brána obydlia!
   </p>
   <p>
    Na tretí deň zabránili vyjsť človeku na dvor. Strážnik stál so zbraňou pri dverách jeho
         izby. Mohol sa prechádzať po mäkkých kobercoch, začítať sa do kníh, pohovieť si na diváne —
         jednak sa mu nič-nič nesladilo. Bol smutnejší ako včera. Nevedel zahnať myšlienku, že
         Šťastie stojí a vyčakáva ho na dvore. — Áno, na dvore, pod orgovánom, kde spozoroval
         predtým iba svoju tôňu!
   </p>
   <p>
    Štvrtého dňa musel sa s domom rozlúčiť. Odviedli ho do väzenia s neveľkým mrežovým
         okienkom a vlhkými, chladnými stenami. S bolestným srdcom spomínal, ako by sa už spriatelil
         so strážou pred bránou, i s tou pri záhradných dverciach a pri vchode do izby (čo mu ešte
         ponechali), len keby bol ostal pod vlastným krovom, kde by dnes už iste postretol Šťastie,
         ktoré tam včera nezbadal!
   </p>
   <p>
    Piateho dňa okovali väzňa do pút. Musel ležať na potuchnutej slame deň i noc ako kus
         dreva. Jeho ubitá duša spomínala, ako v predchádzajúcich dňoch — v presvedčení, že nebyť
         tých ohyzdných pút — vojde to Šťastie i zatvorenými dverami vlhkej žalárnej cely…!
   </p>
   <p>
    — Keby bolo aspoň tak ako včera! — zavzdychol rab. Ale jeho oči videli iba odporné a
         pusté štyri steny.
   </p>
   <p>
    Na šiesty deň stál človek pred súdom, čo vyriekol nad ním ortieľ smrti. Odsúdenec
         zaplakal. V tú krutú chvíľu pochopil totiž, že Šťastie bolo včera vedľa neho v cele, len on
         ho nezbadal. Zdalo sa mu, že by už vedel byť spokojný i v tých ohyzdných putách na
         potuchnutej slame, i bez pohodlného domova, vystlaného mäkkými kobercami, i bez starostlivo
         pestovaného dvora s rozkvitnutým lilavým a bielym orgovánom, i bez záhrady s chodníkmi,
         strácajúcimi sa medzi kvietím a v rozvetvenom stromoví, i bez slobody vyjsť otvorenou
         bránou do mesta… do poľa… do šíreho sveta… A cez celú hroznú noc závidel tým
         šťastným-prešťastným, ktorí ešte nemusia umrieť najbližšieho rána!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2016">
       </a>
       Tá druhá
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Máte len jedinkú izbu? Ľutujem vás, z úprimného srdca ľutujem! Jedna hviezda… jeden
         pohár… jedna — chcem povedať — skriňa, to všetko v istých chvíľach a prípadoch môže mať
         svoje kúzlo. Ale jedna izba?!
   </p>
   <p>
    Nemrzte sa, prosím, nevysmievam sa z chudoby. Vyrástol som samoôsmy v jedinej izbe, a
         bohvie, či celkom tak i neskonám. Páchal som verše. Vyrušovali ma! Ach, ako som sa hneval
         neraz, ako bral na humno, závidiac z tej duše smrteľníkom, majúcim čo len dve izbietky!
   </p>
   <p>
    Ako by nie? S Múzou, a na humno! Aj som zanevrel na jednoizbový byt, snívajúc večne o
         kútiku, kde by ma nikto nevyrušil.
   </p>
   <p>
    Dnes ho mám. Som mu rád a vám by doprial tú istú výhodu. Nehľaďte na mňa tak urazene! Vo
         vašu rodinnú svornosť dôverujem úplne a viem, že sa svár nevprace ani do desiatich izieb
         pod jedným krovom. A potom — rozumejme sa — môžete mať tri-štyri, i desať izieb, a nemusíte
         mať „tú druhú“. Hoci by sa vám zišla, veľmi zišla!
   </p>
   <p>
    Čo však — keď jej niet?
   </p>
   <p>
    Dopomôžem vám k nej. Dovolíte?
   </p>
   <p>
    ?
   </p>
   <p>
    Nazrite do mojej „druhej izby“! Prostučká je, pravda? Ale čistá. Knihy, náradie? Čo tam!
         Azda zbadáte ten kríž a onen uvädnutý kvet na stolíku…
   </p>
   <p>
    To, hľa — môj najútulnejší kút! V tej prednej izbe obráti sa mnoho ľudí a tí vyrušia —
         oj, často vyrušia, až sa srdce preplní horkosťou zloby, závisti, sklamania a všakovakou
         otravou pokoja a šťastia. Báseň čistej duše, čo by som chcel napísať, pretrhnem a len by
         zutekal ako niekedy. Zutekal, ani neviem kam!
   </p>
   <p>
    Tu mi príde na um táto druhá izba, ktorá — chápete? — presviedča o tom, čo pominie, i o
         tom, čo jedine ostane. Sem sa utiahnem, zamknúc dvere pred celým svetom, sem so svojím
         otráveným, nepokojným srdcom. A keď sa zas zjavím na prahu, už môžem pokračovať v
         pretrhnutej básni.
   </p>
   <p>
    Chcete mať takúto „druhú“ izbu s krížom a uvädnutým kvetom? Chcete?
   </p>
   <p>
    Verte, teraz už iba od vás závisí! Lebo — ako nevkročila vaša noha do mojej „druhej“
         izby a uzreli ste ju, tak sa môžete slobodne uchýliť v najnepríjemnejších chvíľach života i
         do svojej vlastnej.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2050">
       </a>
       Závoj
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — Ukážem ti niečo, čo si nevidel! — pošepla mi na sklone jasného zimného dňa spanilá
         Družka mojich piesní. A pojmúc ma za ruku, viedla ma z dediny známym briežkom ku obmrznutej
         riečke, venčenej sivým rakytím, z jej môstka zahľadím sa tak rád na strmé čiary nebotyčných
         vysočín… Navykol som už na ich pôvab, a jednak vydral sa mi z pŕs výkrik úžasu tohto
         večera. Boli také, ako som ich ešte nevidel — zastreté akýmsi temnoružovým, ľahučkým
         závojom. Spod neho vyrážali snežné končiare a úbočia dolín v podivných odtienkoch rumene,
         že by sa ich umelec ani neodvážil na plátno položiť. Zaprizeral som sa a stratil v nich ako
         úsmev pod jabloňami, zakvitnutými naružovo.
   </p>
   <p>
    — Obzri sa vôkol! — upozornila ma spoločnica. Myslel som — zbadám pred sebou dedinku na
         vŕšku s osvieteným chrámom a nevymrznuté, kovové vlny, poliate žiarou západu. Aké však bolo
         moje prekvapenie z pocitu, akoby ma akási mocná ruka zdvihla vysoko… vysoko, a ja uzrel som
         pred sebou rieky i moria a po brehoch mestá i dediny, rozviate do nekonečna. Všetko to
         zhalené závojom, kmásaným čousi mohutnou rukou a splývajúcim v obrovských záhyboch z
         kráľovských ňadier velebných končiarov.
   </p>
   <p>
    — Ach! — obrátil som sa k Družke, — je to ozaj nádherný prelud, aký som dosiaľ nezažil…
   </p>
   <p>
    — Prelud? Skutočnosť, môj drahý! Závoj ten kryje šíru zem od nepamäti a ty si ho zbadal
         len vtedy, keď si sa dostal spod neho. V tomto závoji vystupujú smrteľníci, zavití doň i
         osobitne. Je to pre nich prirodzené ako vzduch, v ňom sa pohybujú. Najviac ani neprídu na
         to, ako klamú iných i seba, hoci nebyť toho závoja — jemnejšieho od rumeňa, ktorý polieva
         vrchy — sotva by čo ostalo z „dôstojnosti“ plemena, čo ho stojí toľko bied a utrpenia! Pre
         tieto biedy kmáše ten závoj oná ruka. Ak sa lepšie prizrieš, uvidíš ich i viac.
         Najmocnejšia z nich je božská pravica Nazaretského, pracujúca od storočí s takým chatrným
         výsledkom! Človečenstvo nevie sa zriecť ružového závoja, pod ním úbohosť jeho túžob a snáh
         nevidieť ako pehy zavitej nevesty. Hľaď na onú ruku!… Zahrabala sa prstami do tej jemnučkej
         látky i rozkmasála ju, a jednak ako úderom zmeravená — nevládze ďalej. Tak je to s druhou i
         treťou. A ak sa dáš ty do toho zázračného tkaniva, ak si bol z najpopulárnejších, staneš sa
         o chvíľu najnenávidenejším človekom…
   </p>
   <p>
    To povediac, ukázala bielou rúčkou na strmé vysočiny so slovami: … Hľaďže, príroda nevie
         sa tak dlho pretvarovať! Obrátil som zrak inštinktívne a tu ľahučký, temnoružový závoj
         presunul sa do úzadia a belasel vždy väčšmi a väčšmi, kým v popredí čneli obnažené končiare
         vo svojej velebe, hoci drsne vyblednuté, ba šedivé. Pocítil som nezdolnú túžbu zahrabať
         prsty do onoho zvláštneho závoja a trhnúť z celej sily, keď som si uvedomil, že sme zasa na
         môstku.
   </p>
   <p>
    — Skús to i len na niektorom vidieckom plese, akých je dnes hojnosť na všetky strany, a
         uvidíš! — podotkla mi Družka so sústrasťou v očiach, uhádnuc moje myšlienky. Obaja sme
         zamĺkli pod silným dojmom blížiacej sa noci. Kovové chladné vlny prelievali sa po okrúhlych
         skalách a temneli v čipkovito obmrznutých brehoch, ovitých sivým rakytím, až i sčerneli ako
         žúžoľ, pozlátené studeným leskom plného mesiaca.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2071">
       </a>
       Pod smutnou vŕbou
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Stojí vedľa cesty pod oblohou neurčitých farieb na tajomnom údolí života. Hľadí na dumnú
         sihlinu i na machom porastené, vlhké bralá, podobné mačacej hlave — tu zas prervané otvormi
         jaskýň, z nich volá temno, ako z dier pohodenej ľudskej lebky, trúchlivým mementom. Je ako
         smútiaca kráska s rozpustenými prúdmi bohatých vlasov na úpeku — ovisnutá až po zem, kde si
         hovieme v tôni na mäkkej pažiti: On, ktorý sa mi pridal za osloboditeľa, a ja, pútnik s
         výrazom tichého utrpenia v očiach, úbohý a chabý potĺkať sa s preťažkým bremenom po skalách
         v mučivom opare.
   </p>
   <p>
    Vôkol hrnú sa tisíce zbedačených. Hoc slnko i pečie — nikomu sa nechce k nám prisadnúť.
         Načo by aj? Kto by hľadal osvieženie pod smutnou vŕbou? Ktože by tu tušil osloboditeľa?
         Hľadím na nich s neporozumením i ľútosťou a rozpoznávam jasne jednotlivé typy. Niektorí z
         nich sú až veľmi podnikaví, a odskakujúc od príkrej cesty na chodníky, prebíjajú sa k
         cieľu, v domnení, že si tak púť obľahčia i skrátia… Druhí sú veselej mysle a majú na očiach
         ružové sklíčka a rozhlasujú dobrodušne, že netreba vraj myslieť na príkrosť cesty, ani na
         trúchle memento brál, ale ísť veselo, kým sa dá, napred… A tretích načo spomínať? Som z
         nich i sám, majúc práve upreté oči na jasnú tvár náhodilého spoločníka, ponášajúceho sa na
         svätca, ktorý skúsil všetko, prežil všetko a hotový je nadeliť všetkým zo svojho pokoja.
   </p>
   <p>
    — Kto si a čo si praješ? — pýta sa ma s otcovskou starostlivosťou.
   </p>
   <p>
    — Som z tých, — odvetím dôverne, — ktorých údelom je vliecť sa najneschodnejšou cestou a
         pocítiť i pochopiť jej záseky. Otec môj niesol bremeno, kým ho nepritlačilo až k zemi, a
         skonal ako jeho otcovia… Moja mať boľavými rukami chytá sa končitých skál aj bodľavého
         tŕnia, keď chce prikročiť k cieľu. A mňa tiež čaká asi neblahá sudba mojej krvi. Vidím
         chodníčky a prte, vábiace úbočiami vpravo i vľavo. Ale — skalám nevyhneš! Slúcham slová
         hlásateľov, odvracajúcich pozornosť od príkrosti cesty a nemysliacich na trúchle memento
         brál. Nemôžem nevidieť a pochopené nemôžem neprecítiť. — Je akási výhoda na ceste, po nej
         sa uberám s dušami, podobnými mojej duši — niečo jedinečne sladké, čo nemožno zakúsiť inde?
         Povedz, starče, a uľahčíš bremeno i srdce uvoľníš!
   </p>
   <p>
    — Hovieme si pod
    <span class="emphasis">
     <em>
      smutnou
     </em>
    </span>
    vŕbou! — odpovedá krátko a záhadne. Ale
         hlboké sivé oči sa mu smejú, významne usmievajú a jas ich lapá sa i mojej duše. Hodím
         zrakom po rušnom údolí života a zdajú sa mi záseky, čo som už skoro preklial, nevyhnutné,
         memento brál a celkom prirodzené, kým v srdci pociťujem akési uspokojenie, ba viac —
         delikátnu radosť nad tým, že som to pochopil. Je v tom iste mnoho paradoxného, pravda?
         Slasť, a z utrpenia! Ale okúsili ju najväčší martýri a jedine ona mohla by oslobodiť duše,
         sputnané trpkým povedomím, že im je údelom prežiť a precítiť všetky bolesti života, bez
         akejkoľvek náhrady. Veď nemožno odtajiť osviežujúci chládok ani smutnej vŕbe, ovisnutej až
         po zelenú mäkkú pažiť, na nej si zmorený pútnik pohovie tak sladko.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2093">
       </a>
       Z galérie
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Voľakde som ho videl — iste v ktorejsi galérii. Bol to obraz, maľovaný podivným štetcom.
         Zblízka nebolo badať, len farbu na farbe bez ladu a skladu. Belasotmavý základ a potom
         čiar-šmúh a nezmyselných ťahov od výmyslu sveta.
   </p>
   <p>
    Niekoľko urážlivo žltastých fliačkov v rade. Prvý bol i najväčší. Vyčnieval ani gombík
         elektrického zvonka. Smiešne vyčnieval.
   </p>
   <p>
    — Patrí to k maľbe, či si to len akýsi hlupák robí žart i zo mňa? Nech som sám, iste
         siahnem po tom urážlivo žltučkom „gombíku“. Hádam ho i odštiknem. Takto som si len pomyslel
         o pôvodcovi všeličo, čo by on sotva prijal najvďačnejšie.
   </p>
   <p>
    Vtedy pristúpil ku mne cudzí pán a odviedol ma k náprotivnej stene.
   </p>
   <p>
    — Ach! — vydralo sa mi, keď som sa z diaľky zahľadel na obraz. Tie farby, ožijúc,
         prevraveli k duši. Belasotemný základ… čierny… šmuhy… nezmyselné ťahy rozplynuli sa ako
         para a pred zrakom vynárala sa dráha… most s ozornými oblúkmi, i vlak, dlhý, osvetlený
         vlak, jachajúci ponad širočiznú rieku z temnej noci do jasného rána…
   </p>
   <p>
    A čo je svet náš iného ako najzmätenejší obraz najprístupnejšej galérie??
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2115">
       </a>
       Skromnosť a jej gardedáma
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Keď som prišiel do dediny, príslušníci istej sekty žili si v povedomí, že sú oni
         onakvejší ako ostatní. A netajili to. Vystatovačnosť bola ich najsilnejším dôvodom, ňou sa
         líšili od ostatných, ako v neprirodzene zmenenom spôsobe hovoru a svätuškársky strojenej
         tvári. Upozornil som ich na to čo najdobromyseľnejšie a kto-ten dal si z nich povedať.
         Onedlho zbadal som opak tohlo, čo prv. Na moje veľké prekvapenie počali si vyvolávať na
         hlavy žeravé uhlie a síru… Ženu, ktorá predtým mnoho, veľmi mnoho si myslela o sebe — počul
         som vyznávať: Ach, pán môj, čože by ja bola spravodlivá? Ja som hriešnica, najposlednejšia
         hriešnica!! Nezvyčajný tón ma zarazil, ale len na chvíľu, kým som sa nenazrel tejto
         „vtelenej Skromnosti“ do očú. Svietili tým istým plameňom samospokojnosti ako kedysi a
         hovorili mi zreteľne, že poslední budú raz i tak prví!
   </p>
   <p>
    Odvtedy nedalo mi pokoja. Chcel som nazrieť do tváre tej pravej Skromnosti. Obraznosť
         predstavila mi ju v podobe ani nie veľmi peknej, ani mrzkej devušky, odenej prostunko, s
         hladkým účesom a nevädzovými očami. Raz sa mi i zdalo, že sa mihla vedľa mňa ulicou veľkého
         mesta, keď bolo práve v móde pripnúť si na hruď margarétku miesto umele vypestovanej bielej
         či ružovej kamélie. Hľadím za interesantnou osôbkou, podobnou navlas mojej predstave, a tu
         z výkladných zrkadiel volajú na mňa jej nevädzové oči.
   </p>
   <p>
    — Tá margarétka mi svedčí, pravda?!
   </p>
   <p>
    To nie je tá pravá! pomyslel som. Azda ju nájdem v spoločnosti Múz, v kruhu pracovníkov
         duchom! A tu som to ešte len utrafil. Čo som si nadobudol, bola skúsenosť: ak uvidím tú
         devušku, to najskôr tam, kde to najmenej predpokladáme. Prizrúc sa bližšie, poznal som s
         údivom, že je to iba šablóna ich umeleckého smeru. A keď som zaklopal na príbytok sŕdc,
         zdeptaných vlastnými nohami, a duší, volajúcich de profundis? Zhliadol som Génia, až
         nápadne podobného mojej predstave.
   </p>
   <p>
    — Si ty Skromnosť? — pýtal som sa naradovaný.
   </p>
   <p>
    — Nie! — usmiali sa nevädzové oči šibalsky: — ja som Efekt!
   </p>
   <p>
    A jednako nemožné, reku, že by na svete nebolo Skromnosti. Lenže ju as’ ťažko rozpoznať.
         Konečne sa mi i to podarilo, šiel som promenádou o polnoci. Bolo ľavno a jasne… Na trávniku
         pod košatou lipou snila devuška, podobná navlas mojej predstave. Nad spiacou bdela
         vážnejšia dáma, z jej tváre dalo sa čítať ako z otvorenej knihy. Prihovoril som sa a ona
         povravela mi všeličo o svojej zverenke i o sebe samej. Ako nemajú veľmi miesta medzi ľudmi,
         len čo sa sem-tam ponevierajú, lebo nemôžu jedna bez druhej: Skromnosť bez Úprimnosti…
   </p>
   <p>
    Od toho času, ak kde počujem o Skromnosti, dopytujem sa i na jej gardedámu, bez nej tá
         prvá vždy je podozrivá. A tak je to na korze, tak v kruhu Múz, tak i pod krížom Kristovým.
         O tom ma presvedčil onen lesk pyšných očú, kým pery vyznávali kajúcne úbohosť duše —
         vyvolávajú na svoju hlavu žeravé uhlie a síru.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2141">
       </a>
       Schody
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Prichodia mi na myseľ, kedykoľvek počujem hovoriť o láske. Prvé z nich sú drevené, druhé
         kamenné, tretie medené, štvrté z čistého zlata, nad nimi uprostred nádhernej záhrady skveje
         sa palota z krištáľu. Oči smrteľných miliónov upierajú sa z údolia na jasavú fasádu, kde
         tušia, že prebýva Duch najväčšej dokonalosti. Schody, vedúce do závratnej výšky, najviac
         ani nebadajú. Im sa zdá, krok — a môžu sa pokochať v hriadkach nevídaných kvetov, svieži
         vzduch vydychujúcich, bujarých alejach, a rozhľadieť sa z terasy čarovnej záhrady po svete
         rozloženom v hlbinách…
   </p>
   <p>
    A jednak — koľká to námaha prejsť všetky stupne tých štyroch schodov s bránami, na nich
         je ich symbol vdlabaný majstrovskou rukou!
   </p>
   <p>
    Pred prvými schodmi je brána drevená a na nej výjav, ako boháč obetuje časť svojho
         imania na výchovu spustnutých dietok. Z čŕt nevolá mu láska, iba chladná vypočítavosť,
         objasnená nápisom: Robte dobre iným, a nemusíte sa ich zášti ľakať! Potom túto bránu prejdú
         tí, čo nepoznajú lásku, ale vedia robiť dobre z najvlastnejšieho záujmu.
   </p>
   <p>
    Pred druhými schodmi je brána kamenná a na nej výjav, ako sa nad ťažko raneným skláňa
         ošetrovateľka smutného pohľadu, plného sútrpnosti. Jej počínanie objasňuje nápis: Robte
         dobre iným, a zmiernite bolesť života, ju preciťujete i sami…! Popod túto bránu prejdú tí,
         čo nepoznajú lásku, ale z ľútosti vedia sa zmilovať nad biedou blížneho.
   </p>
   <p>
    Pred tretími schodmi je brána medená a na nej výjav, ako muž svalnatých rúk kope
         studnicu vedľa cesty, kade tiahnu vozy za úpeku slnka. Z tváre sa mu zračí radosť a jeho
         počínanie objasňuje nápis: Robte dobre iným a okúsite sladkosti z práce svojej! Popod túto
         bránu prejdú tí, čo vedia robiť dobro pre dobro samo a pre pôžitok zo šľachetného činu.
   </p>
   <p>
    Pred štvrtými schodmi je zlatá brána, a na nej výjav, ako umiera na kríži pravý človek.
         Z tváre i cez výraz nekonečnej bolesti svieti mu nadzemská žiara, objasnená nápisom:
         Milujte sa, ako milujem ja i svojich nepriateľov! Popod túto bránu prejde už len tých
         niekoľko pútnikov, ktorí vedia pre iných zabudnúť na seba. Iba z tých dôjde kto-ten do
         paloty z krištáľu uprostred nádhernej záhrady, z jej tienistej terasy zrieť náramnú úbohosť
         ľudských duší, nevládajúcich z údolia a hmýriacich sa najviac v zapustnutých sadoch pred
         drevenou bránou v povedomí, že je ono stavisko z krištáľu nízko, nizulinko, kam sa dá vyjsť
         bez vážnejšieho ustávania.
   </p>
   <p>
    To mi prichodí na myseľ, kedykoľvek počujem hovoriť o láske a dávam otrhanému žobrákovi
         almužnu. Pociťujem mdlobu vlastnej duše. A vtedy, ak zriem nadol, vidím pod sebou len jedny
         schody, ktorými som prešiel, kým nado mnou dvíha sa brána medená i zlatá — a terasa i
         stavisko z krištáľu, na ktoré — ak sa zahľadím — hlava sa mi potočí pre výšku… krehkému tak
         nedostupnú výšku!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2164">
       </a>
       Kraj
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Zďaleka zdá sa až nádherný. Vyhúknutá tráva ani perina… blyšteky a vodné ľalie a
         poletujúcim množstvom bezstarostných motýľov a bohémsky rozblúdených zlatohlavov,
         jasajúcich na úslní, že krásny je tu život, nevšedne krásny!
   </p>
   <p>
    To isté hovoria i vodné vtáky, i vtáčatá, poletujúce po rozkonárených vŕbach, i oblaky
         podivných foriem, letiace ponad tieto končiny, opojené radosťou… A čo ty, spanilá Družka
         mojich piesní, čo ty?
   </p>
   <p>
    Rada bys’ sa brodiť trávou, spestrenou vyhúknutým kvietím?
   </p>
   <p>
    Nechoď! nechoď!
   </p>
   <p>
    Rada bys’ sa pobaviť s motýľmi a ponaháňať s hrdými zlatohlavmi?
   </p>
   <p>
    Nechoď! nechoď!
   </p>
   <p>
    Rada bys’ sa vmiešať do chóru vtáctva neveľkých hláv, tým však silnejšieho hlasu — a
         zvelebovať nádheru tohto kraja, ktorý oku tak lahodí??
   </p>
   <p>
    Nechoď!!! Lebo ak podkašeš sukienku, tvoje biele nôžky vdrúzia do hlienu a bahna a ty
         pretrpko sklamaná pochopíš, že je to nevyužitá pôda bláznivých nočných ohňov, hniloby i
         ohyzdných pijavíc, kde nemožno orať, ani kopať, ani domy stavať, ani sady pestovať, kým sa
         neodvodnia priestory, na nich má nájsť svoje blaho nie pár blyštekov a vodných ľalií, ani
         niekoľko pestrých motýľov a bohémskych zlatohlavov, ale — celý vekmi ťažko bitý a ubolený
         národ!!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2190">
       </a>
       V hrsti tajomnej ruky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Vidím čius’ mohutnú ruku — jasne, jasnučko až po zápästie. Brusce i zrezané nechty ani z
         kameňa, hánky a pružné, podlhovasté kosti, spojené ružovými svalmi a potiahnuté kožou s
         chĺpkami riedkej srsti, spod nej sa prebíja nabehnutá sieť modrastých, vypuklých žíl…
         Vôbec, mám ju pred očami so všetkými zárezmi a vráskami, že by ju azda určite vedel i
         odkresliť. Vyčnieva z pusteného, voľného rukáva, utkaného z hmly, čo halí nohy i driek, i
         oči a ústa tajomnej osobnosti. Tým lepšie môžem sa prizrieť svalnatému údu. V porovnaní s
         ním je i najsilnejšia medvedia dlaba iba hračkou. A tie prsty! Sťahujú sa a vystierajú ani
         železné háky zázračného stroja. A tá dlaň! — Tá dlaň!! Veľké „M“ na nej a potom čiary sem i
         ta, z nich sa márne usilujem vyčítať tajomstvo. Len hľadím, pozerám a spytujem sa plný
         strachu a zvedavosti: kto si?
   </p>
   <p>
    — Uzrieš! — počujem z hmly mohutný hlas, zapĺňajúci priestory široko-ďaleko. Pociťujem
         úctu a strach sa ma zmocňuje. Neviem odtrhnúť zrak od tej ozrutnej dlane, do nej by sa iste
         vmestila i hlava, ba i ja sám… Vtom mi zmizne spred očú a ja začujem šuchot hmiel, akoby tá
         ruka siahla kams’. A keď sa spamätám? Je už zas tu — roztvorená na všetkých päť prstov,
         držiac srdce, opravdivé, živé ľudské srdce…
   </p>
   <p>
    — Aké je povoľné ani z cesta… — čujem udivený, a to je srdce, plné tvrdého vlastenectva,
         čo vedelo vždy dokonale hýbať ústami… — Teraz, pozri, ak chcem, je z neho bábätko, ak
         chcem, i — marcipán!
   </p>
   <p>
    Vtom sa už i zovrú tie hrozné prsty. A keď sa dlaň otvorí, zdá sa mi, čo vidím na
         nevyspytateľných čiarach, podobné je najskôr akémusi dvojušnému hrnčeku!
   </p>
   <p>
    Hmly zašumia znova. Ruka akoby siahla doďaleka, a na dlani uzriem nové srdce — srdce
         hlásateľa pravdy božej. O chvíľu podobá sa už akémus’ pohanskému bôžiku.
   </p>
   <p>
    Tak to ide ďalej. — Srdce za srdcom. A jedno ľahšie, druhé ťažšie, ale všetky v tej
         hrsti povolia. Zásady, ideály — nestoja za slovo, keď sa raz zavrú tie prsty, podobné hákom
         zázračného stroja. Dajedno zo sŕdc rozpráši sa ani práchno. Dovtípim sa, že to „M“ na dlani
         znamená „Mundus“ a cez hmly rozpoznávam obrysy i črty s trupom úzko zrastenej býčej hlavy.
   </p>
   <p>
    — Moc sveta! — jachcem, usilujúc sa opanovať vlastné vnútro. — Obilie kloní sa pred
         tvojím zavanutím a neinak i hrdé ľudské hlavy! Ale povedz, prosím, nieto sŕdc, čo by vedeli
         odolať tvojej hrsti?
   </p>
   <p>
    O chvíľu vidím na dlani srdce naoko ako ostatné. Červené a živé. Ale sotva sa prsty
         zovreli — trhne to svalmi ani od bolesti a vystrú sa znova. Srdce je ako prv, iba na dlani
         vidno znaky hrozného stisnutia.
   </p>
   <p>
    — Je ani diamant… — dokladá Moc sveta. — Márne ho zvieram — vreže sa a nepoddá, lebo je
         hotové i umrieť, za čo bije. Takých sŕdc je však málo, veľmi málo. Nie je z nich ani tvoje.
         Chceš to skúsiť?
   </p>
   <p>
    — Oh!! — odvraciam sa inštinktívne. A som úprimne rád, uzrúc, ako tá obrovská ruka
         stráca sa v hmlách pusteného, voľného rukáva. A v tú chvíľu chápem slová jedného z
         najlepších našich ľudí, do jeho svalov prešlo tiež niečo sily z onej záhadnej pravice: —
         Prosím ťa pekne, moc je potrebná, užitočná — no nie vždy radostná, lebo človek jemnejšieho
         citu a stálych zásad pri pohľade na srdcia, mäknúce v tej hrsti ani vosk či cesto —
         ustrnie, odpľuje si, azda i zaplače!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2220">
       </a>
       Drahokamy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Medzi horami, rozprestretými naširoko, žil si človek v pošmúrnej jaskyni, čo mu určil za
         obydlie všemohúci Život. Krásne tu bývalo, až rozkošne, za kvitnúcej jari i teplého leta.
         Staré jedle rozkladali tônisté vetvice nad pažiťou, poprerastanou mäkkým machom a posiatou
         kvietkami ako drobné voskové hviezdičky… Potôčky žblnkali, hora šumela, vtáčatá spievali. A
         za tichého večera doznel i súladný hlahol zvonov, ktorý sa niesol zďaleka, na krídlach
         jemného vánku, čo rozcítilo neraz horkým bôľom srdce vydeseného samotára. V taký čas
         nadišli i zvedavci po kamienky, jagajúce sa zvláštnym leskom, čo rozdával podivný ten
         človek bez nárokov na akúkoľvek odmenu. Kochali sa v horách, rozprestretých naširoko,
         chválili jaskyňu, uloženú v brale tak romanticky. Obdivovali ozvenu po doline roztratených
         bielych, vápenných skalísk. Pustovník ostával sám, samotný, i keď zavítala mĺkva jeseň a
         doputovala dlhá-dlhočizná, studená zima.
   </p>
   <p>
    Iba jedna návšteva nevystávala v jaskyni. Tou bol všemohúci Život. Prichádzal v
         rozličnej podobe. — Tu ako márnivá kráska, ktorá zapáli láskou srdce, len aby ním opovrhla.
         Tu ako gazdiná, upomínajúca pichľavými slovami na potreby. — Tu ako vedomec, týrajúci myseľ
         otázkami, na aké nenájsť odpovede. Tu ako pán, ktorý vtíska ostrý čakan do rúk nevoľníka a
         núti ho krušiť skaly, až sa mu pot cícerkom leje z ukonanej tváre. Najviac však ako
         zápasník obrovskej sily, ktorý z rozmaru vyzýva úbožiaka k obrane, a zahrávajúc si s ním,
         zadáva mu bolestné údery, až zmoreného uloží na chatrné lôžko.
   </p>
   <p>
    Prichádzal, keď pŕchlo lístie, i keď sa rozzelenelo znova… Vtáčky zamĺkli i rozspievali
         sa sviežimi túžbami. Ponad šíre hory leteli oblaky, biele ako labute. A hosť len
         prichádzal! Z ukonaného čela pustovníka zviezli sa ťažké kropaje potu. Z hlbokých, dumných
         očú vyhŕkli slzy od bolesti neraz, a dopadnúc na zem, menili sa v kamienky podivného lesku,
         ktoré zvláštny ten človek rozdával všetkým, čo ho popýtali. Niekedy, keď súladný hlahol
         zvonov doliehal z diale vábne, lákavo — schytil sa — odísť ta-ta, medzi ľudí. Ale všemohúci
         Život mu vždy zastúpil cestu. Vtedy cítil vlhkosť skál ako väzeň pieseň žalára, ale
         uzmieril sa skoro. Naučil sa rozprávať s kvietím, s horou, s vtáčou i motýľmi, i s chmúrnym
         mračnom, burácavým bleskom i s vyjasnenou oblohou. Obyvatelia lesa poznali ho a pokladali
         za svojho. Na jeho krok vtáčí spev nezamĺkol, srnka neufrnkla, jeleň neufujazdil a
         nerozmumlal sa ani túlavý medveď. Ale hlahol diaľnych zvonov zaznel a žeravá túžba ovládala
         krv i kosti. Ušiel zo zátišia, aby sa viac nenavrátil. A všemohúci Život nezaskočil mu
         cestu! Márne volali za ubehlíkom štebotné vtáčatá: kam ideš? Márne sa ho dopytovali zvedavé
         srnky: kde ponáhľaš?? Šiel, hnaný túžbou, nezdolnou túžbou, do mesta, skade doznieval
         súladný hlahol zvonov do jeho samoty.
   </p>
   <p>
    Keď ho v meste poznali — vítali ho medzi sebou so zvláštnou úctou pre tie kamienky, čím
         ich obdarúval. Chválili i jeho skrýšu, tajomný šumot hôr i romantickú polohu jaskyne, v
         nej, mysleli, rodia sa oné drahokamy, hoci aj netušili ako… Usilovali sa mu byť vďační.
         Daromne! — On už sťažka rozumel ich lichotivým rečiam. Tváre zdali sa mu znešvarené hrubými
         grimasami a pohyby ich boli mu raz smiešne, raz zas neprirodzenosťou odporné. Nevedel viac
         chápať ich radosti a poňať ich obyčaje. Preto sa i zobral ešte toho dňa do hôr, kde ho
         vítali biele bralá, i vtáčatá, i srnky. — Vítal i mumlavý medveď…
   </p>
   <p>
    Blízko jaskyne pristavil ho všemohúci Život s úškrnom víťaza na ústach: — Neostal si?
         Kedy pôjdeš zas??
   </p>
   <p>
    — Neviem, ale nechcel by som viacej! — odvetil človek. Hádal sa i zápasil so svojím
         otročiteľom ďalej, často až do krvavého potu horkých slz. A tie krôpky i kvapôčky, dopadnúc
         na zem, menili sa v kamienky zvláštneho lesku, čo on bez nárokov na odmenu zbieral a
         rozsýpal po horách. A rozdával ľuďom, ak ho vyhľadali. Rozdával ochotne.
   </p>
   <p>
    Míňali sa roky… Mladina blízko jaskyne dospela, keď raz človek, ubitý nešetrnými údermi
         Života, nevstal viacej z lôžka. Rozhučali sa žiaľom hory, rozložené naširoko. Zasmútili
         vtáčatá, srnky i mumlavý medveď zasmútil. Žblnkavý potôčik zmenil skočnú nôtu a ľudia,
         dozvediac sa o tom, prišli v húfoch pochovať človeka, nad ním rečnili, ako im je nevýslovne
         drahý! Ako ho nikdy — nikdy nezabudnú!! Harmonický hlahol zvonov zaliehal v smútočnú náladu
         pozdravom z druhého sveta.
   </p>
   <p>
    Pustovníkova tvár bola už vtedy spokojná a biela, sťa po pažiti rozkvitnuté drobunké
         kvietky, podobné hviezdiciam z čistého vosku. Ani jaskyňa nebola viac tak pošmúrna. Jagala
         sa dojasna a fialkova ako z ametystu, kým pod hrubým starým bukom preberal Faun na píšťale
         o tom, ako rastú opravdivé drahokamy z krvavého potu a horkých-prehorkých sĺz…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2246">
       </a>
       Stĺpy vedľa cesty
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Stĺpy… stĺpy… stĺpy… na dohľad jeden od druhého, vedľa cesty, zanesenej hrboľatými
         závejmi… Ako vzácne sú pre pútnika, brodiaceho sa pustými poľami v hmlách osievavej
         chumele! Mŕtve, odťaté od koreňa, sajúceho obživu z rodnej pôdy! — Ale ak priložíš k
         niektorému ucho, zachytíš hútor a v ňom prívet neznámeho — no spoľahlivého priateľa, čo ťa
         vďačne upraví do mesta, kam sa uberáš.
   </p>
   <p>
    Podobne brodil som sa raz i sám cestou, po nej nebolo stopy. Do očú šibalo nemilosrdne.
         Nohy viazli v snehu sypkom a ostrom ani piesok. Nebyť tých stĺpov — neuzrel by jakživ
         červených komínov a štíhlych veží mesta. Tiahli mi pred zrakom pospájané omrznutými drôtmi
         a ochumáčovanými šiškami z porcelánu, ukazujúc smer… Nebol by som ich dal za všetkých
         veľkých ľudí sveta. Nebol! Pri tomto priznaní počal som nevdojak prirovnávať a i pre
         ukrátenie trápnych chvíľ — prešiel som pohľadom duše po geniálnych, mohutných osobnostiach,
         ako mi žili v pamäti od najstarších čias… Stáli vedľa cesty, zanesenej hrbolatými závejmi,
         ukazujúc smer. Uškrnul som sa sám divej predstave, cítiac, aké je to nedôstojné
         prirovnanie. Predsa — stĺpy, térom napustené, tajom hútoriace, stĺpy s drôtmi,
         porcelánovými šiškami — a rad najväčších osobností, tvorivých, geniálnych, čo srdcom a umom
         vyvolali obdiv šíreho sveta a získali úctu národu, ktorý, ak sa im i nepriznal, kým dýchali
         vzduch rodného kraja — zaplakal azda nad skvostne vystrojeným katafalkom. Alebo aspoň
         zastal s pietou po rokoch nad objavenou zapustnutou mohylou!
   </p>
   <p>
    — Nie, rad a rad — to je nie jedno! — dotvrdzoval som si, akoby mi niekto protirečil.
         Sprítomnil som si, čo znamená stáť v strede tisíc a tisíc zvedavých zrakov… zažiť jubilejné
         chvíle veľkých uznaní… vidieť stĺpce hrubými literami tlačených novín s menom, tak zbožne
         ucteným menom, o ňom veršujú mladučkí básnici v nepovedomej nádeji, že ich budúcnosť odmení
         azda podobnou zdvorilosťou…
   </p>
   <p>
    — Veľkolepé! — prevravel som nahlas, plný závisti a ambície. Z najbližšieho stĺpu čosi
         príšerne zakrákalo. Veľký čierny havran nadhadzoval sa na otrasených porcelánových šiškách
         a zakrákal znova, vplietajúc sa mi do myšlienok.
   </p>
   <p>
    — Čo, havran, nie je azda hodno narodiť sa človekom veľkým na duchu, obdivovaným a
         vzbudzujúcim úctu a lásku celého národa?
   </p>
   <p>
    — Lásku?? — zvuk tohto slova akoby len bol vyznel z onoho roztvoreného zobáka s
         natiahnutým hrdlom v podivný otáznik. Až ma to zarazilo. Uvažoval som o láske celého národa
         ako jednej duši, a ostali mi slová bez — obsahu. Národ, celý národ!? Keď tak máličko lásky
         v srdciach jednotlivcov, kde by ten vedel koho úprimne milovať?! Potrebuje srdcu i mysli
         imponujúce, veľké osobnosti z najsvätejšieho záujmu. A keď nemá? Postaví si ich sám vedľa
         cesty, kade sa hrnie k svojej lepšej budúcnosti…!
   </p>
   <p>
    A havran, akoby len porozumel námietkam, zakrákal opäť a poskakujúc poletoval predo
         mnou, kade som sa brodil do vzdialeného mesta. Brodil bez závisti a ambície, vidiac už pred
         sebou len rad, jedinký rad stĺpov, na ne — ak sú nie potrebné — zabudnúť tak ľahko!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2269">
       </a>
       Kanárik
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Kdes’ bolo…
   </p>
   <p>
    Z povaly nízkej svetlice vysoko oproti oknu visela vkusná klietka. Bola to
         najzvláštnejšia okrasa domu. Pýcha, umiestená tak, aby sa o ňu potkol pohľad príchodzieho.
         I slnko, keď vstávalo, polialo ju prvými lúčmi. Drôty zjagali sa ako nitky, strieborné
         nitôčky. Žltučký kanárik vyskočil na najvyšší pántik a do sníčkov odpočívajúcich lúdili sa
         na pozdrav veselé, ostré trilky.
   </p>
   <p>
    Bola v nich radosť z nového rána. Bola i láska, čím bilo to drobné srdiečko pod žltastým
         páperím pri pohľade na biele steny, okrášlené obrazmi čisto náboženských motívov — na
         zrkadlo, ovité brečtanom — na limbový kredenc s pohárikmi a kvetnatými várničkami,
         poukladanými v rade — na pár kníh po stole, viazaných v silnej koži — najmä však — na
         budiacich sa domácich, v nich poznal svojich živiteľov, vážiacich si jeho spevu.
   </p>
   <p>
    Kanárik mal ich rád. Domového i domovú. Najmä však ich malé živé dievčatko, ktoré sa
         vždy s ním delilo, prihovárajúc sa mu štebotavým hláskom. V takú chvíľu rozspieval sa, až
         to štiepalo vzduchom. Zabudol na to, čo mu rozprávala matička o ďalekých voľných
         priestoroch, o svetlučkej oblohe a vonných hájoch s osviežujúcou húšťou a rozkošným
         kvietím. Myslel si, je na to — obodrovať domácich spevom. A to mu stačilo.
   </p>
   <p>
    Niekedy, keď sa priveľmi zadíval na kraj oblohy, usmievajúcej sa naňho oknom, prejala ho
         nevysvetliteľná túžba: uletieť! I zaďubol zobáčikom do tenkého drôtu svojho väzenia. Počal
         nôtu bolestnú, prebolestnú, čo sa však na jedinké milé slovíčko zmenila hneď vo veselý
         švitor.
   </p>
   <p>
    Iba jedna príhoda rozrazila to spevavé srdiečko, že nezacelelo viacej. Bolo to, keď sa
         domáci pohádali. Sedel na pántiku a spieval, akoby ich len chcel pomeriť. A tu — bác! Akýsi
         ťažký predmet šibol vedľa klietky, až sa zakolísala. I zaviazla pieseň v tom krátkom
         hrdielci ustrnutím a srdiečko pod žltučkým páperím bilo — bilo — šialene trepotalo…
   </p>
   <p>
    Vtedy poznal speváčik, že je len okrasou svetlice. Okrasou, bez nej sa možno zaobísť.
         Nôtil ako prv, ale zvuky piesní leteli už v ďaleké voľné priestory svetlučkej oblohy a
         vonných hájov. Zobkal pohodené omrvinky, ale s túžbou, aby ich nemusel jesť dlho. I
         dievčatko sa mu už márne privrávalo. Odpoveď jeho podobala sa tichému úsmevu trpko
         sklamaného. Očká jeho svietili plachou nedôverou, až istého dňa odchýlenými dvierkami —
         nedbajúc na to, čo ho v neznámom šírom svete očakáva — uletel…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2292">
       </a>
       „Ozajstný Život“
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Za jasnej jesene kráčal som vedľa starca so striebornými vlasmi a hasnúcim zrakom,
         nachýleného ako strom, keď sa ide vyvrátiť z koreňa.
   </p>
   <p>
    — Jeseň táto je moja… — prehovoril starec, akoby sa nám len boli zišli myšlienky. — Môj
         je i ten sneh na horách, i ľútostný pohľad umdleného slnka… Jari sa nedožijem, lebo už
         nečakám nikoho.
   </p>
   <p>
    Pozrel som naňho s otázkou. Hneď jej porozumel.
   </p>
   <p>
    — Koho som čakal kedysi? Koho čakáš i ty! Koho vy všetci očakávate, nebadajúc, ako kráča
         s vami. Ja som ho zbadal. Preto už nevyčakávam.
   </p>
   <p>
    Zmysel podivných slov chápal som tým menej. Spoločník môj zastal, a ďubkajúc ostrím
         palice do zeme, pokračoval:
   </p>
   <p>
    — Bol som mladý, zdravý… Zbieral som po školách vedomosti. Ale som vždy snil o tom, že
         skončím a stretnem sa s „ozajstným Životom“. Snil si i ty?
   </p>
   <p>
    Prikývol som ochotne.
   </p>
   <p>
    — Miloval som… Mal som svedčnú žienku i peknú rodinku. Zažil som mnoho vzácnych chvíľ.
         Ale ten „ozajstný Život“ v náručí s kvietím, nad čo by viac nečakal krajšieho, len nechodil
         a nechodil… Tak je to i s tebou, pravda?!
   </p>
   <p>
    Prisvedčil som znova.
   </p>
   <p>
    — Venoval som sa verejným veciam, pracujúc pre blaho ľudu… Žal som horkosť i potešenie.
         Roky sa míňali, hlava šedivela a ja som len čakal, vyčakával. Konečne uzrel som i koniec
         svojej púte — hrob, a sklamaný uvedomil som si, že mi viac nikto nepríde v ústrety, lebo
         ten Čakaný kráča od začiatku so mnou.
   </p>
   <p>
    Tu sa starec odmlčal. A ja? Pohliadnem vedľa. Nevidím nikoho!… Ponorím zrak do svojho
         vnútra? Duša moja čaká! Vyčakáva!! Ani slová, ani ľútostivý úsmev slnka nemohli a nemôžu ju
         presvedčiť, lebo je ešte primladá zrieknuť sa jednej z najkrajších ilúzií života.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2324">
       </a>
       Uholný kameň
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Keď počujem žehrať na náboženstvo, prichodí mi na um stavisko staré, veľmi staré, s
         ozrutným vyčnievajúcim a neforemným uholným kameňom. Kto šiel popri dome — iste zavadil
         pohľadom do toho kameňa. Nejeden už dovrával majiteľovi: — Človeče, ako to len môžeš trpieť
         v tom uhle? Veď ti zohyzďuje celé bývanie!
   </p>
   <p>
    Dlho uvažoval majiteľ, čo počať, keď on zas už navykol na kameň. Ľuďom to len nedalo
         pokoja. Vysmievali ho i nahovárali obnoviť dom, keď má za čo. Kto by vraj i býval v takej
         diere zo starého veku! Akýsi staviteľ vyrátal mu, ako budova postúpi v cene, keď sa krov
         pokryje gliedenou škridlou, steny obielia, okná natrú, ale najmä — keď sa ten ohyzdný kameň
         vyrazí z uhla…
   </p>
   <p>
    — To si len za starých čias dovoľovali ľudia také nevkusné hlúposti! Vyvalíme to a
         podmúrame kresaným kameňom. Spodok ohádžeme cementom. Radosť bude pozrieť na to! —
         neustával staviteľ.
   </p>
   <p>
    Človek pristal konečne.
   </p>
   <p>
    Práca sa začala pri schvaľovaní mimoidúcich, z nich mnohí o kameň zavadili. Deti
         tlieskali od radosti, keď robotníci vyvalili kameň, a chcejúc polichotiť verejnej mienke —
         vrhli ho do neďalekej kaluže vedľa cesty. Uhol podmúrali, obhádzali cementom a o niekoľko
         dní bol dom ako nový!
   </p>
   <p>
    Majiteľ sa tešil. Ale nezadlho. Steny, čo stáli nepohnute od nepamäti, počali sa pukať.
         Vápno sa rýpalo, tehla vypadávala raz tu — raz tam, až sa dom smerom k obnovenému uhlu
         naklonil. A keď sa istého večera zem nepatrne zachvela — zrútil sa s rachotom na hromadu a
         obyvateľov zasypal.
   </p>
   <p>
    To mi prichodí na um, keď počujem žehrať na náboženstvo, imanie to prazvláštneho druhu,
         jeho cenu poznať naozaj len vtedy, keď ho nieto!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2347">
       </a>
       Gloria mundi
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Medzi haraburdím v zabudnutých kútoch divadla stála od rokov drevená kostra koňa s
         obstojne vypracovanou umelou hrivou. Tento kôň mal zvláštnu minulosť. Pri veľkých národných
         slávnostiach nahrádzal v živom obraze plnokrvného tátoša a pre časté upotrebenie nazvali ho
         herci i „nesmrteľným“. Toto pomenovanie si on osvojil a bol naň i hrdý. Nie bez príčiny! Na
         ňom, dokonale maskovanom a ovenčenom, ako sa len dalo, sedala obostaná dvorom
         najčarovnejšia z krásavíc v bengálskom osvetlení, znázorňujúc triumf nejakej mimoriadne
         významnej historickej chvíle. Obecenstvo tlieskalo. Z lóží padali ruže. Nič
         prirodzenejšieho, ako že si tá umelá hriva namyslela: Všetko to patrí mne, predovšetkým
         mne!
   </p>
   <p>
    Po slávnosti odniesli dreveného koňa do skladu, čoraz väčšmi skusoval, ako si ľudia
         nevedia oceniť zásluhy. Dostal sa vždy do bezvýznamnejšej spoločnosti, až sa našiel v
         zabudnutých kútoch, kde rok za rokom ukladali sa mu na hrivu i chrbát vrstvy zožierajúceho
         prachu. Zato on neprestal veriť vo svoj význam a v zbožňovanú lásku publika, očakávajúc, že
         ho zas vyvolá na javisko a obsype kvietím i potleskom. V tomto presvedčení hľadel na všetky
         ostatné predmety zapadnutých kútov zvysoka, čo mu zas staré kulisy, lepenkové štíty a
         šišaky, drevené kopije, začadený lampáš a podobné veličiny nevedeli odpustiť. Ako by aj,
         keď mal jazyk taký nepokojný!
   </p>
   <p>
    — Čože ty… — prevravel napríklad k starej tamburici s potrhanými strunami a spľasnutým
         bruškom, — tebe táto spoločnosť zodpovie! Ale moja minulosť je iná. Ja som nesmrteľný!!
   </p>
   <p>
    Tamburica patrila náhodou medzi osobnosti, ktorým sa už nechce protirečiť. Tým ostrejšie
         zastal sa jej skrivený plechový meč, čo blýskal kedysi po boku akéhosi kráľoviča.
   </p>
   <p>
    Keby si ty vedel pravdu, veru by si nižšie nosil tú svoju umelú hrivu!
   </p>
   <p>
    — A čo? — okríkol ho kôň nadmieru podráždený…
   </p>
   <p>
    — Nič! — odsekol meč s chladom skúseného filozofa. Chcel asi doložiť niečo veľmi
         pichľavého, keď sa vtom otvorili dvere a vstúpil riaditeľ s pomocníkom. Nastalo slávnostné
         ticho. Všetko bolo zvedavé, komu pripadne pocta z tejto nevšednej návštevy dostať sa na
         svetlo. Všetci mysleli predovšetkým na seba. Umelá hriva „nesmrteľného“ koňa celkom
         badateľne zastrihala ušami. Len vzbudiť pozornosť! A čisto vyholení páni skutočne zamierili
         ku kostre. Kôň dobre nezaerdžal od radosti a hodil povedome pohľad po zaprášených kútoch,
         hltajúc každé slovíčko…
   </p>
   <p>
    — Tak je to, kamarát, — uľavoval si riaditeľ, — národ chce svätiť a nemôže to byť bez
         ovenčeného koňa na javisku. Myslel som, čo? Dám vyviesť takého, ako všetky poriadne kone na
         svete! Ale slečna Lola, ktorá má znázorniť triumf našej pravdy: — jaj, že si ona na takého
         nesadne! Že by jej skočil doprostred publika!! Musí teda postačiť táto rozheganá mrcha. A
         nech tej niet? Musel by dať spraviť podobnú, alebo stať si i s tebou pod slečnu Lolu. Ľudia
         majú záchvaty, že chcú oslavovať… hocičo, ale oslavovať. A nemôže sa to jakživ obísť bez
         koňa, ktorého chtiac-nechtiac, musíme vyvliecť na javisko…
   </p>
   <p>
    Medzi tými slovami, plnými nelichotivých výrazov, pocítila kostra niekoľko úderov, hodne
         neláskavých, aké sa nedajú mylne vysvetľovať. V rebrách zavŕzgalo a pyšne vztýčená hriva sa
         povážlive rozkývala…
   </p>
   <p>
    — Počul si? — ozval sa plechový meč pichľavým hlasom, keď sa návšteva vzdialila zo
         zapadnutých kútov.
   </p>
   <p>
    — Počula si?? — pošepla začudovaná tamburica starej deravej kulise.
   </p>
   <p>
    — A ste počuli??? — rozremzili sa škodoradostne lepenkové šišaky, štíty, drevené kopije,
         začadený lampáš atď. — A on vraj nepatrí medzi nás! On je „ne-smr-teľ-ný“!!
   </p>
   <p>
    I rozchichotali sa všetky predmety zabudnutých kútov. Pod ťarchou ich výsmechu naklonila
         sa tá umelá hriva na oslabenom trupe a v druhej chvíli — prásk!! padla na podlahu do prachu
         medzi papiere a handry, pochopiac konečne, čo je sláva tohto sveta…!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2383">
       </a>
       Dve kupoly
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Prvá z nich klenie sa nad otvoreným vnútrom obrovského dómu, šinúc sa v smelých oblúkoch
         k centrálnemu bodu zázračnej stavby… Stojíme na galérii,
    <sup>
     [
     <a class="footnote" href="#ftn.d56e2392" name="d56e2392">
      11
     </a>
     ]
    </sup>
    kam sme sa dostali, semitkujúc a krútiac sa schodmi úzkych kamenných chodieb.
         Upozornia nás na steny, zdobené freskami zo života apoštola Pavla… i na hĺbku pod nami, čo
         už úzkosťou prejíma naše divácky užasnuté oči.
   </p>
   <p>
    — Priložiť ucho k stene a naslúchať, prosím!… — pobáda ma sused dobroprajne. Chcem sa ho
         opýtať — načo? Ale vidím, robia to všetci. Urobím i ja a s údivom zachycujem slová: — Dóm
         tento započal budovať roku… potom číslo, potom meno geniálneho staviteľa s krátkou
         históriou vtelenia jeho predstavy. Všetko to počuť hlasným, prirodzeným hovorom. Ohliadam
         sa po susedovi. Naslúcha. I ostatní naslúchajú. Odkiaľ teda ten hlas?
   </p>
   <p>
    Na opačnej strane galérie stojí náš sprievodca. Pery sa mu hýbu, zvuku slov však
         nepočuť.
   </p>
   <p>
    Teda on?
   </p>
   <p>
    Podiviac sa úkazu v návale dojmov, pozabudnem naň… Keď mi zas príde na myseľ — je večer
         a ja postávam na zožatých poliach rodného kraja. Hasnúcou oblohou plávajú bielučké
         obláčiky, prifarbené rumencom západu — predstavujú menivé formy a fantastické obrazy, im ja
         neviem porozumieť… Hádam! Tam, hľa — ani úryvok fresky, predstavujúcej výjav… Ale aký
         výjav? Kde som ja ten výjav videl? Aha, to je zo života Pavla apoštola…! V tej samej chvíli
         sa mi už i zdá, že stojím na galérii, hľadím na obrazy, znázorňujúce tisíce záhad života…
         Podo mnou priepasť, ak nazriem, úzkosť ma pojíma. Kým nad hlavou klenie mi tá druhá —
         grandiózna kupola ako z ametystu. Hlbočizná sťa bezodné more, ale nemá a chladná…
   </p>
   <p>
    — Priložiť ucho k stene a naslúchať, prosím!… — ozve sa mi v duši. A ja, započúvajúc sa
         inštinktívne, s údivom zachycujem slová: — Dóm tento začal budovať… — potom meno, tajomné a
         sväté, potom ďalej, ďalej… A duša moja naslúcha zvestiam, po nich túžila, i paradoxným
         vetám, ktoré nikdy nerozlúšti…
   </p>
   <p>
    Kto to? Odkiaľ ten hlas? Nevidím nikoho — iba milióny hviezd, čo sypú krotunké úsmevy do
         chlácholivej nálady pozdného večera… A predsa som čul tie slová, hoci i myseľ presahujúce…
         I dnes ich počujem, ak priložím ucho ku klenbe nesmiernej kupoly… I v tejto chvíli, keď
         cítim, že je Ktosi, a Ten — hoc by bol i na opačnej strane vesmíru — je mi blízko,
         blízučko, blízulinko!
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e2392" name="ftn.d56e2392">
        11
       </a>
       ]
      </sup>
      Whispering Gallery (Šepotavá galéria) v katedrále sv. Pavla, Londýn. Jej
               zvláštnosťou je, že šepot z jednej strany počuť zreteľne v diaľke 108 stôp i na
               druhej strane. Odtiaľ meno.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2411">
       </a>
       Samota
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pohľad má chladný a chmúrny. Obličaj bledý ani vychádzajúci mesiac za zimného podvečera.
         Jej ruky sú odporne veľké a ďalekosiahajúce…
   </p>
   <p>
    Taká sa ti zazdá, keď sa s ňou nechtiac stretneš prvý raz. Bezživotnou a odpudzujúcou.
         Márne by ti kto hovoril, že sa na tej ľahko zvlnenej hrudi vyplakali už mnohí, im tá veľká
         ruka stierala kanúce horké slzy… Márne! Ty myslíš na oči ohnivé, na líčka, zapaľujúce sa
         dráždivým rumencom. Tie ledva badateľné, bezkrvné pery novej známosti zdajú sa ti
         zamknutými kliatbou, čo stihla i teba. Preto i zatúžiš kamsi vo svet, kde ústa i ústočká
         kážu, hádajú sa, škádlia, štebocú, klebetia, tárajú, zverujú ti šteklivé tajomstvá a rôzne
         zaujímavé i nezaujímavé novinky.
   </p>
   <p>
    A ak sa nevyplnila túžba? Možno si zazúriš, vyčitujúc nad svojou za živa pochovanou
         mladosťou. Možno! Ale keď si už všetky trpkosti sklamanej duše mrštil do tej bledej tváre,
         dojme ťa sútrpný výraz predtým chladných — hoc ešte vždy chmúrnych očú, lesknúcich sa
         pohľadom plies, zarazených do hlbokých pustých úžľabín. A ty začneš rozumieť perám, o nich
         si neveril, že by mohli i len slovíčko stratiť pre teba.
   </p>
   <p>
    Počuješ o svete rušnom a pestrom, z neho si vydedený. Podivný hovor plynie dychom vánku
         a je plný čŕt, a farieb, približujúcich ti ďaleké postavy, tváre — i také, aké si nevidel
         nikdy, len práve čo si bol na ne zvedavý. Súčasne vnímaš učenie akejsi novej životnej
         múdrosti, čo vystupujúce osoby pretvára, a to na trúchle i smiešne skupiny karikatúr.
   </p>
   <p>
    Hľadíš na ne, a pokyn ich nie ti je viac taký drahý ako kedysi. Pomaly začínaš si vážiť
         kúzlo jasnejúceho pohľadu svojej spoločnice. Nachodíš zvláštny pôvab v črtách bledej tváre
         a neodťahuješ pravicu, dotknúc sa ruky, čo sa ti už zdá celkom pravidelná.
   </p>
   <p>
    Vtedy bys’ ju ešte mohol opustiť i zabudnúť. O pár rokov opanuje ťa úplne. Iba život v
         jej blízkosti stane sa ti zodpovedný. A keď sa i nezriekneš účasti na spoločenskom zápase,
         skoro hľadíš naň ako z osobitnej lóže nezmerateľného divadla. Smútiš, tlieskaš, i zlostíš
         sa na výčinoch karikatúr, ktoré sú ti vždy vzdialenejšie, cudzejšie. Až sa i odvrátiš od
         javiska, a tonúc v onom, vyjasnenom pohľade, usínaš ustatý na lone svojej milej a víťaznej
         Samoty.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2432">
       </a>
       Keď roky do diaľ utekajú…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Kam sa ponáhľate, Roky moje, kam sa ponáhľate, podávajúc mi ruku jeden za druhým a
         strácajúc sa v horách, kde i najkrajší deň v sivý popol zhára?
   </p>
   <p>
    Prvé z vás, pamätám, boli ako rozmarné detváky, cupkajúce boso po mäkkej pažiti, s
         bezstarostnými veľkými zrakmi a so zdravím, prekvitajúcim v ohorených lícach. Vodili sme sa
         po slnných poliach, kde sa belasela nevädza a vysokým žitom prebíjala červeň divého maku.
         Sedali sme spolu na brehu prudkých vôd a pri ohníku naslúchal som naivnučkým bájam o
         živote, v ňom víťazí vždy pravda a lož, zdrvená, podlieha.
   </p>
   <p>
    Ale odišli tie Roky na tvári s pyľom detskej neviny — odišli! Vietor zaniesol ich stopy
         na ceste, kde som sa s nimi rozlúčil.
   </p>
   <p>
    Druhé z vás, pamätám, boli ako odvážni mládenci, túžiaci z údolia hore svahom do drapu,
         na bralá mohutných vysočín — rozhľadieť sa svetom a dostať bližšie k otvorenej oblohe
         tajomných hlbokých nebies. Odev ich bol vetchý a bieda zračila sa im z tváre. Ale ony
         kráčali za svojou túžbou, hoc sa tie strmé končiare nižšie ani neskláňali. Idúc s nimi,
         zažil som velebu jasného rána. Počul osviežujúcu hudbu priezračných studených vôd, i
         vyhrážky, volajúce z rozhučaných hôr za pľuštivej temnej noci. A začínal som chápať
         nezmernosť toho, čo pre nedostupnosť nepoznáme.
   </p>
   <p>
    Ale odišli tie Roky s ich žeravou túžbou v zraku — odišli! Vietor zaniesol ich stopy v
         údolí, kde som sa rozlúčil s nimi — pod vysočinami, na ne nevládali sme vystúpiť.
   </p>
   <p>
    Tretie z vás, pamätám, podobali sa už mužom s pohľadom vážnym a upretým k zemi, po nej
         sme sa uberali spolu. Šli sme šírym svetom, plným zázračných vecí, pre ne zdalo sa mi hodno
         uzrieť svetlo života. Roky tie mi ukázali cieľ, k nemu mám sa prebíjať. Naučili ma na jar
         rozumieť vtáčiemu spevu. Jeden z nich vložil mi do ruky i mäkkú rúčku, jej dotykom príjemná
         teplota preliala sa mi do žíl a netušená sladkosť zachvela nervami. No ony učili ma i boriť
         sa o skyvu chleba — čierneho, akého som ani neokúsil predtým. Učili hľadieť na šíre údolia
         života s odriekaním a jedinou túžbou, objímajúcou zjarmený môj národ.
   </p>
   <p>
    A odišli i tieto so sľubom na perách, budiacim nádej, a s leskom v očiach, nietiacich v
         duši vieru. Odišli za najhustejšieho temna, zaniknúc v smutných diaľkach spálených miest a
         skrvavených polí…
   </p>
   <p>
    A dnes tu ste vy, Roky došlé s prisľúbeným darom svojich predkov. Idete s vyhrnutými
         rukávmi, podpásané ani robotníci. Na čele presvitá vám lúč myšlienky i cez ťažké dumy.
         Chcete ma strhnúť do práce, hodnej najlepších rúk? Ako rád by načrieť do duše z vašej
         železnej vôle! Zo vznešeného zápalu a obetavosti, hotovej po samožertvu!! Ako rád by raz
         dôstojne položiť dar svoj na oltár prv, ako mi ostatný z vás zatlačí ustaté oči, a odísť —
         neostanúc nikomu dlžníkom!
   </p>
   <p>
    Rád!
   </p>
   <p>
    Ale do srdca vtiera sa tušenie, že vy, Roky, zídete sa skoro na zavolanie anjela s
         čiernymi krídlami nad posledným mojím stánkom — vyrieknuť súd prísny a spravodlivý. Ako že
         ste vy jediné poznali, kto som, čo som vykonal i čo som premeškal… Ó, nežalujte, Roky moje,
         nežalujte, Roky moje, nežalujte priveľmi, ale pokľaknúc — pomodlite sa za pokoj mojej
         biednej duše!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e2462">
       </a>
       Bombura
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="blockquote">
     <blockquote class="blockquote">
      <p>
       <div class="literallayout">
        <p>
         <span style="white-space: pre;">
          Motto:
A ty, Mor ho! — Hoj, Mor ho! Detvo môjho rodu,
kto kradmou rukou siahne na tvoju slobodu;
a čo i tam dušu dáš v tom boji divokom;
mor ty len, a voľ nebyť, ako byť otrokom.
                               Samo Chalupka
         </span>
        </p>
       </div>
      </p>
     </blockquote>
    </div>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
    Mešťania slobodného kráľovského mesta Brezna mali už v prvých rokoch sedemnásteho
         storočia veľký zmysel brániť si svoju dedovizeň a svoje slobody. Vyrástlo to už z dejov,
         ktoré sa tu odohrali a ktoré ako hlinu premiesili mäkkú a bezzáujmovú ľudskú dušu. Časom
         vybudoval sa tu tvrdý a neústupný charakter, v ňom rástli generácie i so svojimi chybami a
         dali základ duševnej tvárnosti budúcim. Spoločnosť nebola bez chýb ani za najdávnejších
         čias. Mala svojich patricijov, svoje súdy, právo — ius gladii, pred ktorým korili sa všetky
         hlavy, ako i svoj kriminál, ktorý po dlhé roky sotva kedy bol prázdny. Ale ruka justície
         bola prísna, tváre sudcov i senátorov, ktorým predsedal richtár, kamenné. Taký
         dvadsaťštyričlenný súd — vigintiquatuorvirát — upravoval mravy nielen živých, ale i
         mŕtvych, rozdával palice a lopaty previnilcom, z nich nameral dosť i ženám, ktoré sa v
         niečom zabudli. Samopaš netrpel, na schladenie horúcej krvi mal prinajmenej trlicu na
         rínku, ktorá v nedeľu po službách božích dostala svoje obete. Vyniknúť nebolo ťažko, a ak
         kto nemohol byť bez toho, mohol na seba, svoje svaly, alebo svoju krásu a nežnosť ľahko
         upozorniť. Ak sa kto obesil, nebol tým ešte von z obliga. Vigintiquatuorvirát zasadol,
         fiškus vstal a povedal svoju obžalovaciu reč i proti mŕtvemu; ak už duša bola v pekle, telo
         ešte bolo tu a tomu namerali vysokou mierou. „Nech menovaný,“ tak znel ortieľ, „je z tohto
         mesta na chotár popravným majstrom na káre vyvezený, a po odťatí pravej ruky a hlavy nech
         je jeho telo spálené a prach do vetra rozhodený. Deliberatum est.“ Viacej sa nedalo urobiť.
   </p>
   <p>
    V takýchto prísnych regulách rástol mestský mrav. Aký div, keď skoro každá nedeľa mala i
         svoju senzáciu. Naposledy sústredil sa záujem mesta na veštici a bosorke Kataríne
         Flochovej, ktorá práve sedela v najväčšej istote naprostred rínku.
   </p>
   <p>
    — Čože si vykonala, — pozerali si ju vážne meštianky i poctiví majstri, patriaci do
         najrozličnejších cechov.
   </p>
   <p>
    — Ej, čarovala, — zneli poznámky, — nebála sa ani Boha, ani ľudí, šatku stiahla z
         mŕtveho a dala ľuďom použiť. Údila v komíne gate a košeľu, naloženú šípom a tŕním.
   </p>
   <p>
    — A na čo jej to len mohlo byť?
   </p>
   <p>
    — Ktože ju vie, opýtaj sa jej.
   </p>
   <p>
    — Ešte sa jej spytovať, — ozvalo sa bojazlivo. — Veď má oči ani zrkadlá, povie ti niečo
         a ostane na tebe.
   </p>
   <p>
    Takto sa mleli celý deň zvedavci okolo delikventky. Večer, keď ju vypustili, dráb
         zaviedol ju na richtárov rozkaz do Drakšiara, kde mala chalupu.
   </p>
   <p>
    — Ty, Dora, — pohrozil jej dráb, odchádzajúc, — pritisni si kolom dvere, nech ťa v noci
         niekde nevidia, lebo zhoríš na Viselniciach!
   </p>
   <p>
    — Ba, choďže už, — zasotila drevenú závoru a ľahla si spať.
   </p>
   <p>
    Utrpenie sa však ešte neskončilo. Spravodlivosť vykonala svoje, ale ľuďom nezapchala
         ústa. Kam sa Dora obrátila, všade znelo príšerné — striga, striga, bosorka. Deti si
         zakrývali ústa, aby im zuby nepočítala, lebo im vypadajú. Pomáhala si, ako vedela,
         postavila sa na nohy, skrížila pohľad, zatiahla si šatku a strašila ľahkoverných. — Veď vás
         ja nájdem, nájdem vás ja! — A strach mal hneď veľké oči, ľudia verili, že ona všeličo môže
         spraviť, i človeka obrátiť na koňa, prečo by nie. Aj sa jej báli priblížiť, človek nikdy
         nevie! Ani páni senátori neodvážili sa zadrieť do nej, ani sám pán richtár.
   </p>
   <p>
    Iba jeden mládenec sa jej nebál, hoci zazerala naňho spod pritiahnutej šatky, ale to bol
         i chlap, vysoký skoro na dve siahy, nohy ako stĺpy, ruky ani valce, na krku bol by azda aj
         žarnov uniesol. Bol to Jakub Bombura, pravým menom Mikovíny. Nebol bohatý, skoro ostal sám
         v chatrnom stavaní, ale bol patricij z predného rodu, nemal ho rád ani richtár, ani úradskí
         mesta ho nemali v láske pre výstupčivosť. Ak sa kto v nedeľu pobil v mestskom hostinci, to
         bol iste Kubo Bombura, ale on naozaj ani nedaroval nikomu. Majetok síce nemal, ale chlapom
         bol. Sotva by sa bol odvážil kto v meste ísť s ním za pasy. Keď sa mäsiarski majstri lapili
         doňho i na stávku, pohádzal ich radom na zem ako múčne vrecia.
   </p>
   <p>
    — Kde len berie tento Kubo toľkú silu, — čudovali sa mešťania. — Nemá sa ani dobre čoho
         najesť.
   </p>
   <p>
    Kubo sa však dal na zárobky, vedel pracovať za dvoch a kto ho chcel mať, ten mu i dal. A
         najradšej vychodil na salaš, tam sa najedol, nastrebal žinčice, nanosil bačovi dreva i
         narúbal a potom sa vyspal do dobrej vôle. Na salaši nebolo smutno, vychodili ta mešťania aj
         ich dievky a gazdiné po syr. Ale prišli i iní chlapi, známi, neznámi. Mali zbraň, pošmúrne
         tváre a radi si rozkazovali. Sotili každého, kto sa im dostal do cesty. Tak to spravil
         jeden i s Bomburom.
   </p>
   <p>
    — Ale iďže, — skrútil sa tento pohŕdavo. — Neondej.
   </p>
   <p>
    — Aké neondej? — osopil sa naňho chlap ani hora, s vybíjaným opaskom a valaškou. — Čo
         som ja s tebou kedy husi pásol?
   </p>
   <p>
    Bača i valasi žmurkli na seba. Vedeli, čo bude, a nemýlili sa. Slovo na slovo a chlapi
         boli vo vlasoch.
   </p>
   <p>
    — Čože sa tak dvíhaš? — okríkol ho neznámy. — Ktože si ty?
   </p>
   <p>
    — Ja som mešťan, — vzopäl sa tento hrdo. — A ty si, ty si zbojník!
   </p>
   <p>
    — Tíí, ty papľuh, takého mi povedať! — sčervenel nepriateľ ako rak, — to si ešte
         odnesieš!
   </p>
   <p>
    — Odnesie, kto odnesie, — pozrel mu Kubo smelo do očú a sledoval valašku, blýskajúcu sa
         v ruke.
   </p>
   <p>
    V druhú chvíľu však už valaška odfŕkla ani trieska. Psi zavyli, známi i neznámi obstali
         chlapov a nastalo klbčovisko.
   </p>
   <p>
    — Dajže tomu chlapčiskovi, Jano, — posmeľovali jedni. — Nech ide mater cicať!
   </p>
   <p>
    — Kubo, nedaj sa, — volali zas druhí. A telá sa zvíjali ako ohromné hadiská, v chrbtoch
         pukalo, kosti zapraskali.
   </p>
   <p>
    Kubo dostal po líci i do brucha, zrútil sa na zem, sotva sa však Jano spamätal, už bol
         zas na nohách, žily mu navreli a vrhol sa naňho ako rozzúrený býk. Diváci prestali dýchať.
         Divý zápas chlapísk ich frapoval, už čakali, všetko sa skončí bezvýsledne, chlap ako chlap,
         vyrástol na tej istej bryndzi, na tej istej žinčici a na tej istej baranine. Keď tu zrazu
         Kubo sa otočil, schytil Jana za chrbát a za hlavu a tak ho tresol o zem, až zadunela. Jano
         ostal ležať na pažiti ako snop, lapal dych poriadnu chvíľu a ani sa viacej nechytal do
         bitky. Mumlal ani trafený medveď.
   </p>
   <p>
    Kubo si stieral krv, ktorá sa mu valila z vyrazeného zuba, gánil na soka, ak by ešte mal
         chuť, ale toho prešla všetka. Prítomní zas obzerali Kuba, či sa mu nič nestalo.
   </p>
   <p>
    — To je hej chlap, — hovorili si i tí neznámi, — taký sa neobrátil ešte na tomto salaši.
   </p>
   <p>
    — No, Kubo, nie darmo si jedával halušky tri razy denne, — vychvaľovali ho Brezňania,
         hrdí na neho. — Tak to vravela i tvoja mať, že ťa niekoľko rokov pridájala. Z ničoho je
         nič. Ale košeľu máš krvavú na chrbte.
   </p>
   <p>
    — Musím si umyť, to mi iste pomliaždil ten zbojník!
   </p>
   <p>
    — Aký zbojník? — počala sa škriepka znova.
   </p>
   <p>
    — Komu sme my čo? — kričali chlapi hrozive a blýskali valaškami, až psi zavýjali znova.
   </p>
   <p>
    — Veď ja nič, — umýval si Kubo skrvavené plece vodou z válova. — Ale ak chcete, ešte vám
         ukážem!
   </p>
   <p>
    — Škoda sily mariť, — ustával hnev urazených. — Radšej poď s nami, bude ti dobre!
   </p>
   <p>
    — Ale ja, medzi vás, ja, mešťan, — to už nie! Chudobný som, ale zbojníkom nebudem! Raz
         som nie na to, keď chcem, zarobím si a mám, čo by sa ja túlal po skalách ako medveď!
   </p>
   <p>
    A tu stalo sa niečo, čo nečakal! Z davu vyrazila ostrá tvár Katy Flochovej. Letela rovno
         naňho ako osa.
   </p>
   <p>
    — Len sa tak nezdŕdaj, Kubo! — zasipela naňho posmešne, — azda je to pre teba novina,
         nejedol si jaživ kradnutú baraninu?
   </p>
   <p>
    — Nejedol! — zdúpnel Kubo, obzerajúc si opovržlivo bosorku.
   </p>
   <p>
    — Len sa nevyhováraj, — dobiedzala ďalej, — veď som aj ja bola pri tom!
   </p>
   <p>
    — Čože? Ty, klietkárka! — sotil jej do očú, poblednutý ako mesiac. — Ja tvojho
         Antikrista! — podišiel k nej hrozivo. — Nech nehľadím na tú tvoju mrcinu, rozdriapem ťa v
         rukách! — a v tom ju brnkol trochu do pŕs.
   </p>
   <p>
    Bolo to pre neho trochu, pre ňu priveľa. Potočila sa, zachrčala a prestala dýchať. Iného
         nestalo sa nič.
   </p>
   <p>
    Kubo videl, zle je. Bosorky je nie škoda, mali ju už dávno spáliť alebo hodiť do
         bacúšskeho stavu. Ale zabiť, to je zle, — zvesil Bombura hlavu a hľadel chvíľu ako do
         prázdna.
   </p>
   <p>
    — Neboj sa, budeme ťa brániť, — posmeľoval ho bača i valasi. — My sme videli, ako sa to
         stalo.
   </p>
   <p>
    — I my, i my, — znelo zo všetkých strán, čo však nezmenilo fakt. Na pažiti ležala stará
         žena, prsty skrivené, zuby zaťaté, ostré oči stĺpkom. Ako by len volala kohosi pred súd. Čo
         na tom, že začala ona, nik ju nevolal, nik neprovokoval, čert ju sem dovliekol. Jednako
         bola, a už jej niet, a to už spadá do právomoci breznianskeho fiškusa, i
         vigintiquatuorvirov a pod hrozné právo — ius gladii.
   </p>
   <p>
    — Hoj, Kubo, — zahmkal si sám pre seba, — už sa ty so svojím rodiskom musíš rozlúčiť, —
         obzrel si ho z kopca, ako leží pri Hrone v objatí drsných bášt a múrov.
   </p>
   <p>
    — Nikdy som nemyslel, — povedal zarazeným očiam, matnejúcim okolo neho. — Pôjdem, kde ma
         dve oči povedú, ešte je niekde svet i pre mňa.
   </p>
   <p>
    — Neutekaj, Kubo! — ozvali sa z kúta hlasy. — Ostaň a poď s nami!
   </p>
   <p>
    — Nikdy! — pokrútil hlavou.
   </p>
   <p>
    Ešte sa postaral o Katu, aby ju mal kto zniesť do mesta, a či už bola, či nebola
         bosorka, uložiť kresťansky do mestského cintorína. Potom sa zadíval ešte do blčiacej
         pahreby a zahľadel v tie zmĺknuté, ohňom ožiarené markantné tváre.
   </p>
   <p>
    — Majte sa dobre, — pozdravil úctivo a ako netopier stratil sa v tme.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
    Z breznianskeho salaša šiel horami, prťami, kade ho už cesta viedla. Do vrchov sa
         nepúšťal, na hradskú nezostupoval. Tade chodia mnohí, furmani i kupci, mohol by trafiť na
         nejakého známeho. A Jakub Bombura, ako sa mu to s Katou prihodilo, štítil sa akosi ľudí,
         nevedel sa rovno pozrieť do očú. On pre starú bosorku mal čisté svedomie. Veď mohla sedieť
         doma pri peci a nebol by zavadil o ňu, ale ona ani teraz nedala mu pokoj, stavala sa mu
         pred oči a hnala ho kamsi nevysvetliteľne. V duši jeho ozývalo sa to hrozné: — Jakub,
         Jakub, zabil si, zabil, — a on nevedel si pomôcť, preto hľadal horu a iba v jej húšťach
         cítil sa istý. Lebo ked bol už preč z breznianskeho chotára, ťažko ho budú môcť dolapiť a
         tobôž súdiť. A keď už musel medzi ľudí, vyhľadal salaše. Poprosil baču, alebo vykonal mu
         niečo a tam medzi deťmi prírody, pri žeravej vatre zo smoliakov alebo z kosodreviny, cítil
         sa ako doma. Tak zašiel až na ľubietovský salaš.
   </p>
   <p>
    — Daj Boh šťastia, — pozdravil slušne, ako sa patrí, a tu videl, akísi čierni, začadení
         chlapi obracali barana na ražni.
   </p>
   <p>
    — Bože daj, — odpovedali mu akosi z pleca a obzerali si ho pozorne. — Kdeže ideš touto
         cestou?
   </p>
   <p>
    — Nuž ja veru z Horehronia, — odpovedal im, — niekam dolu až do Senice. Nemám nikoho a
         tam mám strýka Eliáša, rád by som k nemu na zimu.
   </p>
   <p>
    — A nič nenesieš so sebou?
   </p>
   <p>
    — Čo by niesol, — pochopil hneď príčinu zvedavosti, zbadal baču, ako sa obzerá, a vedel,
         prečo to robí.
   </p>
   <p>
    — No niečo len musíš mať, — dobíjal jeden z chlapov a počal ho chytať za šaty a
         ohmatávať.
   </p>
   <p>
    — Dajže ty mne pokoj, — ohnal sa Jakub.
   </p>
   <p>
    A tu ten chlap našiel sa naraz na zemi. Prítomných to prekvapilo. Ich kamarát na pažiti
         vedľa vatry váľal sa ako sviňa v blate, to už neodpustiť, to už ide do cti, — počali
         vykrikovať a prišelcovi vyhrážať. Ten sa však nezľakol, stisol päste a rozkročil sa
         naširoko.
   </p>
   <p>
    — To si iste ty, čo si tú bosorku zabil na breznianskom sa-laši! — vyčítal mu nevdojak
         ten prvý, ktorý sa už zbieral na nohy. — Myslíš, nevieme o tom? Ked prídeš pod ľupčiansky
         zámok, tam ťa nájdu a posadia do chládku. Na zámku majú poriadne pivnice, môžeš v nich
         zhniť ako stará metla.
   </p>
   <p>
    — Poddaj sa! — obstali ho chlapi hrozivo. — Alebo ťa rozsekáme!
   </p>
   <p>
    A už sa to začalo. Zbojníci vrhli sa na Bomburu a chceli si ho zaskočiť od chrbta, ale
         on švihol jednou päsťou a oni sa váľali v blate ani hrušky, rozohnal sa druhou a už nemal
         okolo seba nikoho, všetci odťahovali sa na úctivú vzdialenosť, nik sa ho neodvážil dotknúť.
   </p>
   <p>
    — Hej, chceli by ste ma oddať hajtmanom, vy lotri zbojnícki, — zahrešil im rozkatený, —
         ale ja vás oddám čertu, nech si vás zoberie do jazerného pekla.
   </p>
   <p>
    Nemal však už koho oddávať; barana na ražni, aby nezhorel, krútil už valach a zbojníci
         odbehli krátkou cestou. Iba teraz usmial sa naňho bača.
   </p>
   <p>
    — Chlap si, — potľapkal ho po pleci, — nech sa nepostavíš, rozsekajú ťa, alebo oddajú
         panským drábom miesto seba. Najedz sa a napi sa po chuti, i vyspať môžeš u nás do rána, po
         takej ruvačke dajú ti pokoj.
   </p>
   <p>
    Tak sa i stalo a Bombura pohol sa len na svite. Bolo pekne po daždi, vtáctvo spievalo,
         kvety sa privrávali. Kráčal hustou bučinou a spúšťal sa k ľupčianskemu zámku. Na nešťastie
         spustil sa však až dolu na cestu. Neviezol nič na plti, ani na voze, tu ho však pristavili
         mýtnici.
   </p>
   <p>
    — Stoj, kto si?
   </p>
   <p>
    — Vidíte, kto som, — odpovedal chlapsky, — pocestný. Neveziem nič, od čoho by som vám
         mal platiť!
   </p>
   <p>
    — Aká to reč, — fľochli na neho drábi zlostne. — Tu sa panstvu platí, a nie nám, voľačo
         už len nesieš, z toho dáš, čo máš.
   </p>
   <p>
    — A chceli by ste? — zadíval sa na nich Jakub posmešne.
   </p>
   <p>
    — Chceli, konáme si len svoju povinnosť!
   </p>
   <p>
    — A ja si tiež konám len svoju povinnosť, keď vás vyplatím z toho, čo mám, — a hrkol
         jedného drába do druhého, až ten tretieho prevalil. — Ta mi choďte z cesty! Furmanov
         staviate, kupcov pristavíte, no tam máte aspoň pre čo, ale pristavovať i chudobného
         človeka, ktorý nemá len dve päste, je už priveľa. Čo človek len na to žije, plniť
         pokladnicu vášho panstva?
   </p>
   <p>
    Tých však už nemusel presviedčať, váľali sa predesene v prachu a boli radi, keď ho
         videli miznúť na zákrute.
   </p>
   <p>
    Takto sa musel Jakub prebíjať, ale prebíjal sa rezko, videl — človek nemusí byť
         zbojníkom, aby zavadil i tam, kde nechce, to je už tak, niektorí ľudia prežijú život a
         nikto si ich nevšimne, iný človek zas spraví krok a už má hádku. Sú ľudia, ktorí priťahujú
         blesky a hromy a kapustný hlúb nič nepriťahuje. Takto si vysvetľoval svoje nehody i Bombura
         a kráčal odmerane ďalej. Niže Bystrice stretol sedliakov, stáli okolo naloženého voza,
         zaviaznutého po osi v blate, a božekali. Jeden behal s dlhým kolom, podkladal ho sem i tam,
         oprel i o plece. A hió, koníčky šli sa roztrhať, natrhli už i pobočky, skoro by boli ušli
         bez voza.
   </p>
   <p>
    — Počkajteže, — zastal pri nich Bombura a zmeral fúru očami. Bola poriadne naložená
         senom. Tu on vzal kôl, podložil pod zadné koleso.
   </p>
   <p>
    — No, pohnite! — zdvihol voz pred ich očima do vzduchu.
   </p>
   <p>
    — Hió, hióó, — kričali sedliaci zo všetkých strán, a voz sa vyšmykol z priepadliska.
         Blato vystreklo vysoko, i do Jakubovej tváre, ale nič. Fúra už šla svojou cestou.
   </p>
   <p>
    — Ej, ej, — kývali hlavami sedliaci. — Ty máš sily. Mohol by si s nami, a budeš nám i
         richtárom. Ty zadrhneš i medveďa, ak nám príde jalovice biť, poď s nami do Badína, už sa i
         tak mrká.
   </p>
   <p>
    Jakub šiel, bola práve muzika v obci. Zaviedli ho do krčmy, tu sa tancovalo a mládenci
         chytali si dievky. Jakub hľadel, v duši jeho sa pohlo niečo, zbadal černookú peknú Marišu,
         vysokú a hybkú ako jedľa. Díval sa na ňu a čakal, veď už dávno nemal ženy v rukách, ale
         márne čakal. Mariša šla z ruky do ruky. Konečne Jakuba vďační sedliaci prestali baviť, ani
         pálenka mu už nechutila, vstal a namieril rovno k černuši, i popýtal ju o tanec. Zrazu stal
         mu do cesty akýsi pyšný územčistý mládenčisko. Nos mal dohora, z očú sršali mu blesky,
         lapil dievča za ruku a trhol nabok.
   </p>
   <p>
    — Mariša, — potrhol dievča drsno za sebou, — to by si mala s kým tancovať! — obzrel si
         neznámeho hosťa zvysoka. — Veď je to dákysi tulák.
   </p>
   <p>
    Jakubovi vohnala sa všetka krv do tváre, stal si naprostred krčmy a zastavil tanec,
         nikomu neuhol, nikto ho nevládal odstrčiť, vypäl sa ako dub, nohy ako stĺpy, ruky ako
         valce; zdalo sa, sú to len ľudkovia, ktorí sa mrvili okolo neho.
   </p>
   <p>
    — I ja vašich tristo materí, — zmeral ich Bombura, zadržiac niekoľkých, ktorí mu
         nadbehli. — Takto vy tu uctíte chudobného človeka!
   </p>
   <p>
    Nastala trma-vrma. Cigán stíchol, ustrašené oči hľadeli, čo bude. Čo smelší mládenci
         zhŕkli sa okolo a merali Bomburu očami zdola nahor. Prvý medzi nimi bol ten, čo odviedol
         Marišu, ostatní prišli na pomoc. Ale aká pomoc. Sotvaže zavadili do tuláka, on sa ohnal a
         chlapci ležali na zemi, rozkydaní ako tekvice v tráve. O chvíľu leteli po jednom z krčmy
         ako smeti pred metlou. Všetko vyhrnulo sa na dvor, najprv dievky, potom i mládenci,
         ustrašení Cigáni chránili si v kúte husle, basu a rozladený cymbal. Bombura ostal sám.
   </p>
   <p>
    — Počujte, muzikanti, — zavolal na nich, plný dôvery, — peňazí nemám, ale ak mi zahráte,
         odplatím sa vám raz statočne.
   </p>
   <p>
    Muzikanti radi, že im nikto nepolámal inštrumenty, fľochli zboka druh na druha. Páčila
         sa im taká reč. Ani oni najčastejšie nemali peňazí, iba dobrej vôle. Primáš hneď i spustil
         akýsi rezký kurucký čardáš, cymbalista dal tomu korenie a basa vážnosti. Bombura si
         naddvihol ošúchaný širák so sokolím perom, zdupotal nohami a zavýskal si, tancoval na div
         očí, kresal od výmyslu, lebo drobčil sebe, čo tam po kom, chlap môže byť veselý, keď musí
         byť sám. Napokon však neostal sám. Hudba rezala, tí zvonku napínali najprv uši, potom krky,
         napokon po jednom vlúdili sa do prázdnej krčmy, najprv len mládenci a chlapi, potom i
         dievka s omašľovanými dlhými vrkočmi. Vidieť takého chlapiska kresať, to sa nestane
         hocikedy. Napokon videl Bombura okolo seba všetkých, smial sa im do duše a oni usmievali sa
         naňho. Zjavila sa i počerná Mariša, stála a čakala, cítila, že tomu človeku spravila, čo
         nemala, a nie je to hocikto. Keby sa aspoň pozrel na ňu. A nečakala darmo. Bombura ju
         zbadal, zatlieskal dlaňami a v druhú chvíľu niesol ju už v ohromných rukách ako pierko.
   </p>
   <p>
    Ráno hovorilo sa len o podivnom tanečníkovi, všetky dievky snívali o ňom, i počerná
         Mariša, ktorej sa poriadne vryl do pamäti. Bombura však zbočil a stratil sa, nikto nevedel
         kam.
   </p>
   <p>
    A zvesť o jeho ohromnej sile šírila sa pred ním i za ním. Vedeli už o ňom, i páni na
         zvolenskom zámku i tí na Vígľaši, čakali ho, aby im už ukázal niečo, ale on nie, nemal pre
         pánov nič na obdiv, ani pre ich paničky. Zasa udrel do hôr a zahol do Štiavnice, do toho
         podivného mesta slovenského bohatstva, kde pilné ruky z tvrdej skaly vyberali zlato a
         striebro. Nešiel za tým, len si obzrel tie diery i starobylé múry, kde sa nejeden kráľovský
         zrak obrátil. Na konci mesta stavil sa vo vyhni. Kováči, chlapi ako z bronzu, ťahali mechy
         a zohrievali železá.
   </p>
   <p>
    — Daj Boh šťastia, — prihovoril sa im a prizeral na nákovu, kam bilo troje svalnatých
         rúk poriadnymi perlíkmi. — Akosi sa vám slabo poddáva to železo, mali by ste udrieť tuhšie.
   </p>
   <p>
    — Nuž, perieme, ako vieme, — odvrkli mu pohŕdavo.
   </p>
   <p>
    — Len vám akosi nejde.
   </p>
   <p>
    — A tebe by šlo? — zgánili naňho.
   </p>
   <p>
    — Podajte mi perlík a oprobujem! — Jakub praštil na nákovu a železo sa rozišlo ako
         maslo.
   </p>
   <p>
    Udiveným kováčom ukázal ešte niekoľko kúskov, lapil ráf a pokrútil ho ako žinku, chytil
         konskú podkovu a rozlomil ju v rukách, akoby bola zo syra.
   </p>
   <p>
    — Ty si azda ten Miesiželezo, — otvárali oči a pohostili ho. — Skade si a kam ideš,
         ostaň u nás, ty by si sa zišiel pri banskej práci, zaplatili by ťa dobre.
   </p>
   <p>
    — Nie, ja nemôžem, — vyhováral sa. — Musím ešte ďalej, za strýkom Eliášom do Senice, tam
         by rád prezimovať.
   </p>
   <p>
    — Škoda! — ľutovali kováči. — A i tu by si dostal dobrý kus chleba!
   </p>
   <p>
    Bombura sa poďakoval a šiel ďalej, horami, poľami, ako najčastejšie. Tak došiel
         cestou-necestou do Svätých Jánov, tri míle od Senice. Tu v krčme videli silného chlapa,
         ktorý vyhadzoval na dvore ťažké vrecia obilia ako hračku, hneď sa to roznieslo a tamojší
         zeman, Ján Lászlóffy z Thardu, poslal svojho kasnára pozvať ho do služby. Jakub i šiel, do
         Vianoc ešte ďaleko a obťažovať strýka Eliáša bude dosť času.
   </p>
   <p>
    Na Lászlóffyho gazdovstve vodilo sa mu dobre, plat nemal veľký, ale najesť sa mohol vyše
         hlavy, aj si to všetko nahradil, čo na potulovaní zameškal. Mlieka bolo tam a mäsa do
         sýtosti. Skoro sa našiel vo forme, ako keď ešte nepoznal tulácky život. Keď bolo treba
         zdržať splašené kone, na to bol Jakub, keď sa zdivel bujak, a mumlajúc besnel i plašil
         všetkých na dvore, skočil mu do cesty Jakub a pri pohľade a úžase pána Jána Lászlóffyho
         lapil ho za rohy a dotiaľ sa naťahoval s ním, kým ten, vysilený celkom, krotko nešiel ku
         válovu.
   </p>
   <p>
    — Človeče, máš ty sily! — divil sa zeman a obzeral chlapa. — Mohol by si veru nechať
         sprostú robotu a ísť do cisárskeho pluku za granátoša.
   </p>
   <p>
    — Ej, vojenský život nie je pre mňa, — mrdol Bombura plecom. — Biť by sa i vedel, ale
         poslúchať, to nie!
   </p>
   <p>
    — Prečo, spravili by ťa veľkým pánom a ty by si rozkazoval iným!
   </p>
   <p>
    — Veľkí páni musia poslúchať ešte väčších, čo z toho? — bránil si Jakub spôsob
         doterajšieho života. Cítil, nebolo mu zle, najedol sa, vyspal sa, a keď si vykonal svoje,
         bol si sám sebe najväčším pánom. Ale jednému sa priúčal s chuťou, keď ho pán Lászlóffy
         pojal so sebou na poľovku alebo na šerm. Naučil sa zručne narábať šabľou, kopijou a
         budzogáňom. Neraz pán zeman, ktorý v šermovaní vyrástol a mal už rodinnú tradíciu za sebou,
         musel uhnúť pred Bomburovými útokmi, keď nechcel ostať v hanbe.
   </p>
   <p>
    — Chlapák si, Jakub, — pochvaľoval ho, — spravím ťa prvým svojím horárom!
   </p>
   <p>
    — Ďakujem, pán môj, — uklonil sa. — Dobre mi bolo, ale ja už nemôžem tu ďalej, strýko
         Eliáš čaká ma už týždne v Senici. Odkázal som mu, musím za ním. Tak to vyžaduje zemianska
         česť!
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
    Jakub bol muž slova, ako raz povedal, tak i spravil, na všetkom bolo badať, že i pod
         ošúchaným odevom prúdi v ňom zvláštna krv. Na panstve Lászlóffyho pomohol ešte rozvážať
         obilie i vymlátiť, ale pred Vianocami zobral si svoje drobné veci do tanistry a prešiel tie
         tri míle do Senice. Za jazykom zašiel do zemianskej kúrie, takej ako všetky. S mrežovými
         oknami, s ťažkou dubovou bránou, priestrannými maštaľami a širokým dvorom. Lenže na dvore
         iba niekoľko poľovníckych psov zavrčalo naňho a niektorá sliepka, čo sa povaľovala v
         prachu, inak bolo vidieť na prvý pohľad, že sa tu o dobytok, gazdovstvo a také
         malichernosti nemá veľmi kto starať. V oknách nekvitli kvety, z čoho bolo hneď poznať, že
         panej dom nemá. V maštali gagotali husi, ktosi ich napchával kukuricou alebo šúľkami. O
         chvíľku ciepkala odtiaľ gazdiná, stará Jozefína, ktorá tu strávila už svoju mladosť.
   </p>
   <p>
    — Daj Boh šťastia! — pozdravil sa jej Jakub úctivo. — A tu býva pán Eliáš Mikovíny?
   </p>
   <p>
    — Čože chceš s ním, — zmerala ho gazdiná a chcela ho odbaviť úsekom. — Pán veľkomožný
         oddychujú po poľovačke! A s kýmže to máme šťastie?
   </p>
   <p>
    — Povedzte mu, že je tu jeho synovec Jakub Mikovíny, zvaný Bombura, z Brezna!
   </p>
   <p>
    — Ach ták, teda hosť? — snažila sa natiahnuť starena milšiu tvár. — Tomu sa poteší, i
         tak mu je dlhá chvíľa; aspoň sa bude mať s kým podiškurovať. Nech sa páči zatiaľ do
         kuchyne.
   </p>
   <p>
    V kuchyni usadila gazdiná Jakuba za prostý stôl a tu ho čakalo prvé prekvapenie. Už si
         myslel, že nedostane ľahko koštiaľa, tá však otvorila pec a vytiahla z nej celú štvrť
         barana, uškvareného na červeno. Zašla i do pivnice a o chvíľu svietila krbka na stole,
         veľká ako poriadne decko.
   </p>
   <p>
    — Tak nech sa ľúbi, pán Jakub, — a probovala úsmevom prikryť deravé zuby.
   </p>
   <p>
    — Hen na polici je i mäkký postruhník, ulomte si, však vládzete, a zajedzte si i zapite
         do chuti, — prešla do celkom iného tónu. — Ja zatiaľ zobudím pána a budete mať času na
         všetko.
   </p>
   <p>
    Pán Eliáš Mikovíny hodnú chvíľu sa neukazoval, iste ho bolo ťažko budiť, ale Jakub ani
         neľutoval toho, navykol na poriadnu stravu, nuž naložil si, ako sa patrí na chlapa. Nalial
         si i do džbánka, ale tu už s móresom, nech ho strýko Eliáš nevidí hneď pod forgom, i tak si
         nemyslí o ňom veľa dobrého. Konečne vrzgli dvere, vošla Jozefa a zvala ho z kuchyne do
         izby.
   </p>
   <p>
    — Veď mi je tu dobre, — zdráhal sa Jakub. — Nikde mi lepšie nebude.
   </p>
   <p>
    — Nech sa len páči, — ponúkala ho neústupne. — Zemanovo miesto je tam v tereme,
         prenesiem ta všetko, pán veľkomožný je už hore.
   </p>
   <p>
    Po dlhom nahováraní Jakub poslúchol a šiel.
   </p>
   <p>
    — Ach, carissime frater, — zvolal mu oproti Eliáš so zemianskou srdečnosťou a roztvoril
         mu náruč v ústrety, — nuž ty tulák, kde sa toľko táraš, chodíš po dvoroch, biješ sa a spíš
         s dievčiskami, čo tebe starý strýk, ten môže so svojimi psami i zahynúť. No sadni si,
         najedol si sa?
   </p>
   <p>
    — Najedol, — obzrel si Jakub robustného starca. Vidieť, bol z tvrdého rodu Mikovínych,
         ale hneď z prvých slov bolo poznať i to, že je hlavaj a čudák.
   </p>
   <p>
    — Aj si sa napil? — pýtal sa strýko synovca.
   </p>
   <p>
    — Napil veru, — prikývol tento hlavou.
   </p>
   <p>
    — No veď také víno nerodí sa v Senici, to je hen z bratislavských vŕškov, vonia ako
         muškát a kĺže sa ani smotánka dolu hrdlom, či je tak?
   </p>
   <p>
    — Je, strýko, je.
   </p>
   <p>
    — No vieš, keď si sa najedol a napil, — obzrel si ho pozorne, — teraz už môžeme
         pokračovať. Vidíš, ja tu nemám veľa, ale mám všetko, čo mi treba. O gazdovstvo sa nestarám,
         v záčine je len toľko, čo nám vystačí na chlieb. Kravy máme dve, tie doja celý rok, ale
         kone by si videl, nemá krajších ani Eszterházy, na tých si zarajtujeme. Vieš jazdiť?
   </p>
   <p>
    — Niečo viem, a niečo sa naučím!
   </p>
   <p>
    — Tak je dobre, — obzeral si ho strýk ďalej od hlavy po päty, — múdry sa nik nenarodil!
         A kto sa chce učiť, všetkému sa naučí! Teda sa vieš vyškriabať na koňa?
   </p>
   <p>
    — Viem, strýko, viem!
   </p>
   <p>
    — A aj obsedieť bez sedla?
   </p>
   <p>
    — Probujem i to!
   </p>
   <p>
    — Tak môžeme hneď ísť!
   </p>
   <p>
    Vyšli na dvor a tu za veľkou pajtou pekný žrebčínec, vystavaný krajšie ako sama kúria.
         Ako vošli, zaerdžalo zo päť hladkých lesklých koní, natiahli múdre hlavy, šľahli očami,
         dúfajúc, že nemusia dlhšie stáť pri válove. Ani sa nemýlili. Eliáš pojal troch, uzdu dvoch
         hodil synovcovi, pred maštaľou vyšvihol sa na pekného havrana a fľochol zboku na Jakuba,
         ako si poradí on. Ten však vyskočil tiež na pekného beluša a druhého žrebca pojal poboku,
         kone zaerdžali od radosti, zahriebli kopytami a o chvíľu vyleteli spod brány na ulicu.
         Cesta bola plná prachu, ako v tomto kraji.
   </p>
   <p>
    — Musíme sa prejsť s nimi, — obrátil sa Eliáš. — Nech im krv nezachladne. A vtom sa už i
         skúrilo na ceste ako sivý oblak vo vetre. Nikto by to nebol čakal od toho starca. Jakub
         tiež stisol kolenami svojho beluša a letela pätorka kamsi do polí a hájov ani strela. Do
         večera obišli poriadny kus sveta. Keď sa vrátili, Jakub bol azda ustatejší ako strýko,
         nenavykol ešte na takú prudkú túru. Čakala ich zas baranina a poriadny krčah vína.
   </p>
   <p>
    — Chlap si, Jakub, — potľapkal ho Eliáš. — Prvá skúška nebola zlá a ešte sa hocičomu u
         mňa naučíš, potom môžeš vstúpiť hoci i do kráľovskej gardy, lebo vieš, — ponúkal ho a
         vysvetľoval mu pritom, — naši predkovia neboli len takí hocijakí ľudia a ani zeman nie je
         zeman. Z našich predkov jeden zachránil starého pána kráľa Belu IV-ho, keď utekal z
         pustatiny Mohy pred rozbesnenými Tatármi. Tvoji otcovia bránili vlasť i pred Turkom, nežili
         len sebe, bruchu a žene, vedeli narábať šabľou, kopijou i budzogáňom. Skúsime i my, aby si
         nevyšiel z cviku. U Lászlóffyho, počúvam, načrel si do toho, ale čo Lászlóffy, ten je viac
         len medzi kravy a medzi ovce, ani poriadneho brnenia nemá, ani šable a kopije, ale počkaj,
         ja ti ukážem!
   </p>
   <p>
    Na druhý deň zaviedol ho do ohromnej komory, tam boli šable, dlhé, krátke i ohnuté
         turecké, kopije stáli hore stenou, budzogáne ľahšie i ťažšie viseli z povaly a železného
         brnenia stálo na koloch, mohol sa chlap doňho zašiť celý.
   </p>
   <p>
    — Vidíš, Jakub, tu si máš z čoho vybrať, — ukazoval všetko radom so sebauspokojením. —
         Tomu som ja žil, a tomu žijem ako chlap. Pozri, ľudia sa žalujú na Turkov i na kurucov,
         koho berie kuruc a koho Turek? Toho, kto sa mu dá. Mňa neberie, mám niekoľko svojich ľudí,
         a keď si stanú do gliedy, môže do nich hoci i hrom biť z jazerného pekla, všetko sa od nich
         odrazí, lebo sú ako z kremeňa. Ľud len jajká, žaluje sa, hľadá vždy nejakého pána, ktorý by
         ho chránil, ale sám sa nepohne, musí ho vždy niekto pohnúť, aby si vedel pomáhať. No ale
         nechcem mať z teba orátora, vezmi si brnenie, natiahni na seba, poď na dvor. Pôjdeme najprv
         na šable.
   </p>
   <p>
    Na dvore sa zrazili a Kubo snažil sa mať ohľad na strýka, vek je vek. Veď už mal i
         vlasy, bradu a fúzy posypané snehom. Hneď sa však presvedčil, že strýko aj pri svojom veku
         nie je zo slamy. Útočil naňho ako mladík a sotva sa nazdal, už mu šabľa letela z hrsti.
   </p>
   <p>
    — Synak, lepšie to drž! — poučoval synovca. — Tu ťa to len trochu mrzí, ale v bitke môže
         ťa to stáť život!
   </p>
   <p>
    A Jakub sa priúčal ako nadaný žiak. O niekoľko dní vyobracal strýka, až sa mu kečka
         parila, a napokon jemu vyletela šabľa z hrsti.
   </p>
   <p>
    — Vidíš, chlapče, teraz už bude z teba niečo! — pochvaľoval mladého chlapca. — Keby otec
         vstal, nezahanbil by sa za teba.
   </p>
   <p>
    Potom prešli na kopie a napokon na budzogáne. Sadli na kone a tak útočili, až skaly
         zaiskrili pod tvrdými kopytami. Kopije, keď sa zrazili, zaprašťali a budzogáne zazvonili na
         brnení. Raz bol v prevahe jeden, raz druhý, radosť bolo dívať sa na nich. V Eliášovi
         rozprúdila sa stará krv, až kypela, a Jakub našiel sa iba teraz po prvý raz v živote vo
         svojom elemente.
   </p>
   <p>
    — Hej, je to rozdiel, — zdôveril sa pri večeri strýkovi, — obalkovať sa okolo oviec a
         nájsť si takéto zamestnanie. Strýko Eliáš, vy ste ozaj ešte nie starý.
   </p>
   <p>
    — Starý budem, keď umriem! — bolo badať, potešila ho poznámka. — Ešte však nevieš
         všetko, zajtra vystrojíme sa do hôr na poľovačku.
   </p>
   <p>
    — A však vy tu ani nemáte nijaké medvede, — pozrie naňho Jakub maliciózne. — V takýchto
         vŕškoch sa poriadna zver ani neukáže!
   </p>
   <p>
    — Máme, čo máme, — vykrútil si Eliáš fúzy, — uvidíš!
   </p>
   <p>
    Ráno už niekoľko jazdcov zdupotalo na dvore. Vystrojili sa i vyzbrojili. Starý Eliáš
         rozkázal psov lapiť na svorky. Vyšvihol sa na svojho havrana, Jakub na erdžiaceho beluša a
         vypálili do hôr ako šíp. Spoločnosť bola z okolitých zemanov, ani pán Lászlóffy nechýbal.
         Dlho ponevierali sa po bukových i ihličnatých horách bezúčelne. Už ich to počalo i mrzieť.
         Ak nejaký srnec alebo srnka, vyštvaní psiskami, čo sa premihli. Poľovníci začali sa už
         posmievať samým sebe. Najedli sa a napili a naprázdno.
   </p>
   <p>
    — No len vydržať, vydržať, — dodával ducha Eliáš. — Večer je ešte ďaleko.
   </p>
   <p>
    A nemal najhorší čuch. Sotva trochu ochladlo, trafili na divé svine, dajednu aj
         položili. Mali už toho pre meno, česť bola zachránená.
   </p>
   <p>
    — Ale počkajme ešte, počkajme, — zdržoval starý Eliáš ochabnutých pánov. A vyplatilo sa,
         lenže to skoro bolo pridrahé. Pod dubovou horou vyrútil sa ohromný kanec a mal vystreté
         rovno na Eliáša. Ten sa bránil, ako sa dalo od neho čakať, ale kanec je kanec a starý Eliáš
         — predsa len starý Eliáš. Kým sa poľovníci na krik a na štekot zhŕkli, starec bol už na
         zemi a diviak na ňom. Vrhli sa na rozľútenú zver zo všetkých strán kopijami. Tie však
         nechytili sa tvrdej kože. Bol strach, skončí sa to smutne. Tu však skočil Jakub, lapil
         diviaka za hrivu, nakriatol mu ju na jednu stranu a vrazil mu ostrý nôž rovno do srdca.
   </p>
   <p>
    Nastalo uľahčenie. Páni žasli nad ohromnou silou mladého človeka, iní pomohli Eliášovi
         na nohy. A bolo zas všetko dobre. Ešte pri vykladaní na voz nastalo mordovisko. Kanec bol
         už nebohý, ale mal svoju váhu, naťahovali sa s ním do únavy, kolmi podkladali, všetko
         darmo. Korisť bola priťažká. Tu zas vystúpil Jakub, rozkročil sa, lapil kanca, žily mu
         navreli a ten v druhú chvíľu bol už vo voze.
   </p>
   <p>
    — To je chlap, čo? — pozrel Eliáš hrdo okolo seba. — To je nie na slivkách a na hrozne,
         to je na mäse, na bryndzi a na haluškách vychovaný.
   </p>
   <p>
    Po riskantnom zápase starý Eliáš niekoľko dní postenával. Jakub ho opatroval statočne.
         Ani neodišiel od jeho postele. Keď prišiel k sebe, lapil synovca za ruku a pozrel mu do
         očú.
   </p>
   <p>
    — Ty, Kubo, — prehovoril k nemu dôverne, — vidím, chlap by si bol. Mal by si i šťastie,
         povedz — neoženil by si sa? Čo sa ty, zeman, po salašoch budeš ponevierať. Pôjdeš so mnou
         do niektorého zemianskeho dvora a dostaneš nevestu i bohatú i peknú. Chceš?
   </p>
   <p>
    — Ale, strýko, — zastal mládenec prekvapený, — veď ja už mám!
   </p>
   <p>
    — Koho, kde?
   </p>
   <p>
    — Nuž v Badíne, — začervenal sa po uši, — tú počernú Marišu. — A rozprával mu, ako
         pochodil na ceste.
   </p>
   <p>
    Eliáš počúval pozorne a zvážnel. Hneď pochopil, o koho ide.
   </p>
   <p>
    — Len by si si ty, zeman, nevzal sedliačku, — zachmúril sa. — Bola by to hanba pre celú
         našu rodinu.
   </p>
   <p>
    — Žena, ako žena, strýko, — stisol plecami Jakub. — A Mariši veru nechytí nijaká
         veľkomožná panna.
   </p>
   <p>
    — Ale mne, starému Eliášovi, chytí, — začervenal sa a pery sa mu zachveli. — Zajtra
         pôjdeme do Domenských na pytačky!
   </p>
   <p>
    — Ak sa chcete oženiť vy, strýko!
   </p>
   <p>
    — Teba chcem oženiť, ty papľuh, — zrudol tento ešte viac. — Chcem z teba spraviť
         človeka!
   </p>
   <p>
    — No, ja už ostanem taký, aký som! — zaťal tento hlavu a ťažké ruky skĺzli sa mu na
         dubový stôl.
   </p>
   <p>
    — Tri dni dávam ti rozmyslieť si, — zatínal starec päsťami. — Alebo si rozmyslíš, alebo
         choď, odkiaľ si prišiel. Neotravuj mi život, i tak som už na konci.
   </p>
   <p>
    Tri dni Eliáš čakal, či sa synovec poddá, večer tretieho dňa však odišiel tento bez
         stopy. Márne ho stará Jozefína čakala na večeru. Zbytočne rozkázal Eliáš priniesť z pivnice
         toho najlepšieho vína. Ostalo na stole, nik sa ho nedotkol. Mikovínych krv búrila sa a
         hnala Jakuba z pokojnej kúrie znova do rozvíreného, nepokojného života.
   </p>
   <p>
   </p>
   <p>
    <span class="bold">
     <strong>
      IV
     </strong>
    </span>
   </p>
   <p>
    Jakub, keď zanechal kúriu v Senici, nechápal sám, čo ho to ženie zo spokojného života.
         Strýko Eliáš je strýko Eliáš a inakší už nebude. Keby sa však Jakubovi nechcelo do ženby,
         napokon bol by sa s tým uspokojil, konečne ani on sa nestačil oženiť, nemusel by sa ani
         synovec, ale celá tá kúria zdala sa mu už pridusná, voľný svet ho zval a nevedel odolať
         jeho hlasu. Udrel zasa do hôr a šiel z obce do obce, z panstva na panstvo. Tak sa pristavil
         u grófa Ľudovíta Nyáriho a odtiaľ na panstve Jána Czobora. Tu pobudol dlhší čas. Rok-dva
         minuli sa mu všade, robil výborne, bol užitočný či v hospodárstve, či na poľovkách, páni ho
         mali radi. A, ako krásny chlap páčil sa i dámam. Nejedna nechala oči na ňom i keď nevedela
         jeho zemiansku genealogiu. Keby bol hľadal ženu, nepotreboval ani rady ani odporúčania
         starého Eliáša, bol by si ju našiel a prípadne i vybojoval v súbojoch i sám. Ale jemu sa
         páčil voľný život, nebol práve od krásnych očú, ale predchodilo mu to vždy ako zbytočná
         príťaž. Narodil sa alebo sa bezstarostne túlať, alebo na niečo veľkého, významného.
   </p>
   <p>
    Po niekoľkých rokoch ešte raz sa vrátil do Senice, pozrieť strýka, prišlo mu to ľúto,
         veď bol chlap, ako sa patrí, a dobrák ako kus chleba. Našiel ho už sklesnutého, telesne
         schudol a tvár sa mu zvráskavela. Pobudol tu zo päť dní, akoby sa len prišiel odobrať.
   </p>
   <p>
    Na ďalšej túlačke obrátil sa v bátovských horách. Iba medzi mohutnou bučinou cítil sa
         dobre, nechýbalo mu kamarátstvo, ale keď nevidel ohromné buky, alebo duby okolo seba,
         necítil sa doma. S vážnym pohľadom mohutných pniskov celkom zrástol, ako by i on bol jeden
         z nich.
   </p>
   <p>
    V ten čas povrávalo sa veľmi hlasno o zbojníkoch, čo žili po horách. Pandúri a drábi hen
         z banských miest chodili ich lapať. Zavreli do väzenia, oddali sudcom a katovi na nútený
         výsluch.
   </p>
   <p>
    Istého dňa tak pristavili na ceste i Jakuba Bomburu a začali hneď inkvirovať.
   </p>
   <p>
    — Odkiaľ si? Kam ideš? Za akým cieľom? — upravovali naňho otázky.
   </p>
   <p>
    Pred chlapom mali dosť rešpekt, ale sa im zdal ošúchaný, a keď im začal rozprávať o
         strýkovi Eliášovi zo Senice, budil podozrenie.
   </p>
   <p>
    — A nie si ty zbojník? — dali sa ho hneď podchytávať. — Celý tvoj zovňajšok nasvedčuje
         tomu!
   </p>
   <p>
    — Ja som zbojníkom nikdy nebol, ani nebudem, — vyvrával Jakub odmerane, — pobil som sa
         so zbojníkmi neraz i na breznianskom salaši, ale živil som sa vždy statočne, ako sa na
         zemana patrí.
   </p>
   <p>
    — A ty si zeman? — vystúpilo teraz už naozaj podozrenie. — Zemani tak, ako ty,
         nepotulujú sa, ostávajú na svojom. Pôjdeš s nami do Kremnice, tam sa ukáže, či si ty zeman
         a či zbojník!
   </p>
   <p>
    Jakub už myslel, pandúrov rozhádže, ale prišlo mu zas na um, že potom povedia — keď sa
         brániš a chceš vyslobodiť, nie si poriadny človek. Riadny človek výsluchu sa nebojí. Ide a
         povie, čo žiadajú od neho. Tak len šiel dlhými cestami, až prišiel do slávneho mesta
         Kremnice. Tu však, ako podozrivého zo zbojníctva, dali ho hneď do väzenia, ešte to i
         rozchýrili o ňom. Dozvedeli sa o tom i bystrickí kupci, ktorí prišli na úrad a oznámili, že
         dvaja bystrickí drabanti poznajú všetkých zbojníkov na okolí, tí by iste poznali i
         uväzneného, kto je, čo je!
   </p>
   <p>
    Mesto Kremnica rozhodlo požiadať bystrickú mestskú rudu, aby patričných vyslala do
         Kremnice a spolu s nimi i bystrického kata. Bystrica ochotne povolila susednému mestu a tak
         dňa 23. augusta 1618 nastal výsluch pod predsedníctvom mestského richtára Filipa Ertla,
         radného pána Jána Mittenhofera a mestského podnotára Joachima Stubenvolla.
   </p>
   <p>
    Takéto pohostinstvo slobodného a kráľovského mesta zlatých baní Bomburu nemálo
         prekvapilo. Celý svoj život správal sa, ako sa svedčí na zemana. Ponevieral sa medzi
         všelijakými ľuďmi, ale okrem toho, že odbrnkol tu vešticu, čo sa mu zaplietla do cesty na
         breznianskom salaši, nič mu nepriliplo na svedomí. Pasoval sa so zbojníkmi, pobil sa s
         nimi, ale zbojníkom byť, to sa priečilo celej jeho povahe. Veď ako by sa pozrel do očú
         niekomu z mesta Brezna, kde ho znali ako chudobného, ale poriadneho človeka, akoby sa
         ukázal na oči strýkovi Eliášovi, ktorý prižmúril oči nad všeličím, ale česť mu bola
         nadovšetko. Odkedy ho chytili v bátovských horách, myslel, je to len žart, privedú ho do
         mesta a pustia ho. A tu hneď do väzenia, putá na ruky. Prejde týždeň, dva, ani jesť mu
         poriadne nedajú.
   </p>
   <p>
    — Čo som vám ja vykonal? — pýta sa vyšetrujúceho sudcu, keď ho drábi predvedú.
   </p>
   <p>
    — No čo, — stisne tento plecami, — to sa ešte len dozvieme. Je oprávnené podozrenie, že
         si chodil po zboji.
   </p>
   <p>
    — Ja po zboji, aká to reč, aké máte proti mne dôkazy?
   </p>
   <p>
    — No, vieš, dôkazov ešte nemáme, — uhýna mu sudca, — ale akiste budeme mať. Máme drábov,
         pandúrov, máme i väznicu, teda pravdepodobne nájde sa i ten zbojník. A keď sa nenašiel
         dosiaľ, možno si ním ty!
   </p>
   <p>
    — A to je justícia, pán sudca?
   </p>
   <p>
    — Hja, kamarát, — poškrabal sa tento za uchom, — čo je ľudské, nič nie je dokonalé, tá
         pravá spravodlivosť bude len na božom súde.
   </p>
   <p>
    V tomto duchu diala sa potom i inkvizícia, ktorej sa Jakub Bombura musel pekne podrobiť.
         Ako sa voláš… Odkiaľ si… Prečo si odišiel z Brezna… kde si chodil… u koho si slúžil… od
         koho máš rany na hlave, na chrbte… tak to šlo do nekonečna.
   </p>
   <p>
    Predstúpili pred súd i bystrickí svedkovia, desiatnik a dráb. Popravný majster stál so
         svojimi holomkami v úzadí, hotový na rozkaz do práce.
   </p>
   <p>
    — Ty si jeden z tých, — tvrdil desiatnik, — ktorí nedávno hostinec, ležiaci vo vrchoch
         medzi Kremnicou a Bystricou, nočnou hodinou vyrabovali a niekoľkých poviazali. Poznám ťa
         podľa rán, jednu máš na hlave.
   </p>
   <p>
    — Čo ty na to, Bombura? — pozrel naňho sudca.
   </p>
   <p>
    — Ja, pán sudca, na hlave nemám nijakej rany, — zastal si obžalovaný meravo ako stĺp. —
         Ranu mám na pleci, dostal som ju od zbojníka na breznianskom salaši, kde som sa bil.
   </p>
   <p>
    Prezreli ho, a vskutku.
   </p>
   <p>
    — A čo ty vieš, — obrátil sa súd k druhému svedkovi z Bystrice.
   </p>
   <p>
    — Ja len toľko viem, — vystrel sa tento pred súdom, ako sa na drába svedčí, — že som
         podobného človeka videl medzi zbojníkmi. I na breznianskom salaši, kde taký človek, ako ty,
         odrel práve istú bosorku.
   </p>
   <p>
    — To som ja nikdy nerobil, — vysvetľoval Bombura sudcom. — Keď som ja mal s niekým
         niečo, vybavil som si to po chlapsky, ale kožu z niekoho drať, na to som ja nebol!
   </p>
   <p>
    Sudcovia pokývali hlavami a rozhodli sa pre podozrivosť vyšetrovaného podrobiť ho
         riadnej tortúre na budúci štvrtok.
   </p>
   <p>
    28. augusta obrátil sa na mesto Kremnicu Štefan Soós, rytier zlatej ostrohy z Poltáru.
         Dopytoval sa na Jakuba Bomburu, čo je, kto je, aký je starý, ako oblečený, čo vyznal pri
         výsluchu? Či je nie jedným z tých zbojníkov, ktorí ho v Hornom Uhorsku na ceste pristavili
         a zo všetkého orabovali.
   </p>
   <p>
    Richtár pozrel na sudcov a tí rozhodli sa za próbu mučením.
   </p>
   <p>
    V najbližší štvrtok, ako už bolo určené, predvolali Bomburu-Mikovínyho do mučiarne. Tu
         mu predkladali otázky a popravný majster so svojimi holomkami počal ho spovedať derešom.
   </p>
   <p>
    Jakub ľahol si sám a obnažil sa, ako rozkázali. Keby sa bol lapil do holomkov, vyhádže
         ich všetkých i so sudcami a richtárom z mučiarne, hoc mal putá na rukách, ale nie! On sa
         vrchnosti nesprotiví, keď dereš, tak dereš, nech páni vidia, s akým človekom majú do
         činenia. Kat a holomci gánili na čudného človeka s uspokojením a počali mu sádzať mokrými
         povrazmi. Tu sa ten však vzchopil, zdvihol hlavu a zavolal na nich hromovým hlasom:
   </p>
   <p>
    — Dosť, — a smiete vy takto palicovať čistého zemana?
   </p>
   <p>
    — A si ty zeman? — nastalo hneď veľké zhrozenie medzi pánmi.
   </p>
   <p>
    — Som, — skočil Jakub Bombura-Mikovíny z dereša a odstrčil holomkov od seba tak, že sa
         skopŕcali popravnému majstrovi k nohám. — Svedkom toho je magistrát slobodného a
         kráľovského mesta Brezna, potom môj strýko Eliáš Mikovíny, zeman v Senici, ďalej zeman Ján
         Lászlóffy z Thardu vo Svätých Jánoch, u ktorého som za čas slúžil, opýtajte sa. Strýkovi
         Eliášovi som už dal znať tajným písmom, čo si vy tu, páni, s čistokrvným zemanom
         dovoľujete.
   </p>
   <p>
    — Zastaviť, — zdvihol hneď richtár ruku a mučenie bolo na konci. Jakuba predviedli z
         mokrej cely do slušného väzenia. Ale celá história vŕtala im už v hlave. Popravný majster a
         jeho holomci dostali svoju mzdu a šli. Svedkom richtár dobre vynadal a prepustil ich s
         prázdnou rukou. Dňa 30. augusta písala už Kremnica do Brezna a hneď 31. dostala i odpoveď.
   </p>
   <p>
    — Breznianska mestská rada odpovedala na list kremnickej mestskej rady, v ktorom píšu,
         že mladík Jakub Bombura-Mikovíny, brezniansky patricij, pre podozrenie zo zbojníctva je
         väzňom a občianskemu dozoru odovzdaný. O jeho živote a správaní žiada sa informácia. Dáva
         sa poučenie: Jakub Bombura-Mikovíny je tunajší rodák, nám dobre známy, nedopustil sa
         nijakej viny, ani nespáchal nič, čím by sebe, rodičom alebo príbuzným zavinil nejakú hanbu.
         Preto nezaslúži, pre prosté podozrenie, akéhokoľvek dlhšieho väzenia. Žiadame mestskú radu,
         ak nevedieť o ňom nič zlého, vyhlásiť ho hneď nevinným a prepustiť na slobodu. Nech to
         uväznenie jakživ menu a statočnosti rodu i príbuzných nederoguje a neškodí.
   </p>
   <p>
    Keď richtár Ertl skončil, zadíval sa na prítomných, čo oni na to. Tí natiahli tvár, ale
         opatrní radní mali na list svoje poznámky.
   </p>
   <p>
    — Nuž viete, — pohmkali si radní páni, Mittenhoffer, Lilge, Taschler, Maško i podnotár
         Stubenvoll druh za druhom, — vec je vážna, lebo zeman je zeman, ale Jakub Bombura-Mikovíny
         nebol vždy v Brezne, chodil až po Moravu, zadrel do všelikoho, bil sa a ruval, ktovie, čo
         všetko porobil. Najlepšie podržať ho ešte niekoľko týždňov, i pán podžupan zo Zvolena
         dopytuje sa na neho, iste nie bez príčiny.
   </p>
   <p>
    Tak sa i stalo. Ale listy na mestskú radu dochodili z viacerých strán. Tak prišiel list
         od Eliáša Mikoviusa zo Senice, opatrený i pečaťou Mikovínych. Starý pán iste ožil pri
         písaní tohto listu. Nadával na mestskú radu, aký je to poriadok, či páni vedia, čo je to
         pre číre podozrenie tak sa vrhnúť na statočného zemana, že on, ak ho nevypustia, podá
         žalobu proti nim, čo hneď na kráľovskú kúriu. Prišiel list i zo Svätých Jánov, od zemana
         Lászlóffyho s dobrým vysvedčením, prišiel odinakiaľ, takže richtár Ertl i jeho radní mali
         už plnú hlavu, ale nepopustili. Písali do Brezna, že zaisťovacia lehota pre próbu väzňov, i
         keď sú nevinní, je podľa mestského štatútu pätnásť dní, a tie si musí Bombura odsedieť.
         Prečo sa túlal, keď je patricij, prečo nesedel doma medzi slávnymi múrmi opevneného mesta
         Brezna.
   </p>
   <p>
    Breznianska mestská rada hneď sa zišla a krv sa rozprúdila. Čo taká Kremnica, oni majú
         bane na zlato, my máme bane na zlato — a rozkázali notárovi napísať do Kremnice rezolútne:
         … protestujeme proti takému násiliu, aké musel podstúpiť u vás náš patricij Jakub
         Bombura-Mikovíny ešte i po vydaní nášho svedectva o ňom. To uráža naše práva, výsady a
         slobody. Vaše panstvo poskytuje nám hojnej príležitosti také neoprávnené pokračovanie
         zvyklým právnym spôsobom stíhať a pomstiť…
   </p>
   <p>
    Týmto boj Brezna s Kremnicou vyvrcholil. Jakub Bombura pocítil to hneď, lebo začali s
         ním krajšie zaobchodiť. Videl, že jednako len neurobil dobre, keď svoje rodné mesto opustil
         pre kadejaké dobrodružstvá. Ale ťahalo ho to, čo sa dalo robiť. Teraz však už zatúžil späť.
         Keď pomyslel na krásne hory, kypiace vody, ťahalo ho domov, ťahalo. Pre tú bosorku, Katu
         Flochovú, ktorú odbuchol na salaši, nemal už strach. Bolo to už iste premlčané, ale jednako
         čakal, či mu ešte odpíše mestská rada.
   </p>
   <p>
    A nečakal darmo. Po kraji, po Turkoch a ich hordách, túlali sa kuruci, dobrých chlapov
         bolo treba a chlapiska, akým bol Jakub Bombura-Mikovíny, nebolo ľahko nájsť na šírom okolí.
         Preto mu i písal richtár v mene mestskej rady — príď, Jakub, príď medzi nás, keď bude
         treba, zídeš sa nám a my tebe. — Kremničania vycítili, že zdržovať násilím patricija
         slobodného kráľovského mesta Brezna nemožno viacej. Chceli sa zaistiť aspoň pred jeho
         pomstou. Predložili mu reverz, v ktorom Bombura prisľúbil na svoju vieru a zemiansku česť,
         že sa pre kremnické uväznenie ani on, ani jeho priatelia nebudú pomstiť na kremnických
         pánoch.
   </p>
   <p>
    Dňa 22. septembra 1618 opustil tento zvláštny človek bohatú Kremnicu a zamieril rovno
         hore Hronom do Brezna.
   </p>
   <p>
   </p>
   <p>
    <span class="bold">
     <strong>
      V
     </strong>
    </span>
   </p>
   <p>
    Jakuba očakávali jeho spoluobčania s istou zvedavosťou. Spor medzi Kremnicou a Breznom
         vyzdvihol jeho osobu. Ako chudobný zeman a sluha nebudil predtým záujem. Chalupa, ktorá mu
         ostala, nakrivila sa pod krovom, a ledva stála ešte na svojom mieste. Majetku na šesť
         volov, kde sa vlastne autorita začínala, mal primálo. Nejaký ostredok pri Hrone a lúku Pod
         Zárubou pod klenovským Veprom, to bolo všetko. Nemal teda čím zaimponovať a skoro pocítil,
         že i pri nevšednej povesti, čo ho predchádzala, nezmenilo sa ešte to staré: — nemo est
         profeta in patria sua. Bosorku Katu Flochovú nik mu už nevyhadzoval na oči. Pri všetkej
         hrdosti a pýche, ktorá tu už bola odjakživa vo vzduchu, rešpekt pred jeho päsťou, ťažkou
         ako kováčske kladivo, bol jednak prizrejmý. Richtár mesta prijal ho ešte najsrdečnejšie,
         vedel, časy sú zlé a taký chlapisko, aký bol Bombura, zíde sa mestu. V mestskej rade
         odporúčal vyvoliť ho za jedného z horárov. Nech má čo robiť. Ľudia sa ho budú báť a jemu
         zverený revír bude iste v poriadku. Ale na uprázdnené miesto bolo chlapov viac, more patrio
         — počal sa hneď boj; keď Jakub Bombura, prečo by nemohol opanovať horáreň v Rohoznej Ďuro
         Brnák? A múdre hlavy rozhodli za Brnáka.
   </p>
   <p>
    — Ej, zle ste to spravili, — vyčitoval richtár prítomným. — Nepamätáte sa už na rok
         1599, keď vojská veľkého vezíra Ibrahima rozliezali sa po Zvolenskej až po Brezno,
         nevšímate si nábehy martalúzov a Bethlenových hajdúchov. Nie je veru rozumné chlapskými
         rukami opovrhovať.
   </p>
   <p>
    — Veď vy to nejak urobíte, pán richtár, — ozval sa jeden zo senátorov.
   </p>
   <p>
    Tým sa hádka i skončila, Jakub Bombura videl, žiť je ťažko, ak sa chce človek statočne
         preživiť. Nahovárali ho vstúpiť medzi hajdúchov, on však nechcel; cisárski či necisárski
         zvíťazia, vedel, pre mesto je to jedno. Sám sa nebál nikoho, a spoluobčanom nalieval odvahy
         nebáť sa tiež. Slovenská krv bola slovenská krv a zišlo sa jej, keď ju niekto rozprúdil,
         ale ten niekto musel najprv poriadne zaimponovať, čo taký boj s kremnickým magistrátom, čo
         všetko bolo za tým.
   </p>
   <p>
    Ale tu sa stalo niečo, čo všetkým pochybovačom zapchalo ústa. Povýšenecká hrdosť a pýcha
         naraz spľasla a Bombura z prostého Kuba jednako len vyrástol na chlapa. Keď nastali pekné
         letné dni, zlé zvesti lietali po okolí ako čierne kavky.
   </p>
   <p>
    — Turci sa ukazujú v chotári, Turci!! — znelo výstražne.
   </p>
   <p>
    Hoci cesty k Breznu boli i stromami zasekané, ľudia sa báli z domu. A taký krásny čas!
         Trávy už bolo všade do pása a nik sa k nej nelapal.
   </p>
   <p>
    — Napokon na koreni zhnije, — hmkali ľudia a pokyvovali bezradne hlavami.
   </p>
   <p>
    — Čo spravíme, Jakub? — pýtal sa ho richtár.
   </p>
   <p>
    — Len sa nebáť nikoho, — vypäl sa tento povedome. — Len nech jeden začne a pokosíme
         sená.
   </p>
   <p>
    — Začne, začne! — zvesil richtár hlavu, — ale kto? Žijeme ako potkany v diere!
   </p>
   <p>
    — Už sa len niekto nájde, — mrvil Jakub ťažkými rukami, — a ostatní pôjdu za ním.
   </p>
   <p>
    Na druhý deň vypožičal si Jakub poriadny rebriniak, naložil naň kosu, vidly a hrable, a
         hio, šiel ku klenovskému Vepru Pod Zárubu dorobiť si seno. Kosa sa mu len tak blýskala v
         rukách a šústala trávu v celých snopoch. Túto on hneď roztriasal, posušil a nakladal do
         rebrín. Pred večerom už mal toho skoro pod pavúz, obzrel sa spokojne, a tu, hľa, po
         rozhodených ešte riadkoch brodil sa akýsi vojengoš. Stúpal opatrne, akoby sa len ohliadal,
         krivá turecká šabľa visela mu z pása.
   </p>
   <p>
    — Špehúň! — blyslo hneď Jakubovi v hlave. — Kdeže idete, dobrý človek?
   </p>
   <p>
    — Prišiel som pozrieť tento pekný kraj, — odvetil mu oslovený lámavo, — kade je cesta do
         Brezna?
   </p>
   <p>
    — Nuž tadeto, pán môj, tadeto, — zdvihol Bombura pavúz zo zeme, lapil ho poriadne do
         pravej ruky a ukázal Turkovi cestu.
   </p>
   <p>
    Špehúňovi ovisli gamby a oči mu dobre nevypadli, díval sa na chlapiska s úžasom, ten
         však, keď sa Turek skrúcal, praštil ho pavúzom po hlave. Hneď sa vystrel na zem. Nato
         priskočil k nemu, odpäl mu krivú šabľu a jedným šmahom odťal mu hlavu. Zanechal voz svojmu
         osudu a s Turkovou hlavou na šabli vyšvihol sa na koňa a ako vietor šibal do mesta.
   </p>
   <p>
    Toto žilo svojím tichým životom, starostlivým, ale mĺkvym a plachým. Keď Bomburov kôň,
         spenený od potu, zastal na rínku, nastal zhon. Na Bomburovi spočinuli užasnuté oči zo
         všetkých strán.
   </p>
   <p>
    — Čo nového, človeče?
   </p>
   <p>
    — Nuž len toľko, — odpovedal, — Turci sa nám už túlajú po chotári, tu, hľa, je dôkaz, —
         zdvihol pred zrakmi ustrašených krvavú tureckú hlavu.
   </p>
   <p>
    Hneď bolo toho plné mesto. Občania zhŕkli sa v mestskom hostinci, čoskoro zasadla
         mestská rada a tu richtár nedal sa len tak ľahko odbiť.
   </p>
   <p>
    — Občania, — prehovoril, — časy sú nebezpečné. Turci nám dorážajú do chotára, skoro
         prídu i hajdúsi, potrebujeme riadnu meštiansku stráž a pre stráž zas poriadneho vodcu.
   </p>
   <p>
    — Tak je, tak je! — prikyvovali senátori.
   </p>
   <p>
    — A tým vodcom nech je chlap, ktorý sa nebojí nikoho. Tým je náš rodák Jakub
         Bombura-Mikovíny, nech ho Pán Boh živí!
   </p>
   <p>
    — Nech ho Pán Boh živí!! — zahučalo zo všetkých strán. Vyhrmelo i na široký rínok,
         preniklo do ulíc, i pod vysunuté meštianske krovy.
   </p>
   <p>
    — Nech ho Pán Boh živí! — Jakuba Bomburu-Mikovínyho! — nieslo sa do neskorej noci.
   </p>
   <p>
    Tak konečne prišiel Bombura k náležitej autorite vo svojom rodnom meste. I ku
         primeranému postaveniu. Teraz ho už nikto neznevažoval.
   </p>
   <p>
    Nikto ho nemeral na páry volov, všetci čakali, že ak príde na to, Bombura sa ukáže a
         mesto obráni pred Turkom, ako pred hajdúchmi a hoc pred samým čertom z pekla.
   </p>
   <p>
    Začiatkom roku 1621 dohrmelo množstvo kurucov a hajdúchov Bethlenových pod mesto, ktoré
         bolo už opevnené, ale len čiastočne. Múry a bašty sa len dvíhali, ale ľahko ich bolo ešte
         obísť. Vojaci rozložili sa pri Hrone pod Mazorníkovom. Viedol ich Bethlenov vodca Ďuro
         Széchy a hneď i odkázal mestu, že ho zrovná zo zemou, ak mu nepôjde vo všetkom poruke. To
         všetko znamenalo: 600 fertáľov pšenice, 400 fertáľov ovsa, 200 okovov piva, 1000 toliarov,
         200 volov, 200 oviec a iné náležitosti.
   </p>
   <p>
    Richtár to oznámil zvolaným mešťanom a títo všetci zhíkli od hrôzy.
   </p>
   <p>
    — Teraz si voľ, človeče, — bedákali — alebo ťa vyrabujú podľa vôle, k tomu ti zoberú
         všetko, sprznia i ženy a dievky a tiež skapeš.
   </p>
   <p>
    — Ťažká tu veru voľba, — zneli výkriky a z ulíc znel plač a náreky.
   </p>
   <p>
    Posolstvo chodilo za posolstvom a mesto horelo napätím. Nebolo to po prvý raz. Ľudia už
         na všeličo navykli, ale bolo to jednako len hrozné.
   </p>
   <p>
    — Čo si len počneme, čoho sa chytíme, — blúdili splašené oči bezradne.
   </p>
   <p>
    — Nebáť sa, — chlácholil vodca mestskej stráže, — máme do činenia s chlapmi, tí vedia,
         čo je mužské slovo. Niečo im dáme, na niečo zabudnú a niečo im proste odoprieme!
   </p>
   <p>
    Odmeraná chlapská reč bola tu naozaj najlepšou obranou. Kuruci dostali obilia i piva,
         napili sa a boli hneď dobrej vôle. Keď videli poplach v meste a zbadali, že sú obyvatelia
         celkom dobrí ľudia, nechcelo sa im krv prelievať, hľadeli na vec z veselšej stránky a i pre
         seba zaujímavejšej.
   </p>
   <p>
    — Postavte si chlapa, Brezňania, — odkázali na mesto, — nech sa bije s naším chlapom na
         meče, kopije a budzogáne. Ktorý zvíťazí, ten vyhrá a my sa podľa toho budeme správať.
   </p>
   <p>
    Hrozný deň, ktorý sa už zdal privaliť mesto, trochu zlahodnel. Myšlienka pre svoju
         nevšednosť ľúbila sa nielen v kuruckom tábore, ale i v Brezne.
   </p>
   <p>
    — Čo sa máme mlátiť a pobiť na hromadu, — niesli sa poznámky, — keď to vykonajú i dvaja
         miesto všetkých. Boj sa rozhodne a bitka tiež.
   </p>
   <p>
    Ešte len teraz prišiel Bombura Brezňanom ako na zavolanie, narástol nad všetkých,
         hľadeli naňho s úctou a očakávaním, ako na jediného človeka, ktorý môže zachrániť mesto,
         jeho majetok a životy. Bombura to vedel a cítil, teraz nadišla jeho chvíľa: alebo padne pri
         Hrone na pažiti, alebo dokáže cenu svojho života. Sám sa nepoznával, cítil odjakživa i na
         svojich tuláckych cestách, že je nie mečom, ktorý by sa mal zavesiť niekde na klin do
         komory. Čakal na pevnú hrsť, ktorá ním dokáže veľké veci. Vedľa neho rástli synovia
         bohatých mešťanov, hľadeli naňho ponad plece, ale on tušil, že na niečo je, na čo sa nehodí
         nikto z nich. Na voľačo veľké, významné, kde príslušníci iných bohatých rodín zastanú ako
         kosodrevie vedľa mohutných jedlí a smrekov. Tento čas, videl, nadišiel. Hron sa valil vo
         svojom koryte, ako tiekol od tisícročí, ale v jedinkú chvíľu mohol sa zafarbiť červenou
         teplou krvou. Čia to mala byť krv? Splašených mešťanov, a či otužilých kurucov, ohromného
         žoldniera Petra Pintéra, ktorý posmešne vykrikoval z plavého tátoša spoza Hrona, odetý do
         panciera, a uškľaboval sa na zdesených mešťanov, schovaných za múrmi mesta, a či jeho,
         Jakuba Bomburu-Mikovínyho.
   </p>
   <p>
    Vrelo v jeho duši, vrelo, i keď bojoval najprv sám so sebou. Nie je ľahká vec položiť
         všetko na jednu kocku a pre iných. Malicherní ľudia nie sú toho ani hodní. Ale v
         najvážnejších osudoch ľudstva rozhoduje vždy akási tajomná sila, ktorá si vyhľadá a uplatní
         prostriedky svojej veľkej vôle. Tak si i medzi Brezňanmi našla Bomburu, ktorý sa dočkal
         práve v tých najväčších zmätkoch plnosti svojho času.
   </p>
   <p>
    — Jakub, Jakub, ujmi sa nás, — volali naňho nielen richtár mesta a senátori, ale i
         cechmajstri a hospodári, gazdovia, gazdiné, ich synovia i dcéry. — Ak sa nás neujmeš,
         všetko z nás zdriapu a pohynieme pod konskými kopytami!
   </p>
   <p>
    — Nič sa nebojte, — vypol sa Bombura. — Vykonám, čo viem, čo hneď i dušu tam položím.
         Alebo on umorí mňa, alebo ja zrazím Pintéra, inak to nejde!
   </p>
   <p>
    Do nedele kuruci odpočívali pod Mazorníkovom, jedli, pili, hodovali. Ďuro Széchy povolil
         a jeho vodcovia súhlasili. Nech sa bijú dvaja na pažiti pri Hrone na šable, kopije i
         budzogáne. Kto vyhrá, ten vyhral i vojnu! Trasľavo zazvonili zvony pod Dúbrovkou, v
         záchveve ich hlasu triaslo sa celé mesto. Ešte predpoludním obsadili zvedaví mešťania
         chatrné múry a bašty. Od brehu zas zhrnuli sa kuruci peši i na koňoch ako mrákava. Vystúpil
         Peter Pintér, zašitý do panciera a pokrikoval s posmechom na svojho soka, ktorý ani nemal
         nijaké brnenie, kde by sa bolo v meste i našlo. Tu usilovné ruky orali a siali, trepali
         konope a mlátili zbožie cepami. Kde by tu takých panských vecí! Kdesi mali akýsi šišak i
         pancier u richtára. Ale to bolo pre Jakuba iba ako hračka. Vzal si meč. Sadol na beluša,
         ako mal kedysi u strýka Eliáša, prežehnal sa na čele a hnal sa popri Hrone rovno proti
         ohromnému sokovi.
   </p>
   <p>
    — Hej, hej, hej!!! — pokrikovali vojaci podľa cvalu tátošov. — Pintér, ukáž mu, čo je
         kurucká päsť!
   </p>
   <p>
    — Bombura, nedaj sa! — ozvalo sa tlmene a so strachom spoza múrov.
   </p>
   <p>
    Bojovníci sa zrazili niekoľko ráz, šable zaiskrili na slnku a zarinčali v chlapských
         rukách. Pintér napádal mohutne. Bombura odrážal, a napodiv zručne.
   </p>
   <p>
    — Jaj, už je stratený! — zliali sa s ním ustráchaní mešťania v jednu dušu. — Nikto mu
         viac nepomôže, kuruc je ani drak!
   </p>
   <p>
    — Ale, pozrite, Jakub sa nedá, — strach menil sa v jasot. — Kurucovi vyletela šabľa z
         hrsti, Jakub mu ju vyrazil. Kde sa to len naučil takým rytierskym spôsobom?!
   </p>
   <p>
    — Kde, — znelo zas, — na svojich túlačkách vo Svätých Jánoch a u strýka Eliáša v Senici,
         človek nevie, kedy sa mu čo zíde!
   </p>
   <p>
    Diváci, jedno, či na pravom a či na ľavom brehu Hrona, stratili dych i duše, žili len
         dve duše, vnorené do seba ostrým pohľadom, jedna bola Pintérova, druhá Bomburova. Keď šable
         vypadli, podali im ich, keď sa tie zlámali ako triesky, vtisli im dlhé kopije do hrsti,
         kone pod jazdcami zdiveli a rozbehli sa, akoby zápasili aj ony. Bohaté hrivy a konské
         chvosty zaviali v povetrí ako zástavy. Svaly sa napli do prasknutia a kopije zaprašťali.
         Zlomili sa jedny, dali im iné; súboj pokračoval, musel pokračovať, všetko bolo ako vo
         vytržení. Nebolo možné skončiť bez výsledku!
   </p>
   <p>
    — Pintér, ukáž mu. Vezmi si ho zboku! — kričali hajdúsi na Kuruca.
   </p>
   <p>
    — Jakub, nedaj sa! — tŕplo všetko okolo. Mali aj prečo. Kopije sa roztrieskali, bola už
         z nich len hromada úlomkov a triesok. A Pintér sedel na Plavcovi ako prikovaný a Jakub
         váhal, vzdať sa a či nie, napokon bolo to jedno, jeho teplá krv zafarbila by Hron, a nielen
         jeho!!
   </p>
   <p>
    — Nie!! A hoc tu i dušu dám, — vzopäl sa Bombura, krásny ako rytier z báje, na svojom
         tátošovi, bielom ani pena.
   </p>
   <p>
    Podali im budzogáne, ťažké, ostnaté. Keď už ani to nerozhodne, tak nič. A jazdci sa
         zrazili, budzogáne zatrieskali, údery padali, ako keď sa balvany z Ďumbiera rútia do
         doliny. A vtedy si Bombura spomenul ešte raz, načo žije, prečo nezahynul na svojich
         túlačkách, prečo prišiel do svojho rodného mesta. Cítil, celé mesto hľadí na jeho päsť, i
         kuruci, a zahnal sa budzogánňom s takou silou, ba ešte väčšou, ako keď kedysi v štiavnickej
         kováčskej vyhni udrel na nákovu. Pintérov pancier preboril sa ako mäkký plech a jazdec bez
         slova zrútil sa na zem.
   </p>
   <p>
    — Bombura vyhral, Bomburááá! — zatriaslo povetrím. Takého jasotu nebolo ešte v Brezne.
         Ten prekvapoval i odzbrojoval a porážal.
   </p>
   <p>
    Kuruci, keď i nechtiac, uznali to tiež, kde je raz chlap, tam je slovo, tam napokom i
         uznanie. S úžasom hľadeli na Bomburu a snažili sa mu potriasť ruku, i chlapili sa dať mu
         pocítiť, s kým ma do činenia, ale čo — keď on potriasol ktorú hrsť, ruka ovisla ako trak na
         plote.
   </p>
   <p>
    Do rána po Széchyho vojskách nebolo pod Mazorníkom ani pamiatky. Brezňania z vymeraného
         šarcu vykúpili sa dosť lacno. Kuruci najedli sa u nich i napili, ale ďalej nešli. Mešťanom
         odľahlo. Vtedy pochopili, že sa človek začína nielen od šesť, alebo dvanásť volov. A
         Bomburovi zaistili jeho kapitánstvo v meštianskej stráži.
   </p>
   <p>
    V Ďurovi Széchym zas práve tu dozrela myšlienka, ktorá mu skryto kolovala v duši. O
         niekoľko mesiacov zradil Bethlena a dal sa do služieb cisárovi.
   </p>
   <p>
   </p>
   <p>
    <span class="bold">
     <strong>
      VI
     </strong>
    </span>
   </p>
   <p>
    Zvesť o hrdinskom zápase rozlietla sa po všetkých banských mestách. Ľudia boli zvedaví
         na Bomburu, ale Jakub nebol na nich. Poznal, čo je človek, i to, že ľudská sláva — poľná
         tráva. Cvičil si ďalej svoju meštiansku stráž, opatroval rodné mesto a chránil s mečom v
         ruke jeho životné práva. Bolo treba pekných rúk a odhodlaného srdca, lebo pliaga na pliagu
         rútila sa na Pohronie. Po Turkovi kuruci, po kurucoch cisárski a po cisárskych, aby bolo
         všetkého dosť, prišiel mor, ktorý plnil domce smútkom a nárekmi. Pán, nepán, šesť volov, či
         dvanásť, a či ani jeden — jedno! Smrť chodila mestom a jej ťažko povedať stoj! Nebolo jej
         možno zasekať cestu ani mečom, ani kopijou, ani budzogáňom. Bomburov duch však i vtedy
         podopieral ostatných, on skúsil život, poznal jeho dobré i zlé stránky a žartom, odvážnym,
         veselým slovom staval srdcia, kde sa rútili do prachu. Richtár i mestská rada cítili, akí
         bezmocní by boli bez Bomburu, ktorý sa nebál života a nebál ani smrti. A práve vtedy im
         oznámil, že chce na ďalšiu cestu.
   </p>
   <p>
    — Kam, Jakub? — pýtal sa ho richtár.
   </p>
   <p>
    — Nie ďaleko, — odpovedal tento trochu vyhýbavo, — len sa chcem staviť niekde v Badíne a
         dopýtať sa na niečo a potom rád by som byť ešte so strýkom Eliášom, slabý už bol, keď som
         ho zanechal. Je tomu niekoľko rokov a odkázal mi ešte prísť, keď ho chcem nájsť nažive.
   </p>
   <p>
    — No, veď nepôjdeš pešo, — položil mu richtár priateľsky ruku na plece, — máme mestský
         koč i mestské kone, zachránil si nám ich pred kurucmi, na čo sú! Mestský hajdúch nech ti je
         pohoničom, choď, pozdrav strýka tam pri Morave a vráť sa šťastne zdravý!
   </p>
   <p>
    Jakub neodkladal, videl, smrť sa poneviera krajom, môže vziať iných, môže vziať i jeho.
         Dal zapriahnuť pekné sivky a šli. Stavili sa len v Bystrici nakŕmiť kone. No a potom v
         Badíne. Pristavili sa v krčme, skade kedysi vyhádzal všetkých mládencov. Pustil sa s ľuďmi
         do reči, či sa ešte pamätajú. A oni sa veru pamätali, lebo taký chlap neobráti sa tu tak
         ľahko.
   </p>
   <p>
    — A či žije tá moja počerná Mariša?
   </p>
   <p>
    — Azda ste si prišli po ňu, — odpovedali mu žartom.
   </p>
   <p>
    — Keby nebola vydatá, veru by si ju i vzal, — zadíval sa chlapisko ako do nekonečna. —
         Naponevieral som sa svetom, ale takých čiernych očú, ako ona mala, nevidel som jakživ!!
   </p>
   <p>
    — Ani ich nebolo, ani ich viac nebude, — odpovedali mu sedliaci smutne.
   </p>
   <p>
    — A čo, — vytušil hneď Jakub Bombura skutočnosť. — Umrela? — Miesto odpovede sklopili
         chlapi oči.
   </p>
   <p>
    — Na mor?
   </p>
   <p>
    — Na mor!
   </p>
   <p>
    — Taký je život, — zavzdychol si Jakub a sadol do koča.
   </p>
   <p>
    Za deň i pol bol už pri Morave a zamieril rovno do Eliášovej kúrie. Našiel tu tú istú
         Jozefínu, tie isté sliepky ako kedysi, iba o kone asi nemal mať kto starosť. Strýka našiel
         na lôžku.
   </p>
   <p>
    — No, chvalabohu, carissime, — volal tento naňho, keď vošiel dverami. Bol už zakvitnutý
         a biely ako jabloň. V jeho očiach kmitla už predzvesť, že nebudú svietiť dlho.
   </p>
   <p>
    — Dobre, že si prišiel, — kázal mu sadnúť si, — počul som, že si chlap, a to je moja
         posledná radosť. Povedal som. Mikovíny vedel si zastať svoje miesto i pred kráľom Belom IV.
         Vedel si si zastať i ty pred kurucmi, a kým budú u nás rásť chlapi, ako si ty, budú si
         vedieť ubrániť svoje a hoc by i dušu hneď dali. Zo svojho práva na život neupustia! A
         teraz, však vieš, okrem tej starej Jozefíny a päť žrebcov nemám nikoho. Jozefíne nechám
         niečo, nech pamätá, a ostatné je tvoje, pochovaj ma a majetok si využi ako vieš. Ak nechceš
         do kúrie, môžeš ju aj predať, Lászlóffy zo Svätých Jánov ju vďačne kúpi i s majetkom a bude
         to aspoň v zemianskych rukách. Ale tých päť žrebcov nepredaj nikomu, ani nedaruj, tie v
         Brezne vychováš, a keď pocestuješ, nechoď viac ako kadejaký tulák, daj si z nich zapriahnuť
         aspoň štyri a cestuj ako vicišpán. Nech ľudia vidia, kto je posledný potomok Mikovínych.
   </p>
   <p>
    Jakub počúval vážne strýkove slová. I poplakal si vedno s ním. Neodišiel mu od postele
         niekoľko týždňov. Keď si pýtal vína, podal mu vína, keď vody, tak vody. Nech vie, že má
         niekoho. Prišla jeho hodina a usnul. Jakub ho opatril a pochoval, ako Pán Boh prikázal. I
         pekný železný kríž dal posadiť nad jeho hrob. Potom však zariadil ostatné s Lászlóffym,
         ktorý mu vyplatil niekoľko vreciek dukátov. Dal zapriahnuť do koča dva breznianske sivky a
         štyri zdedené žrebce. Sám si sadol na pekného beluša do sedla, rozkázal hajdúchovi hnúť a
         koč sa kĺzal ticho ako po namastenej niti. On si cválal za ním, nech nemyslia, že rajtuje
         pred pánmi.
   </p>
   <p>
    Tak sa mihali cez mestá i dediny, ľudia sa obzerali za nimi a stŕhali klobúky. — Kto je,
         ten je, veľký pán je a zaslúži si poctu.
   </p>
   <p>
    Keď prešli Štiavnicou, hajdúch chcel skrútiť rovno na Bystricu.
   </p>
   <p>
    — Nie! — predstihol ho na belušovi. — Ešte do Kremnice! Nech vidia!
   </p>
   <p>
    V tomto trape zašumela v žilách Bomburových dávna zemianska krv. Prišlo mu na myseľ to
         veľké uponíženie, ktoré musel pretrpieť ako tulák. Bolo mu do smiechu i do zlosti. Ale
         vedel, ľudia sú sprostí, pred veľkým pánom vedia sa koriť po zem, schopného človeka
         zmiešali by s blatom, hoci ho neskôr potrebujú.
   </p>
   <p>
    — Pomalšie! — zavolal na hajdúcha, keď vstúpili do ulíc a pohonič poslúchol, veď
         pochopil. Usadil Bomburu do hintova, beluša priviazal za koč. Tak šli po meste, ako niekedy
         rímski cisári po Ríme z vyhratej bitky.
   </p>
   <p>
    — Wer ist? Kto je to? — pristavovali sa Kremničania a mali oči nechať na krásnych
         tátošoch.
   </p>
   <p>
    — Wer ist? Čo to za pána? — natiahol krk i pán Stubenvoll a podíval sa zvedavo do
         pekného hintova. V tú chvíľu však i zmrzol.
   </p>
   <p>
    — Veď je to náš Bombura z Brezna, ktorého sme my ako tuláka a zo zbojníctva podozrivého
         väznili! — bežal hneď za richtárom Ertlom a prekvapene zvestoval novinu radným pánom
         Mittenhofferovi, Lilgovi i Taschlerovi, kto to uháňa na parádnom breznianskom koči.
   </p>
   <p>
    — Teda Bombura, ach jaj, — natiahli páni tváre, — mali by sme ho azda uctiť a pohostiť!
   </p>
   <p>
    — Nie, len nech ide ďalej, — upozornil opatrný Mittenhoffer. — Uctíme ho a jemu príde
         niečo na myseľ, ešte sa poráta s nami. Dajte mu len pokoj, nech len ide svojou cestou.
         Sicher ist sicher!
   </p>
   <p>
    A Bombura šiel, krásne tátoše, niesli ho ako vo vetre. Prešiel Zvolenom i Bystricou, až
         zastal na údiv Brezňanov na mestskom rínku.
   </p>
   <p>
    Obstali ho hneď zvedavo. Videli, vrátil sa zdravý a dobrej vôle medzi nich a boli tomu
         radi. Boli by mu darovali i tie dva mestské kone, ktoré pribral. Ale čo tomu, už je pán!
         Všetci by boli chceli od neho počuť aspoň jedno slovo.
   </p>
   <p>
    — Čo nového? — obrátil sa k nim kamarátsky. — Mor už stíchol?
   </p>
   <p>
    — Stíchol, pán kapitán, — mrkli naňho. — Ale mal jednu chybu!
   </p>
   <p>
    — Akú?
   </p>
   <p>
    — Nepobral tých, ktorých mal, — uškrnuli sa, — ale len tých lepších!
   </p>
   <p>
    — Príde rad i na horších!
   </p>
   <p>
    Mešťania počúvali, ale ešte viac zaujímali ich krásne tátoše. Obzerali si ich pozorne od
         hrív i od chrbta a užasnutí pokyvovali hlavami.
   </p>
   <p>
    — Za to sa už oddalo ísť do Senice! — mrkali očami. — To sú už hej kone!
   </p>
   <p>
    — To sú!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3157">
       </a>
       Stupne k životu
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Známy spisovateľ Ondrej Polonec onemocnel. Verejnosť tomu nechcela veriť. Ľudia vídali
         ho prednášať, len nedávno, silného a dobrej farby. Mysleli o ňom, že požije i sto rokov.
         Patril už životu ako hodiny domácnosti. Kým idú, pokladá sa to za prirodzené, nik si to
         nevšimne, ak zastanú, prekvapí to kdekoho, a Polonec uľahol naozaj. Ubila ho práca. Jeho
         pevný organizmus odolal na čas úderom. Elán tvorivej práce dodával duchu krídel, i keď už
         motor skoro nepracoval. Tvorivosť ešte unášala podľa zákona zotrvačnosti. V tlači zjavovalo
         sa často známe meno i jeho práce, pravda, ako keď už vyhasína. Nikto nevedel pochopiť, čo
         je s ním. Ešte menej, prečo uverejňuje i ďalej a radšej nehľadá, čo potrebuje — pokoj a
         zdravie. Jeho najbližší s obavou hľadeli naňho. Ich starostlivému oku neušlo, ako mu sily
         ubúda, zo dňa na deň, tvár mu bledne a oči sa kamsi prepadajú.
   </p>
   <p>
    — Čo sa trápiš, Ondrej? — dovrávala mu žena Mária, utierajúc si zvlhnutý zrak. —
         Potrebuješ ticho, pokoj, a vyzdravieš.
   </p>
   <p>
    — Neviem, — pokrútil muž hlavou, — mesiac za mesiacom sa míňa, práce moje ležia, a ja
         nenadobúdam sily. Moji priatelia a známi veselo tvoria, ďalej bojujú so životom, a ja
         zaostávam. Ak usnem, zobudím sa zmalátnený. Pomaly ma necháva všetko, a ešte by som vedel
         vytvoriť mnoho!
   </p>
   <p>
    — Uspokoj sa, otecko, — tešia ho odrastené deti. — Keď vyzdravieš, vytvoríš. Dobrí ľudia
         píšu o tvojom nešťastí a želajú ti zotaviť sa znova. Treba si ešte i nám, treba aj iným.
         Tvoje knihy sa míňajú dobre, aj tí, ktorým si zavadzal, začínajú ťa rozumieť.
   </p>
   <p>
    — Sú, ktorí mi nikdy neporozumejú.
   </p>
   <p>
    — Never, otecko, — prikloní sa k nemocnému urastený syn, — všade sa zaujímajú o teba.
         Ľudia sú nie takí zlí, ako si ich predstavuješ. Dobrá práca nájde dobré slovo. Ty si sa
         vyvalil za chmúrnych búrok života. Ostal ti tmavý obraz v duši. Oveľa lepšie by ti bolo,
         keby si ho osvietil.
   </p>
   <p>
    — Len čím, syn môj, čím?
   </p>
   <p>
    — Predbežne musíš dbať na lekárov, zachovať ich rady.
   </p>
   <p>
    — Pre mňa je len jedna rada, čo osvieti tmavý obraz a dodá sily k životu.
   </p>
   <p>
    — A to je?
   </p>
   <p>
    — Práca, syn môj, práca, akákoľvek maličká práca. Nevieš si ani predstaviť, ako žije
         človek prácou a čo má v nej, keď na ňu navykol. — Moji rodičia, vieš, žili v chudobe a v
         práci. Dnes to možno chápu ľudia inak. Tvoj starý otec robotil a mali sme všetkého pri
         skromnosti. Tvoja stará mať vychovala nás prácou svojich rúk a dokázali sme sa všetci v
         živote. Mám to už v krvi a je to tak dobre. Práca zmorí, ale práca i postaví na nohy. Preto
         ja potrebujem lieku z práce — ožiť pre prácu, pre svoj cieľ, pre svojich priateľov, pre
         svoj rod, i pre vás, syn môj, pre vás.
   </p>
   <p>
    A Ondrej Polonec prenášal svoju neústupnú nemoc trpezlivo ďalej. Cítil — i tá obrodzuje
         a očisťuje ducha. Boje po verejnosti, ktoré mu predtým vypĺňali celý svet, predišli mu
         naraz nielen zbytočné, ale i veľmi, veľmi malichernými. Na svojich konkurentov a
         zaznávateľov, ktorí nechýbajú ani v jednom živote, nevedel sa hnevať. V ubolenej duši, pod
         váhou nemoci, tratilo sa pomaly to drobné — ničomné. Vynorovalo sa to najhlavnejšie, čo je
         pre všetkých trpiteľov a pre všetkých ľudí. Divil sa, ako je toho málo a ako by to zblížilo
         všetkých, zahojilo porozrážané srdcia a umožnilo radostne žiť.
   </p>
   <p>
    Míňal sa deň za dňom, a nemoci len neubúdalo. Nejedna nádej rozpadla sa v popol, a keď
         duch i zažiaril na chvíľku, o chvíľku zvädal ako pouschnutá kytica.
   </p>
   <p>
    — Žena, podaj mi pero a papier, — zastone nemocný.
   </p>
   <p>
    — Lekár ti zakázal pracovať. A i tak už nevidíš, — znela odpoveď.
   </p>
   <p>
    — Ale vidíš ty. Ja napíšem i po pamäti a poskladáš to nejak.
   </p>
   <p>
    — Nemáš sa na čo oprieť.
   </p>
   <p>
    — Načiaram i na kolene.
   </p>
   <p>
    A Ondrej Polonec čiaral po papieri detské haky-baky, lebo musel. Svojou dušou blažene sa
         usmieval. Keď bol hotový, Mária hieroglyfy prepísala, zabalila do obálky a poslala
         časopisu.
   </p>
   <p>
    — Čo sa len tak ustávaš zbytočne? Vydal si už veršov celé knihy, o jeden viac alebo
         menej, čo na tom.
   </p>
   <p>
    — Ty nevieš, Mária.
   </p>
   <p>
    O niekoľko dní sadla k chorému žena, s čerstvými novinami v ruke.
   </p>
   <p>
    — Ten verš už vyšiel, — krotko prevravela a hladila chorého citnými očima.
   </p>
   <p>
    — Ozaj? — prebral sa hneď očerstvejší Polonec. Zrak mu nabral sily a pokúsil sa sadnúť
         si. — Prečítaj mi ho!
   </p>
   <p>
    A Mária mu ho číta, číta, taký pošmúrny, taký bez nádeje. Mihalnice sa mu privrú a on
         naslúcha jej hlasu ako svojej vlastnej duši. Čosi sa v jeho vnútri deje, čohosi sa chytil,
         ako mrúci živej skutočnosti. Ako tonúci brvna. Mária skončila.
   </p>
   <p>
    — Vidíš, ešte žijem — lebo viem pracovať, viem rozdávať svoju dušu.
   </p>
   <p>
    — Hoc v malom, ale viem, — prehovoril a usnul. Odexpedovali takto niekoľko čísel.
         Polonec sa stretal so svojím menom v tlači a z jeho ťažkonemocného zraku zmizla tieseň ako
         ranná osuheľ.
   </p>
   <p>
    — Hľa, — chválil lekár, — len sa šetriť, priateľ môj, šetriť. A nepísať, — dodal
         významne s úsmevom. — Až vyzdravieš, nahradíš si to.
   </p>
   <p>
    — Ťažko, — pokrútil chorý hlavou. — Umelec, keď hlivie — stráca a nikdy to viacej
         nedoženie. Človek sa reštauruje nielen liekmi, ale i sám sebou.
   </p>
   <p>
    Poloncove drobné práce vychodili ďalej. Ľudia sa divili a nevedeli to pochopiť.
         Vysvetľovali si to všelijak.
   </p>
   <p>
    — Musel ten to ešte pred nemocou napísať! Nevie odvyknúť od honorárov! — niesli sa
         poznámky. — Ale naozaj, Ondrejko, — je ti to treba? — Nevedeli sa zdržať napokon vďační
         návštevníci.
   </p>
   <p>
    — Treba, — usmial sa Polonec, — a ako treba. Vystupujem ako z ohromnej studne po
         rebríku, z priečky na priečku. Čo jedno dielce, bližšie som k otvoru, bližšie k belasej
         oblohe a žiarivému teplému slnku. Čo jedna prácička, vždy viac viery vo mne a istoty o tom,
         že je ešte nie všetkému koniec!
   </p>
   <p>
    A priečka za priečkou množili sa na rebríku pod vystupujúcim Poloncom. Oblohy bolo vždy
         viac, i slnka bolo viacej. Dni sa ešte vliekli, hmlisté a vlhké, nohy a ruky sa kĺzali —
         telo i zmorený duch sa chveli, hľadajúc oporu. Napokon však zvládal básnik moci tmavého
         hrobu a vystúpil na slnko, žiť a pracovať ďalej.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3235">
       </a>
       Leonard
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V priestrannom ateliéri známeho majstra tvorivý jeho duch rozprával sa s ťažkými
         balvanmi mramoru. Za ohromným oblokom bol celý jeho svet, ta len zriedka nazrel zvedavec.
         Dni leteli jeden za druhým, ruka kreslila, dláto a kladivo pracovali. Veľký svet začal sa o
         dielňu zaujímať. Čo jeden balvan ožil, rozpísali sa noviny a sľubovali schopnému človeku
         budúcnosť. Vzbudila pozornosť najmä pekná Anetta. Chodili ju obdivovať a hovorili: „Je ako
         živá.“ Ale málokto tušil, koľko lásky a bolesti vlial Leonard do tých bielych údov,
         nahnutej dievčenskej hlávky, okrúhlych ramien a svietiacich pŕs. Veľký sochársky podnik
         zachytil nadaného majstra do práce na súsoší krajinského monumentu a práca šla, až ju
         začali závidieť. V ateliéri pribudlo pracovníkov, ktorých si už majster vychoval. Tvorili
         sa plány a obraznosť zbujnela. Svaly zvieracie i ľudské vystupovali z kameňa. Na ne
         tvoriteľsky hľadieval Leonard, tu i tu potiahnuc z krátkej fajočky.
   </p>
   <p>
    — Príde Anetta? — zašomre na štíhleho pomocníka. — Ty, vieš, Peter. Dnes by mala prísť.
         Sľúbila! Príde! Mali by sme ešte mramor vytesať a postaviť primerane.
   </p>
   <p>
    Sotva boli s prácou hotoví, otvorili sa dvere a do ateliéru vstúpilo služobné dievča,
         rozkvitnuté ako osypaná jar.
   </p>
   <p>
    — Anetta! — zvolal Leonard. — Čakal som ťa, pozri!
   </p>
   <p>
    — To by mala byť ja? — zažiaria veľké oči a vyrobené ruky sa zachvejú.
   </p>
   <p>
    — Ty, Anetta! — ponorí jej zrak do veľkých očú majster a pohladí ju po ramienku. —
         Ododnes nepôjdeš viac domov, ostaneš tu. Postaráš sa o našu domácnosť!
   </p>
   <p>
    Ale žiaľ Leonardov začal sa len teraz. Sochu Anetty kúpil bohatý Amerikán a odviezol ju
         ďaleko za more. Kým ju nahrádzala Anetta živá, majster to ani nezbadal. Ale naraz bledosť
         vystúpila na jej tvár a jej veľké oči začali sa žalovať. Zavolal k nej povestného lekára.
   </p>
   <p>
    — Pán doktor, zachráňte Anettu! Zachránite tým moje umenie i mňa.
   </p>
   <p>
    — Vy ste, majster, predali jej obraz za more?
   </p>
   <p>
    — Predal! — osmutnel Leonard.
   </p>
   <p>
    — Získajte si ho späť!
   </p>
   <p>
    Oznamy idú do šíreho sveta. Anetta sa nenájde. A tá živá vädne ako ruža. Okrúhle údy
         tratia sa ako vňať a oheň očú hasne kdesi pod popolom.
   </p>
   <p>
    Majster cíti — stráca cenu, čo mu je také drahé a čo mu nenahradí nikto. Peniaze sa mu
         sypú, i uznanie, ale ho netešia. Do ateliéru nejde. Stojí pri posteli chorej a díva sa na
         jej ustaté mihalnice skrúšeno. Ponúkne ohromné sumy získať Anettu späť, akoby ten pevný
         mramor mal zachrániť život hynúcemu telu. Napokon mramor sa vráti na svoje predošlé miesto,
         ale Anetty už nebolo. Na tichom mestskom cintoríne ustlala si miesto pod košatou lipou.
   </p>
   <p>
    Osirel Leonard a osirelo i jeho umenie. Dláto i kladivo vypadli mu z ruky a začaté veľké
         dielo neskončil. Hodiny prebdel pred veľkým mramorom Anetty. Myslel, že mu ju nahradí,
         hladil ju, zhováral sa s ňou, keď v istý deň zbadal, ako sa mu biely mramor spred očú
         stráca. Ustatý zrak mu vypovedal. Tmy hustli okolo neho, hustli a halili krásne údy viac a
         viac. Slávni lekári chodili zo všetkých strán sveta za majstrom Leonardom. Nevedeli pomôcť,
         a on mal ešte toľko veľkých plánov v kučeravej hlave. Nebolo mu ich ľúto, len Anetty.
         Chodil do cintorína k jej hrobu a odtiaľ do ateliéru k jej soche. Peter ho vodieval, v
         pracovni hovoril s ním, len nesmierny smútok zastavil jeho kroky. Zdalo sa mu čuť na
         troskách veľkolepých plánov. Leonard už prestal hľadieť do budúcnosti, hľadel prekonať
         prítomnosť, žil len, akoby musel, a zvesť o úspechoch jeho priateľov spôsobila mu bolesť.
         Vyrovnal sa i s ňou. Ťažká choroba vyčerpala ho hmotne. Pomaly predával, ateliér bol stále
         prázdnejší a prázdnejší. Napokon ostal tam len jediný mramor — krásna Anetta.
   </p>
   <p>
    Bola noc i v oblokoch, kde ju majster nevidel, ešte hustejšia v sklamanej duši, ubitej
         životom. Bohatý Amerikán poslal svojho agenta po biely mramor Anetty, ponúkajúc päťnásobnú
         sumu ako prv. Leonardo mohol ticho dožívať svoj život, ale život nemal už pre neho nijakú
         cenu. Chytil sa za hlavu, zakvílil ako ranená zver v pustom ateliéri, hmatajúc rukami,
         doplazil sa k mramorovej Anette, objímal ju, hladil a plakal. Jeho nárek niesol sa pustou
         ozvenou, ktorému bohatý, šíry svet nerozumie. Jeho ruky chveli sa na krásnej tvári, oblých
         prsiach a údoch. Krv sa mu hnala do hlavy, krv rozvírená ako nejaký zakliaty ohňostroj. Nad
         jeho zrakom zrazu vynorili sa kontúry Anetty. Zdalo sa mu, že vidí, ako mu ju berú čiesi
         tajomné ruky.
   </p>
   <p>
    — Nedám, — s divým výkrikom objal Leonard kŕčovite krásnu sochu. Zvážil ju na seba a v
         druhú chvíľu rozsypali sa ťažké trosky na tvrdej dlážke. Ráno našiel Peter svojho
         nešťastného majstra vedľa rozbitej Anetty. Pochovali ich všetkých spolu pod košatou lipou.
         Zamĺknuté srdcia i chladný kameň. Život im nežičil, ale aspoň patrili k sebe.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3277">
       </a>
       Demänovský raj
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mladosť túlala sa po bralnatej doline — naša mladosť! Nazerala do krištáľových prameňov
         a obdivovala svoju tvár. Močila si nohy v kypiacich vodách hlbokej bystriny, rútiacej sa z
         bublavého vyvierania. Z labyrintu záhadných dómov a jaskýň, v nich pracoval tajomný umelec
         od tisíc liet na nádherných oltároch, drobnučkých čipkách a svietnikoch, pri priesvitných
         jazierkach so striebornými guľkami, na organových píšťalách, ktoré sa dlho-dlho nerozumeli.
         Tade sa túlala naša mladosť. Po príkrych grúňoch, zbierajúc do kormana voňavé jahody,
         smokvice a maliny. Hnala sa na skaly z Lúčok do Machnatej, kde sa po úbočiach pásla
         jalovina. A spod ich ratíc zosypal sa štrk, Kyklopmi tlčený. Konské kopytá vykresali z nich
         žihavé iskry, ktoré odlietali a hasli v sihline. Nušanka spievala tlmeno, prepadla v
         odzemok. Posmeľovala spevcov i básnikov, že kto vie spievať — nikdy neprestane. Striebristé
         spieže miešali sa do bublania ťažkým plechovým zvoncom a dávali znať, kde je roztúlaný
         gazdovský majetok.
   </p>
   <p>
    Jedle i smreky šumeli, rebričie sa smialo z drsných skál. Rozhádzané kamenie slzlo,
         belelo i červenelo sa, a od rebrísk rútili sa nadol kypiace vody do striebristého Váhu —
         tade chodila naša mladosť. Smiala sa ako belasá obloha a výskala ako veselé tóny, vylúdené
         zo skál. Vybehla na turné, nazrela do okien tajomného paláca, ktorý čnel tam k nebu od stá
         liet. Ponevierala sa po skaliskách, pobrodila po hafurí a zahľadela sa do tichej hladiny
         Vrbického plesa, ktoré sa kolembalo pod vysokým Ďumbierom a šeptalo svoje dávne báje, len
         pre nás a pre seba. Tade blúdila naša voľná mladosť. Nebála sa hadov, nezľakla medveďa,
         jasala od radosti na hasnúcom mraku, spievala na svite s prebudeným vtáctvom, keď ružové
         zore pršali z oblohy na skaly, na vody a do sviežich duší. Keď zlietla noc, nerozplakala sa
         pod jej ťažkým rúchom. Prisadla si k vatre z vonného kosodrevia a dychtivo naslúchala
         rozprávkam pastierov. Keď sa počalo brieždiť, umyla sa plným priehrštím čerstvých vôd, oči
         jej svietili, líca rumeneli. Vystrela sa i zavýskala, až to zaliehalo silou, znovuzrodenou
         silou od skaly do skaly.
   </p>
   <p>
    — Hahoo! — vyletelo k oblohe ani ohnivá raketa, rozsypalo sa na stá svetiel a ako dážď
         padalo na hory, na háje, bilo sa o skaly, o hučiace vody, ako vták krídlami. — Hahoo!! —
         Vtedy sme sa už hli niekdy nahor, zastať len na mohutných ramenách vysočiny, zahľadieť sa
         do nekonečnej nekonečnosti odtiaľ, azda i zavýskať. Niekedy však obrátili sme sa späť,
         okvietili rebričím, a hoci mohutným lopúchom, a dali sme sa nekonečnými schodmi z náručia
         doliny. A vtedy na rozhľadené vrchy a bralá zosypalo ráno celé poľany divého maku. V tých
         tajomných jaskyniach som si vil z neho vence červené, ružové, kvetnaté všelijakých druhov,
         hádzalo nám ich na hlavy a my s jasotom, hoci na tvrdom chlebe, pozdravovali sme život.
         Tade chodila naša mladosť.
   </p>
   <p>
    Nikto nás nepoznal, nikto nevychvaľoval, nikto nehanil, a tak to bolo dobre. Nevedeli
         sme, čo je kultúra, ale ani čo je pýcha a sprostá nadutosť povýšencov. Rástli sme pod
         jedinou mocou, stajenou vo večnom zákone sveta ako tá priezračná voda, rútiaca sa zo skaly
         na skalu — zhora nadol. Ako to kosodrevie, ponechané sebe. Ako tá sihlina, rozkladajúca
         svoje vetvy na slnku a rozsievajúca okolo seba čerstvosť a vôňu — tade chodila naša
         mladosť. Radostná zanikla pekná mladosť naša. Múdri a či hlúpi, bolo nám najedno. Všetci
         sme boli pekní, všetci rovnako bohatí, všetci istí, že sa nám túžby raz splnia, lebo sme
         boli nevinní a mali sme sa radi.
   </p>
   <p>
    — Hej, kamarát! Čia je táto hora?
   </p>
   <p>
    — Vrbická! — znela odpoveď.
   </p>
   <p>
    — Aká Vrbická, ty blázon!
   </p>
   <p>
    — Teda čia, keď vieš?
   </p>
   <p>
    — Nuž naša! Naša. Hej, naša, naša — naša! — radostne sme sa všetci rozkričali.
   </p>
   <p>
    Vtedy sme ešte nevedeli, ako je svet podelený a pokrájaný. Zdalo sa, že všetko patrí nám
         a my patríme k sebe — jedine k sebe. A vtedy rozkvital v náručí demänovských brál, ako i
         nám v dušiach, demänovský raj. Keď sme zišli k Váhu, slnko sa smialo, zvony vyzváňali, ale
         podlamovali sa nám kolená, ustatosť ťažila nám plecia a tlačila nás až po čiernu zem.
         Videli sme húfy sviatočne vyobliekaných ľudí. Ponáhľali sa do mesta, do krčiem i chrámov,
         ale nám to bolo cudzie. Neboli sme za pánov, ani za sedliakov, ani za bedárov, boli sme
         proste deťmi divej a múdrej prírody. Zašli sme aspoň pohľadom na hrebene vrchov nad
         Demänovou znova a znova a nevedeli sme sa odtrhnúť od nich. Nič sme tam nemali, nič — a
         mali sme všetko.
   </p>
   <p>
    Striebristé vlny Váhu zašumeli, dravé vody robili si cestu. Schytili okrúhle skaly,
         zrazené niekde na Kriváni, rozbíjali ich a drvili na zlatý piesok. Nestrpeli hate,
         nestrpeli mosty — slobodne sa prelievali na určenej ceste do Komárna. Do Dunaja, do mora,
         do mora. Tam sme sedeli na hatiach v slnečnej záplave, bystrí a nahí. Vrhali sme sa do vĺn,
         to boli naše milenky. Ráno sme sa počali milkovať a končievali sme na mrku, keď vody
         ochladli a menili sa na chladnú oceľ.
   </p>
   <p>
    Až potiaľ siahal demänovský raj, ten náš raj, z ktorého nás život vytrhol po jednom.
         Nevyvábil nás darmo. Dal nám všeličo — jednému viac, druhému menej. Ale všetkým niečo. Vody
         sa valili dolu Váhom, pozdravili rána, roztúžili sa za mesačných večerov, a my sme rástli —
         sľubne rástli i mreli. Nejeden kopček pribudol na vrbickom cintoríne, a nevieme ani ako.
         Žiadostivo siahli sme na šírych lúkach za pestrím kvietím života a mysleli sme, je to
         zadarmo. Stratili sme svoje inkognito, ale i svoj raj. Vyšinuli sme sa, alebo zapadli, ale
         čím viac sme sa dvíhali a viac poznali svet, tým viac sme strácali voľnosť rúk i nôh,
         voľnosť duše i tela, ten najkrajší dar ľudského života. Zbadali sme, čím sme ďalej od
         svojho strateného raja, tým sme bližšie k živočíšnemu bytiu. Ako divé deti prostej prírody
         boli sme lepší než dnes, keď smieme vysvetľovať iným, akí majú byť dobrí. Vedeli sme sa
         oduševniť za tajomnú jaskyňu pod Vyvieraním — dnes už vieme len počítať. Robia to tak
         milióny, robíme to i my. Šomreme na svet a čakáme, čo z neho bude. Kedysi zdalo sa nám —
         zdolieme všetko, dnes sa nám tak zdá, — najlepší diel života je pohodlie, hojnosť a pokoj.
   </p>
   <p>
    Nie sme už mladí. Niekedy si zájdeme po stopách našej mladosti pod demänovské bralá.
         Hľadáme tie stopy, nevieme ich nájsť, a ak ich nájdeme, už im nerozumieme. A tá istá
         striebristá voda hučí a rozprašuje sa na drobnučké kvapky v skalnatých dolinách. Tým istým
         zvukom ozývajú sa spieže, munú i ťažké zvonce v grúni ako kedysi. Braliská otvárajú svoje
         tajomné oči a ich zamĺknuté tlamy chceli by prevravieť. Vedľa cesty váľajú sa skaly biele,
         šedivé i ružové ako kedysi. Jedle a svrčiny vystierajú svoje náručia a hrdé voňavé smreky
         svoje ramená. V Machnatej spúšťa ktosi lámaný štrk a Rebriská stoja strážou nad hukotavou
         bystrinou. I letné rána zakvitnú červeným makom, rozsýpajúc ho na hory, na bralá, na vody i
         na ľudí. Jednako iný je to svet. Do zázračného kráľovstva dostáva sa človek a zotrel od stá
         tisíc liet napadnutý peľ velebného ticha, zázračnej samoty, ktorá vedela tvoriť i zachovať.
         Hej, človek je na všetko zvedavý, a nechce vedieť, ako jeho zvedavosť pripravuje o kúzlo i
         najväčšie dielo umelca. Umenie tvorí svoje zázraky v samotách, ľudská zvedavosť len
         pristaví ho a zarazí. Kde stál demänovský raj, dnes tam sídli panstvo, kde sa pneli voľné
         vetvy jedlí, tam vyčnievajú krovy. Kde sa zelenela zamatová pažiť a krásna mladosť naša
         sedávala na brehu rieky, dnes sa ponevierajú škatuľky od sardiniek. Našla sa cesta k
         rastúcim krištáľom do najkrajšej klenotnice brál, ale o záhadu, čo ich prikrývala po
         stáročia, stali sme sa chudobnejšími.
   </p>
   <p>
    Zájdeme si po stopách mladosti a zahľadíme sa s pietou na hučiace vody, na mäkké, machom
         vystlané skaly. Na zázračné atropoly Tatier i do hafurím orámovaného Vrbického plesa, ale
         iný je to už svet, celkom iný. Možno bohatší, možno ozdobnejší, možno čarovnejší, ale nie
         je to už svet, ktorý tu bol. — Vidíš to i ty? — pýtam sa priateľa, hľadiaceho na Sčelenú s
         istou rezignáciou.
   </p>
   <p>
    — Vidím, — sklonil hlavu.
   </p>
   <p>
    — A prečo to, čo myslíš, — usilujem sa ho presvedčiť. — Veď dolina je tu, bystriny tečú,
         braliská napínajú hlavy, obloha sa usmieva, hory voňajú a kosodrevie blčí ani svieca.
   </p>
   <p>
    — Hja, kamarát, — pohodil rukou. — Všetko je tu, ako bolo. Možno je toho i viac, ale na
         brehu Vrbického plesa nesedí už bezstarostne krásna mladosť naša!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3321">
       </a>
       Pišta báči
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Kálloy, Pišta Kálloy… pri tomto mene obyčajne pohli sa obrvy v neveľkom mestečku
         Horovciach. Hovorilo sa proste Pišta báči a všetci vedeli, čo to meno znamená. Bol to prvý
         elegán meštianskej spoločnosti, aký sa dnes už nerodí. Súčasne s novou dobou vymizla táto
         nevšedná rasa, aj keď o elegantných pánov nieto veľkej biedy, ale taký elegán, ako Pišta
         báči, to už dnes márne hľadať. Obstarný, prešedivený, s rozdelenou, krásne pestovanou
         bradou, navoňaný, s kostenou paličkou v ruke a s vonnou cigarou v ústach. Chodil pán
         riaditeľ mestskej sporiteľne do spoločnosti medzi pánov a najmä dámy, stával sa
         nenahraditeľným členom, riaditeľom večierkov a zábav aj pri svojom vyššom veku, dáma bola
         obyčajne šťastná, ak sa jej venoval. Nuž opravdivý Don Juan. Hľadal ilúzie a vedel ilúzie
         vzbudzovať. Koho si on opriadol do svojich pavučín, tá dušička obyčajne zvesila krídelká a
         neuletela. Vedel využívať život do poslednej kvapôčky. A nielen on, i jeho rodina, žena,
         prvá dáma mesta, synovia, verní napodobňovatelia svojho drahého otca, i dcéry, z nich
         mladšia Piroška bola ešte žiačkou. Bývali v priestrannom byte, bohato vyzdobenom a stále
         navštevovanom hosťami. Ľudia sa obrátili u nich pre zábavu i z povinnosti a boli vždy
         vítaní. Nebolo príležitosti, ktorá by našla domácu paniu nepripravenú, vždy bolo hneď
         všetkého na stole a Pišta báči i všetci ostatní pričinili sa z celej sily spraviť prítomným
         chvíle čo najpríjemnejšie. Kuchyňa bola vždy poruke v plnej potencii, ako by aj nie?? U
         Kálloych varilo sa vždy osobitne pre každého podľa vôle a chuti. Pribudlo niekoľko ľudí? —
         navarilo sa i pre tých.
   </p>
   <p>
    O veselom, bujnom živote vedelo celé mesto. Hovorilo sa mnoho o dámach, viac o mladých
         pánoch a najviac pikantérií o prešedivenom Pišta báčim. Vedelo sa, ako si vie vždy vybrať
         do svojho domu najkrajšie dievčatá z vidieka a vie sa im aj zavďačiť. Ani to nerobil len
         pre seba. Keď niektorej noci mladší syn Štefan náhodou zablúdil do služobnej a zbadal, že
         nie je sama, vynašiel sa hneď.
   </p>
   <p>
    — Si to ty, Imro, a či azda apa? — pýtal sa na staršieho brata, veď sa v takom panskom
         dome môže všeličo udať.
   </p>
   <p>
    Kto bol, ten bol, nezávideli si a dopriali si všetko. Veselý a prirodzene veľmi nákladný
         život nebil do očú spočiatku nikomu. Bola to už tradícia od niekoľko sto rokov, ktorá medzi
         starými múrmi mesta našla vždy pokračovanie i svojich reprezentantov.
   </p>
   <p>
    Na tento čas bol ním veľkomožný pán bankovej sporiteľne Kálloy Ištván. Nebola to jediná
         jeho hodnosť, zosobňoval i kultúrne snaženie mesta. Okrem divadiel a bálov bol i predsedom
         školského kuratória a manipuloval i prostriedkami, ktoré prišli z ministerstva. Spočiatku
         šlo mu to hladko a poctivo, neskôr ho život, rodina a priatelia zamotávali. Kdekomu zišlo
         na um, či Pišta báčimu stačí na to všetko. Prišlo to na myseľ i jemu. Pochopil skoro, čo sa
         robí doma i okolo neho. Snažil sa vzpierať, ale stroj bol už priveľmi zachodený, stŕhal už
         sám a tlačil. V banke boli tiež chyby. Dobromyseľným, prostunkým ľuďom darilo sa skúsenému
         riaditeľovi zavesiť všetko. Tam však je čím plátať. Školské peniaze robili už viac
         starostí, ale vysokými stykmi dalo sa tiež všeličo zaokryť. K tomu však dopadali každodenné
         potreby. Z obchodov bralo sa na úver, a nebolo už v Horovciach obchodu, kde by nebolo dlhu
         a dlhu.
   </p>
   <p>
    Slučka sa zaťahovala, ale u Kálloych plynul tok života ako prv. Hostiny, zábavy,
         divadlá, toalety — rútilo sa nezastaviteľne ako pretrhnutý stav. V očiach famílie tá istá
         bezstarostnosť a bohéma do nekonečna. Na perách Pištu báčiho ten istý úsmev a v ruke tá
         istá kostená palička. Nikto netušil, aká hrozná krútňava visí nad panským domom Kálloych.
         Pišta báči ani pri tejto ohromnej starosti nezabúdal na svoje deti. Staral sa o synov — mať
         vždy niekoľko korún vo vrecku, o ženu a dcéry, aby sa mohli obliekať, nezabudol ani na ich
         duševnú výchovu.
   </p>
   <p>
    — Počuj, kamarát, — oslovil raz miestneho rechtora, — nemohol by si ty chodiť k nám a
         vyučovať našu Pirošku hudbe? Nahradím ti tvoje ustávanie statočne.
   </p>
   <p>
    — Ale, Pišta, — odpovedal oslovený dobrácky, — prídem a urobíme to. — Rechtor, ktorý u
         úradných pánov nebol v nejakej obľube pre svoju slovenskosť, z neistého pohľadu riaditeľa
         Kálloyho vybadal hneď, že ho čosi drhne. Niečo z toho i vedel, lebo sa o zadĺžení rodiny
         dostávalo mnoho na povrch. Zato prijal pozvanie, ktoré tak dôverne znelo. Oni medzi sebou
         nemali nič zlého, okrem toho, že Kálloy bol uzavretý do svojej vysokej kasty a zabudol, že
         sa volal kedysi Kapsa.
   </p>
   <p>
    Jeden plával s prúdom, druhý proti prúdu.
   </p>
   <p>
    Piroška bola vďačná za klavírne hodiny. Učila sa, pohýnala prsty a upierala s veľkou
         dôverčivosťou zelenkavé očká na svojho učiteľa.
   </p>
   <p>
    Raz sedeli takto zahrúžení do práce, zrazu sa otvoria dvere a vstúpi elastickým krokom
         pán otec Pišta Kálloy. Elegantný tmavý oblek, striebristá brada starostlivo rozdelená, iba
         oči bez úsmevu.
   </p>
   <p>
    — Piroška, — privraví sa dievčaťu chladno, — nechaj nás chvíľu samých, chcem si s ujom o
         niečom prehovoriť!
   </p>
   <p>
    Keď ostanú sami, Pišta si ustato sadne a obráti akosi zvlhnuté oči na priateľa. Badať,
         deje sa čosi v jeho duši. Jeho hrdosť, tá je tam. Letí na hŕbu ako podťatý peň. Rechtor
         udivený čaká, čo bude, zabudnutá pieseň leží na klávesoch a vypäté struny chvejú sa ešte
         posledným zvukom.
   </p>
   <p>
    — Kamarát, — pretrhne kovovým hlasom zamĺknuté, tvrdé ticho, — prosím ťa o niečo.
   </p>
   <p>
    — Nech sa ti páči, čím môžem poslúžiť, — nepoznáva učiteľ hrdého riaditeľa sporiteľne a
         stĺp miestneho spoločenstva.
   </p>
   <p>
    — Zaspievaj mi a zahraj Sládkovičovu pieseň Hojže, Bože!
   </p>
   <p>
    Prekvapený takou žiadosťou, zadíva sa na neho rechtor, čosi sa mu zachveje v duši, o
         chvíľu však prsty spočinú na klávesoch, prsia sa vypnú a prepychove zariadenou miestnosťou,
         kde sotvakedy znel slovenský hlas, zhučí akord za akordom a roznesú sa slová, ktoré keď kto
         raz počuje, nezabudne nikdy.
   </p>
   <p>
    A Kálloy ich kedysi počul. Časy prešumeli od tých čias nad jeho sivou hlavou, hádzali na
         neho kvety i kamene. Okúsil zo všetkého, čo len výstredný spoločenský život mohol dať.
         Rozdával plnou hrsťou svojim i nesvojim. Niekedy za pekný pohľad, niekedy za horúci bozk a
         doprial každému všetko, ale i sebe. Cítil, ako ho unáša obdiv, ako mu žičí, ale i žiada do
         nekonečna. Vydolel to roky, roky. Napokon sa zosutilo všetko a zdá sa, niet viac kade ujsť,
         preto sa vracia k piesni, ktorú poznal v detstve, chce sa zachytiť do nej, do jej melódie,
         do jej slov, do jej vĺn. Hojže, Bože!
   </p>
   <p>
    A klávesy zvučia, akoby hovorili k duši, akoby mu bili na sklamané, ubolené srdce. Pred
         zraky stavajú sa mu osoby, ktoré hrali veľký zástoj v jeho živote, tratia sa jedna za
         druhou ako vyblednuté tiene, miznú v záhadných tónoch: Hojže, Bože, jak to bolí, keď sa
         junač roztratí… Odnášajú po kuse z toho srdca, žena i deti, milenky i priatelia, a čo
         ostane z neho napokon? Čo zo slávy, čo z bohatstva, čo z prehýrených nocí, — všetko sa
         stráca, všetko ktosi zabará ako snopy z poľa, a rechtor spieva ďalej, až dušou otriasa, až
         na kostené klávesy, na pestré perzské koberce hrnie sa slza za slzou.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hojže, Bože, Bože drahý,
ber len — veď čože stratím?
Na ten svet som prišiel nahý
a nahý sa navrátim;
len sa potom neuchyľuj
pred ostatnou potrebou:
pomiluj, Bože, pomiluj,
keď ostanem sám s Tebou!
      </span>
     </p>
    </div>
   </p>
   <p>
   </p>
   <p>
    Slová zmĺkli, posledné akordy zasypali usedavý nárek ako hrobár prsťou. Rechtor sa
         vzchopil a zlomeného obra priateľsky pohladil po sklesnutej hlave.
   </p>
   <p>
    *
   </p>
   <p>
    Večer toho istého dňa videli v Horovciach pána riaditeľa banky a predsedu školského
         kuratória nasadať na železnicu. Tvár mal zblednutú, ale nikto netušil, čo sa v jeho duši
         deje. Prítomným a známym na peróne zakýval rukou s ľahkým úsmevom na perách. Nad mestom
         visel tmavý mrak, ktorý sa mu zdal utekať za ním, i keď sa vlak pohol. Usmial sa i naň.
         Zaberal po krásnej hornatej doline, kamsi nadol, a ten čierny mrak všade za ním, akoby to
         bola čiasi dlhá, dlhočizná ruka, siahajúca po svojej obeti. Kálloy pochopil, tou obeťou mal
         byť on. Mal by však už skončiť? On, taký vážený, obdivovaný, všelijakou poctou zahrnovaný
         človek. Mal by sa poddať, keď cesta ešte taká ďaleká pred ním!
   </p>
   <p>
    — Nie, nie, — vzopäl sa v druhotriednom kupé znova, hrdo, odmerane, ako robieval v
         šťastnejšie časy. — Všetkému je spôsob, človek nesmie zúfať. Sú ešte ľudia! Pochopia ma a
         pomôžu!
   </p>
   <p>
    A ťažký dym rozsieval ohnivé iskry po kraji, ktorým sa už stmievalo.
   </p>
   <p>
    Cesta sa míňala, železničné svetlá sa chveli, vlak šiel vždy nadol, nadol, a čierny
         rozťahaný oblak za ním ako smútočný závoj.
   </p>
   <p>
    — Čo je to? — všimol si ho Pišta báči. — Aké divné, ako Osud, ktorému ťažko ujsť. —
         Kolesá duneli, zo skalnatých vrchov spúšťali sa na žírne roviny. Ráno zastali v Bratislave.
         A večer, keď sa zažali bratislavské svetlá, našli ľudia niekoho na dunajskom brehu oproti
         propeleru s prestrelenou hlavou. Neušiel svojmu Osudu!
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3391">
       </a>
       Kamene
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Keď Mikuláš Kolčan počal budovať svoju kariéru, nevedel hneď, na čo všetky svoje
         schopnosti sústrediť. Chlapci na gymnáziu zbierali známky, zbieral i on. Prišli na rad
         chrobáky a motýle, i on sa o to zaujímal. Potom starý Junker vzbudil záujem triedy o
         rastliny a kvety, odtláčali ich do pijavého papiera, a Mikuláš tiež. Ale jeho nepokojná
         povaha nezastala pri tom, mal chrobáky rád, i kvety a rastliny, ale čo len to, toho si môže
         hocikto nazbierať. On však chcel mať niečo, čo nemajú druhí. Zašiel si teda do hôr a
         zbieral kamene, také kvarcové kryštály, fialové ametysty, rudy i zeminy. Opatril si galenit
         i pyrit a hodiny vedel sa prenadívať na lesklé kryštály. Pomaly mal ich vo svojom ťažkom
         limbovom kufre celú kopu, od soľných kociek až po azbest.
   </p>
   <p>
    — Ako to len odvlečieš na stanicu, keď pôjdeš domov na prázdniny? — zadrela do neho
         domáca.
   </p>
   <p>
    — Odvlečiem, ako odvlečiem, — odvrkol Mikuláš a pohládzal si kamene a lesklé kryštály
         ako doma kedysi zajačiky. — Všetci ľudia majú niečo radi, a ja mám kamene.
   </p>
   <p>
    Keď zasvitli prázdniny a Mikuláš sa vrátil k rodičom, divil sa otec i mať, aký je len
         ťažký ten limbový kufor.
   </p>
   <p>
    — Čo to máš tam, chlapče, že je to ťažké ako kapustný sud?
   </p>
   <p>
    — No, mám tam zbierku, pozrite!
   </p>
   <p>
    — Joj, Pane Bože, na čo ti len bude toľko skália a štrku? — užasli domáci.
   </p>
   <p>
    — To sú kamene ako v košickom múzeu, — vysvetľoval študent povedome. — Len škoda, že sa
         mi nepodarilo odlomiť z toho pekného pásikavého achátu! Boli sme v Košiciach na výstave a
         ja to tam na dvore vidím, klátik ako odpílený z pňa a zakopaný oproti vchodu do piesku. Ej,
         mať k pyritu, galenitu, ametystovým kryštálom a rudám ešte aj taký achát, to by mi už musel
         kdekto zazávidieť. Obzrel som sa, či ma nikto nevidí, našiel som poriadnu skalu, a prásk o
         achátový klát.
   </p>
   <p>
    — Joj, a ťa nechytili? — zbledla mať.
   </p>
   <p>
    — To nie, ale skala sa rozprskla na kúsky a klátik sa ani nepohol. Škoda!
   </p>
   <p>
    — Chlapče, chlapče, čo len z teba bude, — pozerali na seba otec i mať.
   </p>
   <p>
    — Už len bude, čo bude, — odpovedal Mikuláš a ukladal svoje skvosty na povalu, kde pod
         pôltom slaniny spával i on.
   </p>
   <p>
    Roky sa míňali a zo žiaka stal sa dospelý študent, zo študenta zas človek, ktorý si
         získal nárok na slušné spoločenské postavenie. Aj si ho obstaral. Mal peknú rodinu, slušný
         byt a mnoho-mnoho kníh i časopisov. Stával sa človekom, známym svojou ambíciou v práci.
         Priateľov nemal, iba obdivovateľov alebo závistníkov. A nemali mu čo závidieť, platu mal,
         práve vyžiť, a okrem toho veľkú nehodu v živote. Zastaral sa do všeličoho a obyčajne, ak
         pršalo, vietor mu uchytil dáždnik. Ak išiel dakde za nejakým cieľom, najčastejšie verejným,
         na smiech čudákov, potkol sa neraz.
   </p>
   <p>
    — Tak mu treba, — uškŕňali sa kolegovia, — prečo chce byť inakší ako my, čo chce byť o
         hlavu vyšší, keď o to nikto nestojí!
   </p>
   <p>
    Mikuláš zbadal len teraz, akými malichernými záujmami je svet pospájaný. Aká záhada je
         na tých ľudských tvárach a čo na dne ľudských duší.
   </p>
   <p>
    — Eh, nič to, — zveril sa raz po krutých bojoch starému novinárovi Andrušovi, — život
         mne dá za pravdu, napokon verejnosť presvedčím!
   </p>
   <p>
    — Mnoho zdaru, — usmial sa priateľ dobromyseľne. — Len v živote je mnoho nepredvídaného,
         napríklad — presvedčiť! Komu sa podarí, komu nie. I Pán Kristus, ako viete, musel prísť v
         plnosti času, a jednako ho ukrižovali. Myslíte, každý človek je človek?? Presviedčať, to
         nie je matematika, jedného získate, sto a tisíce získa ich bezprostredný záujem. Mne ide o
         pravdu, ale či nájsť spôsob donútiť ľudí, prijať ju! A to závisí od toho, kto ju hlása,
         najmenej.
   </p>
   <p>
    Z tohto rozhovoru nadobudol Mikuláš všeličo. Prestal predne bojovať s vetrom, svoj
         demokratický náhľad o ľuďoch, že všetci nosia hlavy na väzoch, radikálne zmenil. I z toho,
         čo sa udalo v každodennom živote, videl, ako málo je ľudí a mnoho-mnoho živočíchov,
         vegetujúcich inštinktívne. Počítal si na prstoch, koľkí asi smrteľníci rozmýšľajú
         samostatne v jednom národe, a prišiel na smiešny výsledok. Začal chápať, aké to vetry
         previevajú spoločenstvom. Predstavilo sa mu pred oči tisíce veterných mlynov, točiacich sa,
         vŕzgajúcich podľa prúdov vetra napravo, či naľavo. Či nie je don Quijote, ktorý sa pustí s
         nimi v boj, a či nemusí obísť žalostne ako on!? Niet malých ľudí a niet veľkých, lebo
         všetko vynášajú na povrch, alebo vrhajú do hĺbky akési záhadné vlny. Ľudia sa rodia ako
         tvory a stávajú sa ľuďmi, ak prídu na povedomie svojej ľudskej dôstojnosti… na to prišiel
         Mikuláš a búrky života stávali sa mu znesiteľnejšími. Pracoval ako prv, podľa svojho
         najlepšieho presvedčenia, videl, čo je na zemi, i čo nad oblakmi, ale nechcel už presvedčiť
         všetkých. Utiahol sa so svojimi najbližšími do lesov a do hôr, nechcel už zavadzať nikomu.
   </p>
   <p>
    — Beh sveta je malicherný a bláznivý — čo na tom meniť, vulgus vult decipi…
   </p>
   <p>
    Ale i v tomto očakávaní sa sklamal. Ľudia, navyknutí na jeho smelú protimienku, hľadali
         ju a vyvolávali, čakali ako ozvenu v horách. Meno Mikuláša Kolčana potulovalo sa stále po
         novinách. Ľudia sa s ním preli, vyzdvihovali i podvracali jeho náhľady, hoc sa im i nikde
         neohlásil. Kolčan, zapustnutý už na odeve i brade, s úžasom videl, že sa nevystúpil z cesty
         nikomu, obdiv trvá, i závisť a zlosť, tieto dva večne hrmotiace mlynské kamene. Spomedzi
         nich sype sa pre neho horkastá múka.
   </p>
   <p>
    — Čo je to s vami, človeče? — oslovil ho raz starý novinár pri istej príležitosti, ktorú
         si našiel sám. — Ste ako tôňa a vyzeráte starší ako ja!
   </p>
   <p>
    — Hja, paripy života, priateľu, niekoho vynesú, niekto dostane sa im pod kopytá.
   </p>
   <p>
    — Hovoril som vám, ale nedať sa, nedať, — kývne hosť šedivou hlavou. — Nikdy to nebolo
         horšie a nikdy lepšie na svete nebude! Patrí to k životu. Za vami je už kus poctivej práce,
         máte sa o čo oprieť, máte na čo poukázať, prečo ste žili!! A máte priateľov, ktorí vás
         spomínajú, lebo ste im dali niečo zo svojej duše. To musí stačiť. Stačilo iným, postačí i
         vám! A ak dovolíte, čím sa zapodievate teraz?
   </p>
   <p>
    — Všeličím! — sklonil oči Mikuláš, akoby sa bál priznať. — Krátim si čas, ako viem. V
         krútňave života prišiel som na to, na čo som pri svojej pohnutej púti myslel tak málo.
   </p>
   <p>
    — Smiem vedieť, čo to je? — sklonil sa novinár zvedavo.
   </p>
   <p>
    — Prečo nie, — usmial sa Kolčan už i pri myšlienke na to. — Je to rodina, pane, rodina,
         žena, syn i dcéra. Človeka musí zbičovať život a pozná, ako máličko nájsť v tom šírom
         svete. I vtedy, keď má úspechy, i keď sa stane slávnym, bohatým a mocným. Svet má záujmy.
         Za jeho darmi a nadšenými slovami tušiť vždy nastrčené kostnaté ruky, čakajúce na svoj
         obulus. V rodine, ak je dobre vychovaná, ostáva srdce srdcom, i keď už niet, kto by jej dal
         ten obulus, rozumiete mi, priateľu??
   </p>
   <p>
    — Áno, áno, — prisvedčí tento, — ale odpusťte, nejde mi do hlavy, že by vám po toľkej
         tvrdej práci mohlo toto stačiť. Iste sa aj iným zamestnávate.
   </p>
   <p>
    — Ak vás to zaujíma, poviem vám to, — vymkne sa Kolčan dôvernejšie. — Za detstva mal som
         náruživosť, vrátil som sa k nej. Zaujímal som sa dlhé roky o ľudí a ich boje, pracoval som
         za ich chlieb, budúcnosť i šťastie. Zazdalo sa mi, natískam sa im zbytočne, oni majú rozumu
         dosť, i vôle nadostač. Preto som odišiel. Teraz zbieram kamene. Nehľaďte tak udiveno,
         kamene, pán môj, kamene, naše krásne hory majú ich dosť a ony nie sú mŕtve, žijú, pán môj,
         žijú. Ráčte, prosím, bližšie do mojej pracovne. — A uviedol hosťa k zaplneným skleným
         skriniam. — Pozrite, to je môj svet, tie ametysty a opále, galenit, pyrit, rudy železná,
         strieborná i zlatá až po biely azbest. To sú tie nerasty, ony žijú a rastú v skalinách a
         pod kôrou zeme.
   </p>
   <p>
    — Pekné, pekné, — prikyvoval priateľ, — ale odpusťte, kameň je kameň, a človek je
         človek. Nevrátite sa k ľuďom?
   </p>
   <p>
    — Nie, — stisol plecami.
   </p>
   <p>
    — Prečo? Ľudia by dnes už boli pozornejší k vám. Škoda by bolo zakopať vaše sily. Čaká
         vás ešte pekná budúcnosť. A tu čo?
   </p>
   <p>
    — Pozrite, priateľu, — dotkne sa dôverne prstami jeho ťažkej ruky, — tu mám to
         najdrahšie, — pokoj! Po rušnej púti človek zatúži po ňom živelne. Tie kryštály a rudy,
         konglomeráty a zeminy mi ho nenarušia, hovoria ku mne vo dne i v noci, keď by ľudia
         stratili reč; nehovoria o pomste a skaze. Svedčia o večných zákonoch života, ktoré sú
         zázračné a večné, a len práve ľudia ich nevedia vystihnúť a rešpektovať!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3467">
       </a>
       Dráma na doline
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — Nechoď dnes na obchôdzku, Janko, — prehovárala mladá horárka ráno, ešte za tmy, svojho
         muža, vystrojeného prejsť sa po revíri. — Mám akési zlé tušenie. Celú noc som myslela na
         to. Ten Sváčik ti to neodpustí. Strelil si naňho, keď pytliačil — a on nezabúda. Počuj, i
         náš Janíčko sa rozplakal! — Odhrnula mu perinku na postieľke, kde nariekal asi dvojročný
         chlapček. — Vidíš, ani on ťa nechce pustiť. Nechoď! Von navalilo snehu a slzne. Dolina má
         svoje spády, pošmykne sa ti noha, balvan sa pohne, naberieš snehu a zgúľaš sa ako hrom. Tak
         sa stalo i lanského roku o takomto čase, keď Mišo Plesnivec prišiel o život.
   </p>
   <p>
    — Neboj sa, Žofka, nestane sa! Nejdem v takú chvíľu prvý raz. Obuv mám podkovanú. Belo
         sa ani nehne odo mňa, skaly a zákruty poznám ani svoju dlaň. Uspokoj sa a čakaj ma
         podvečer.
   </p>
   <p>
    Janko Hrbol objal si mladú ženu, decko pobozkal — prehodil si pušku cez plece, hvizdol
         na kudlatého Bela a šiel. Ovial ho ostrý hôrny vzduch a on, idúc pevným krokom, navykol na
         šero a ostrým zrakom ho prenikal. Vysoké svrčiny stáli ako obrovskí vojaci, zamrznutí na
         stráži. Ťažký okyt presvecoval striebrom, čo sa odrážalo vždy jasnejšie. Na omrznutej
         bystrine ležali rozváľané skaly, ktoré kedysi zhrmeli z príkrych úbočí. Zdlávená pieseň
         živlov tupo znela pod nimi. Janko Hrbol odtláčal hore vodou ťažké okutie snehu a vylupoval
         sa so svojím čujným Belkom z rednúceho šera.
   </p>
   <p>
    Skoro sa rozbrieždilo a oni zahli z grúňa hore potokom. Dolina otvorila mu pokladnice
         svojich krás a hladila ho svojím ostrým dychom. Utkvel bystrým zrakom na zasnežených
         hrebeňoch, zadíval sa na stúlenú horáreň hlboko dolu, kde za omrznutými oknami vyzerajú
         jeho Žofka a drobný Janíčko. Všetko to javilo sa už ako nepatrná hračka. Podobne hračkou
         bolo i to, čo mu žena rozprávala.
   </p>
   <p>
    — Čo sa nám môže stať, — položil ruku na chladnú hlaveň pušky a významne pozrel na
         nespokojného druha. — Dolina je naša a my sme svoji! — Cítil závan tej neohraničenej
         voľnosti, ktorá zájde človeka len na horách.
   </p>
   <p>
    Vtom Belo zaštekal a spoza skál praskol výstrel z pušky.
   </p>
   <p>
    — Sváčik! — preblesklo hneď Hrbolovi a zdvihol zbraň k lícu. Nestrelil, vedel, bolo by
         to i tak daromné. Tu čo krok, to pevnosť a pytliak, keď netrafil, ujde, ale v jeho duši
         obraznosť sa pohla. Slobodná a prázdna dolina zaplnila sa mu zosobnenou ľudskou zlosťou a
         túžbou po pomste. Je pravda, strelil nedávno na Sváčika, ale nemieril, nechcel si vziať
         ľudský život na svedomie, a tu, hľa — alebo ty mňa, alebo ja teba, taký je zákon divých
         hôr. Nemôžu si to ľudia lepšie usporiadať?
   </p>
   <p>
    Od tejto chvíle zazdala sa Hrbolovi ohromná dolina akousi tesnou. Pozrel na slnko a
         ktosi mu ho clonil. Akýsi chlap, rozrastajúci sa do ohromných rozmerov. Nikdy ho nevidel,
         ale ponášal sa na Sváčika. Celkom také oceľové neľútostné šedivé oči. Tá istá dravosť okolo
         úst. Tak isto stisnutá vyhrážajúca sa ohromná päsť.
   </p>
   <p>
    A keby aspoň bolo prečo, ale pre nič, za nič. Kde sa len vzala v človeku tá neuhasiteľná
         túžba po krvi. Zdedil ju ako posledný zvyšok živočíšstva, či navykol na ňu a logicky hľadá
         svoju obeť. Veď Sváčika znal. Svojho času boli i dobrí kamaráti, a napokon dostali sa obaja
         pred pušky. Nikto by to nebol nikdy tušil.
   </p>
   <p>
    Hrbol preložil nohu cez nohu a bral sa pozorne ďalej. Vrážal hlboké a očité stopy do
         vlhkého snehu. Kto by šiel za ním, našiel by ho ľahko. Veľká príšera, ktorú videl
         rozkročenú na doline, nehla sa z miesta. Akýsi zblúdený oblak hmly spúšťal sa z vrchov a
         dosahoval jej po kolená.
   </p>
   <p>
    — Ľudská zlosť, — pomyslel si Hrbol a snažil sa zmeniť smer. Ľad a sneh škrípali mu pod
         nohami, ak sa čo odvalilo, rozgúľalo sa a naberalo vlhkého snehu pred seba.
   </p>
   <p>
    Panoráma na hlbokej doline zatiahla sa sivou hmlou ako nejakou oponou. Horár videl, tá
         riedka sivá hmota delí ho od ostatného sveta. Tým i od zákerného nepriateľa. Bolo mu
         voľnejšie, človek rád má osobitný svet, hocijako chatrný, len nech je oddelený od
         ostatného, zlého kraja. Horár pohladil Belka, zadíval sa do jeho iskriacich očú. Niekedy je
         pes lepší ako človek, sto ráz lepší!! Ohliadol sa na dolinu, nevidel nič, len ľahunké,
         mliečne hmly sa rojili, stlali pod nohy i nad hlavu, sotva videl na tri kroky pred seba. V
         taký čas najlepšie sadnúť na istom známom mieste a nehnúť sa. Ináč ľahko stratiť cestu i
         smer, čo je na divých skalách veľmi nebezpečné. Belo zrazil skalu sám a tá počala sa váľať
         nadol, iba čečina čo ju pristavila. Obraznosť Hrbolova začala pracovať zas, zdalo sa mu,
         balvan sa nepristavil, ale letí nadol, nadol, stŕha i druhé skaly, razí si cestu cez
         sihliaky a drúzga ich.
   </p>
   <p>
    A dolu nad bystrinou učupená je tichá horáreň, — zahľadí sa Hrbol do hmly, akoby ju
         chcel prevŕtať ostrým pohľadom, — v horárni chveje sa jeho Žofka s Janíčkom v náručí — iste
         sa trasie pri okne, tkvie uplakaným zrakom na sivých svrčinách a čaká, čaká.
   </p>
   <p>
    — Nič zlého sa nestane, nič! — uisťoval Hrbol sám seba, a zunujúc vyčkávať, vrhol sa
         smerom, v ktorý dôveroval. Postál a zas sa predieral ďalej húštím i tŕním, cez skaliská a
         balvany. Hmla sa presýpala a zizelo mu v ušiach. Vedľa neho keroval Belko a štekal, akoby
         volal o pomoc. Gazda ho posmeľoval a zvieral svoju pušku, ľahko sa mohlo stať, natrafia
         práve na Sváčika, ktorý v takomto čase iste nepôjde z hôr. Keby tak, odohrala by sa
         tragédia, aká sa neraz stáva v horách, jeden, alebo druhý… jeden, alebo druhý!! Zaplatil
         by, ktorý by zbadal prv.
   </p>
   <p>
    Sokovia ani netušili, ako sa krútia na jednom mieste, niekoľko krokov, a mohli vraziť do
         seba. Dvaja ľudia, dve zhrbené tône hotové medzi skalami, kde im ide o život obom rozraziť
         sa bleskom.
   </p>
   <p>
    Nezrazili sa! Miesto toho vynorila sa Hrbolovi pred ustatým zrakom príšerná obrovitá
         postava, ktorá zastrela všetko, i dolinu, i okolie, a dívala sa na neho meravým pohľadom.
   </p>
   <p>
    — Videl ju aj Sváčik?
   </p>
   <p>
    Videl, nevidel, ale v tú chvíľu odvalil ohromný kameň a pustil ho na dolinu. Nastal
         ohromný rachot a zem sa začala hýbať, balvan strhol celý rad iných, zapäl sa do ľadu a
         snehu a nezastaviteľne oral štíhlu mladinu. Neskôr všetko, čo sa mu postavilo do cesty.
   </p>
   <p>
    Ozval sa pekelný smiech a Hrbol vedel, čo to znamená.
   </p>
   <p>
    — Posledná pomsta, — pomyslel si. Zbadal tieň, vystavaný z hmly, v ňom poznával svojho
         prenasledovníka. Namieril, a bác, do vleklých zvukov ozveny vrazil sa výkrik a nastalo
         ticho.
   </p>
   <p>
    Hrbol vedel, nestrelil nadarmo. Nepriateľstvo má svoj dravý inštinkt, i v najhustejších
         hmlách sa stretne. Pes zavýjajúc doviedol ho k umierajúcemu, bolo už pozde. Hmla sa zdvihla
         a rozhučali sa vody zo všetkých strán. Striebristá inovať topila sa na vetvách a kraj sa
         otváral. V okolitých bralách jaskyne zažívali a otvárali sa bezzubé tlamy.
   </p>
   <p>
    — Jedného z nás už zhltli, — pomyslel si horár a spúšťal sa za Belkom nadol brázdou,
         vyoranou lavínou pomedzi stromy. Čím viac sa blížil, srdce mu bilo ako zvon. Len teraz
         zbadal, stojí bezprostredne nad svojou horárňou, ale tá je celá. Niekoľko krokov od nej
         vrazila skalnatá pomora do ohromného braliska, zmenila smer a vrútila sa rovno do bystriny.
   </p>
   <p>
    — Bude to zasa práce odpratať to všetko a uvoľniť cestu, — meral Hrbol zdeseným zrakom
         hromady skália, balvanov a zdrúzganých pňov, belejúcich sa ako čiesi telo, posporil a
         svižkým krokom ponáhľal sa k žene a k dieťaťu.
   </p>
   <p>
    Našiel ich ustrašených, ale zdravých. Len vtedy si spomenul na svojho soka, ktorý ostal
         ležať v grúni, ako obeť večne sžieravej divej ľudskej vášne. Prišlo mu ho ľúto!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3526">
       </a>
       Jagot lesa
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    — Píšte, prosím, Nelka, — píšte, budem vám diktovať: Comercional Bank of Europe, Regen
         street, London…
   </p>
   <p>
    Stroj pod bielymi prstami zahrčal a kládol riadok za riadkom. Pracoval bezchybne, ako sa
         v Obchodnej banke musí pracovať. Slečna Nelly sa nezamýšľala a formovala anglické slová s
         podivuhodnou ľahkosťou. Riaditeľ dr. J. Sviták diktoval jej, akoby hrachom sypal, akoby mal
         len nejakú zvláštnu radosť, ak pohotovosť slečny vypovie. Sledoval jej pohyby, jej hladký
         účes, jej žiarivé oči, pohyblivé ani u gazely, vážnel a zas sa usmieval pritom. Iba raz
         zbadal, ako to dievčaťom trhlo. Ruky sa skĺzli z rozbehaných klávesov, na chvíľku spočinuli
         v lone a oči zahľadeli sa jej do diaľky.
   </p>
   <p>
    — Čo to len tak trhlo vami, Nelka! — pozrel na ňu spod veľkých okuliarov, — diktujem
         azda zle?
   </p>
   <p>
    — Nie, pán doktor, — začervenala sa, akoby prichytená. — Prišlo mi niečo na um.
         Spomenula som si na poklad Londýna, na Tower, kde som bola predvlani s otcom.
   </p>
   <p>
    — Azda na nejaké dobrodružstvo? — prestal riaditeľ diktovať a čistil si okuliare ružovou
         šatôčkou z kabátového vrecka.
   </p>
   <p>
    — Nie, pán doktor, — zachvel sa jej hlas pri stretnutí s jeho dlhým pohľadom. — Videla
         som to ohromné anglické bohatstvo zlata a briliantov, rubínov a periel, trblietajúcich sa
         ako nebo, posiate hviezdami, zatúžila som so ženskou márnivosťou po niečom podobnom. Vtedy
         sme boli ešte bohatí a mohla som si dopriať všeličo. Môj nebohý otec nebol by mi vedel nič
         odoprieť. Od tých čias, ako viete, zmenilo sa všetko, ostali sme s matkou vo veľkej biede a
         ja som sa stala vašou stenotypistkou.
   </p>
   <p>
    — Poklady boli i budú, — pohodil doktor, akoby išlo o najprostunkejšiu vec. — Briliantov
         je na svete veľmi mnoho, len ich nevieme hneď rozpoznať a využiť ako treba.
   </p>
   <p>
    Nelka pozrela naňho zvedavo, akoby nerozumela tomu. Hneď sa však prehŕňala v klávesoch a
         za diktátom sypali sa vety monotónne ďalej.
   </p>
   <p>
    *
   </p>
   <p>
    Pred týmto rozhovorom slečna Nelly zakúsila už dobrú časť tvrdého života. Rodinný krach,
         kde sa naraz obráti všetko na prach a popol, nie je pre živé kvitnúce dievča maličkosťou.
         Otec špekuloval na burze. Stratil všetko a napokon i život. Jeho pekný majetok rozobrali
         banky ako dom z karát. Drahé náradie z pohodlného bytu zmizlo a ostali len dve zúfalé tváre
         a podobné hlavy, rozbolené do prasknutia.
   </p>
   <p>
    — Čo si počneme, Nelly, — zahľadela sa zlomená mať na dcéru bezradne. — Pomaly nás banka
         vypovie i z domu — z nášho vlastného domu. Máš ešte briliantové collier, čo ti otec dal na
         osemnáste narodeniny.
   </p>
   <p>
    — Ach, Bože, muselo to až k tomu prísť? — vrhla sa jej plačúca dcéra do náručia, — nieto
         nikoho, kto by nám pomohol?
   </p>
   <p>
    — Niet, duša, — zbierala matka sily uchlácholiť ju. — Keď človeka stihne nešťastie, nemá
         viac priateľov. Ľudia zabúdajú a miesto pomoci využijú dobrú príležitosť stiahnuť z neho,
         čo sa dá.
   </p>
   <p>
    — To je hrozné, — zakvílila Nelly, a prehodiac si elegantný kabátik, pustila sa z domu,
         kam ju dvoje očú povedie. Išla trotoárom mesta a skoro si to neuvedomovala. Nevidela
         nikoho, nepočula, len svoje skľúčené nešťastie a zhasínajúcu beznádej.
   </p>
   <p>
    Zanechala hrdé domy, vyumelkované parky a pestrá divá príroda vzala ju do náručia.
         Zapadla do lesa, vonného, jedľového lesa. Nikto jej neukazoval cestu pomedzi borovice,
         smreky až po rozrastené kosodrevie. Mäkunký sivožltý mach volal ju odpočinúť si. Ona šla
         ďalej. Tajomné húšťavy snažili sa ju zadržať, šípy a tŕnie dodriapali jej jemné, bielučké
         ruky. Ona šla ďalej, akoby chcela utiecť pred svojím nesmiernym nešťastím, pred zosutým
         životom dvoch primitených duší.
   </p>
   <p>
    — Čo sa to len stalo? Muselo sa to všetko stať? — rozhučalo sa jej to v mladej duši. A
         len blízke vodopády prekonali tento divý hukot.
   </p>
   <p>
    Zastala pod nimi a dívala sa na padajúce čistunké prúdy vôd, na ten hlboký zelenkastý
         vír pod ramenami brala, porastené žltučké vrchochy s palmovitým rebričím.
   </p>
   <p>
    Zdalo sa jej, že tie zelenkavé hĺbky volajú — volajú. Počula ich vábny hlas a uvažovala,
         pochopila, aké je to veľkolepé skryť sa do tohto skalnatého hrobu a nedať k sebe viac
         prístupu nikomu — nikomu. Tam v známom meste akoby všetky oči len na ňu hľadeli. Nehľadí na
         ňu nik, iba zaslzené oči jej matere a jej vlastná zlomená mladosť. Rozplakala sa ako decko
         a vody hučali, akoby len chceli pohltiť vychudnuté telo. Spenený prúd padal na ostré
         skaliská a rozprskoval sa na podivné kryštály, čo sa rozsvietili na slnku a zihrali
         farbami, ako i tie Neline slzy, čo sa zviezli do pekného kalicha a uviazli na vetviciach
         voňavej kosodreviny.
   </p>
   <p>
    Keď Nelly zdvihla oči, zelené ihličie ligotalo sa na okolí a na ostrých braliskách
         prepásala sa krásna sedemfarebná dúha.
   </p>
   <p>
    — Ani v Toweri, — spomenula si nešťastná Nelly. Načrela si do bielučkých dlaní chladnej,
         čerstvej, priesvitnej vody, umyla smutné oči a porosila vysušené telo. Dlho, dlho dívala sa
         na krásnu hru prírody, na klenotnicu našich tajomných hôr a vracala sa v duši sama k sebe.
         Odkiaľsi z hĺbky začula ťažké údery, zbadala, ako padá strom za stromom a žilnaté ruky
         odvážajú ich ta nižšie, kde ich už čakajú ľudia. Zhora zacvendžali kosy a ženy v ohromných
         batohoch znášali seno na zohnutých chrbtoch.
   </p>
   <p>
    — Nájdem si prácu i ja! — zablyslo dievčaťu v hlave a odvrátilo hlávku od zelenkavých,
         vábiacich vôd. — Svet je taký veľký a ja taká mladá!
   </p>
   <p>
    Vtedy už sadal súmrak na skalnatú dolinu, na stemnelej oblohe rozsýpali hviezdy svoje
         jagavé brilianty, hádzali ich do lesklých vôd a sypali na rozšumené, zamyslené jedlice.
   </p>
   <p>
    — Čo si len pomyslí doma moja smutná mať? — mihlo spod hustých mihalníc. — Je noc. Či
         večne ostane? Nájde sa miesto na zemi ešte i pre nás, hoci sme všetko stratili? Ostane z
         briliantov, i keď je už moje collier azda predané?
   </p>
   <p>
    Vzpriamila sa a zahľadela pred seba. Len teraz pochopila, že je v hore a sama. Inokedy
         bola by umierala strachom, teraz sa nebála nikoho. Kráčala smelo v pevnom vedomí, skoro
         bude doma. Štíhle pniská jedlíc predišli jej ako pišťaly na organe. Pri ich pätách videla
         žiarivé oči svojej matere a počula v duchu pieseň — pravý žalm života. Doma skľúčená mať
         svietila ešte. Sedela pri stole nad otvorenou hrubou knihou a mala ruky zložené ako k
         modlitbe.
   </p>
   <p>
    — Kde si bola Nelka? — spočinula na prišlej dlhým pohľadom. — Mala som strach o teba.
   </p>
   <p>
    — Nič sa nestalo, našla som svoje zdravie, — objala ju dcérka a stierala jej prstami
         vyhŕknuté slzy.
   </p>
   <p>
    — Ale tvoje collier je už tam — predala som ho, aby sme mali na najpotrebnejšie.
   </p>
   <p>
    — Dobre, — kúpime si ho späť, — zdvihla zrak odhodlane. — Zajtra pôjdem si hľadať prácu!
         — A dve ubité duše utkveli na seba pohľadom. Oči ich skveli sa ako brilianty.
   </p>
   <p>
    *
   </p>
   <p>
    Nelly zašla do sprostredkovateľskej kancelárie. Našla tam čakať mnoho ľudí, a to ju
         posmelilo. Len sa skoro okúňala pre svoje elegantné šaty. Ostatné dámy, hľadajúce prácu,
         boli oblečené skromne, oveľa skromnejšie. Prešľapovala z nohy na nohu. Ohliadala sa pozorne
         okolo seba. Čítala z tvárí vychádzajúcich, aká je tam úradovňa, až prišiel rad i na ňu.
   </p>
   <p>
    — Čím vám môžem slúžiť? — zmeral si ju chladne úradník ostrým pohľadom, až jej srdce
         stislo.
   </p>
   <p>
    — Zamestnanie hľadám. — Odvetila ticho, akoby sa bála, že ju pozná a vysmeje. — Prácu,
         akúkoľvek skromnú prácu!
   </p>
   <p>
    — A čo viete, slečna? — všimol si tento hneď rozpakov elegantnej dámy. — Šaty nie sú tu
         ešte odporúčaním — viete variť, viete pestovať deti, alebo… — prešiel po zhrnutom čele. —
         Viete reči? Mohli by ste byť spoločnicou nejakej staršej dáme, a keď to nie, ak máte
         svedectvá, mohli by ste niekam do úradu, — vykladal jej jedno za druhým na prstoch, kým
         Nelke nevyhŕkli slzy, veľké, okrúhle a lesklé ako brilianty. — No, — neplačte! — Prišlo mu
         jej akosi ľúto. Vošiel do kontoáru za druhým úradníkom, prehrnul záznamy a o chvíľu vrátil
         sa s vyjasnenou tvárou. — Máme niečo pre vás. V tlačiarni „Echo“ potrebujú nakladačku. Ak
         sa vám to hodí, môžete hneď nastúpiť.
   </p>
   <p>
    Nelly pozrela na úradníka s vďakou. Ten len teraz zbadal, aké má krásne oči a hladkú
         štíhlu postavu.
   </p>
   <p>
    — Nebude to niečo skvelé, ale stačí do času, — postúpil niekoľko krokov za
         odchádzajúcou. — Ale čosi by vás prosil — viete klepať na stroji? Ak nie, naučte sa, zíde
         sa vám to. Reči, vravíte, viete, hodili by ste sa do nejakého veľkoobchodu alebo banky.
         Naučte sa.
   </p>
   <p>
    — Naučím.
   </p>
   <p>
    Nelly prijala ponúkané. Nastúpila svoje miesto v tlačiarni a ukladala noviny akéhosi
         obrázkového časopisu, ktoré stroj vytlačil, zložil i postrihal. Práca nebola ťažká, len
         dosť jednotvárna. Nelly mala z nej radosť. Skúsila, že jej elegantný odev len prekáža a
         obliekla si prostunké šaty, ako mali jej družky. Na konci týždňa priniesla matke zárobok a
         s jasavým pohľadom vzala jej hlavu do náručia.
   </p>
   <p>
    — Pozri, mama, čo som si zarobila, — a rozplakali sa obe. Večerom chodila Nelka učiť sa
         písať na stroji, onedlho už sa jej prehýbal pod prstami a ona sa mohla obzrieť o iné,
         vhodnejšie miesto. Tak sa dostala šťastnou náhodou do Obchodnej banky, kde so svojimi
         rečovými znalosťami stala sa skoro váženou a napokon i pravou rukou jedného z riaditeľov,
         doktora Svitáka. Ten jej diktoval listy, adresované na všetky strany pred morom i za more,
         nemecky, francúzsky i anglicky, a žasol, ako jej to perfektne išlo. Pritom nezabudol
         utkvieť zrakom na jej pekných, výrazných očiach a pohladil jej štíhlu, hybkú postavu, ako i
         teraz, keď stroj vyhrkotal prípis do Londýna na Regen Street.
   </p>
   <p>
    — Dovoľte, Nelly, — pohladil ju nežne po ruke, — ale bez vás by sme si už ozaj
         neporadili.
   </p>
   <p>
    — A ja mám práve v úmysle ísť ďalej, — zachvelo sa jej čosi v hrdle.
   </p>
   <p>
    — Kde, čo? — skočil od stola riaditeľ, — len nemyslíte naozaj. Nevyhovuje vám náš ústav?
   </p>
   <p>
    — Vyhovuje, — bráni sa ona tomu, ako kto nechce všetko vyjaviť. — Ale viete, umienila
         som si, kým som mladá a zdravá, do Ameriky. Mám tam známych, čo mi pomôžu, a mám istý sľub,
         čo chcem splniť.
   </p>
   <p>
    — A to je?
   </p>
   <p>
    — Pán riaditeľ, viete o smutnom páde našej rodiny. Stratili sme všetko smrťou otcovou, —
         sklopila zvlhnuté velké oči. — Moja matka musela predať i briliantové collier, ktoré mi
         otec daroval, keď som mala osemnásť rokov. Sľúbila som ho kúpiť späť, preto musím do
         Ameriky. Naučila som sa pracovať a verím v seba i v možnosti nového sveta. Odpusťte mi,
         pôjdem.
   </p>
   <p>
    — Nepôjdete, Nelly, — vzpriamil sa riaditeľ rezolútne. — Ostaňte aspoň do konca tohto
         mesiaca. Potom si spravte, ako uznáte za dobré.
   </p>
   <p>
    Dni sa míňali a Nelly sa chystala za more. Sviták sa stával čo deň tajomnejším. Istého
         rána, keď Nelly vošla do jeho pracovne, siahol do vertheimky a vyňal z nej skvostnú kazetu.
   </p>
   <p>
    — Pozrite toto, — podal jej skvost a ruky sa mu zachveli. Nelly ju otvorila, a dobre, že
         sa jej všetko nevysypalo na zem.
   </p>
   <p>
    — Joj, briliantové collier, — užasla stenotypistka na hýrivom lesku, ktorý jej nebol
         neznámy. — Kde ste ho dostali?
   </p>
   <p>
    — V obchode, kde ho predala vaša matka.
   </p>
   <p>
    — A pre koho? — hmýrilo sa jej v očiach, ktoré niekoľko ráz pretrela ružovými prstami.
   </p>
   <p>
    — Pre vás, Nelka — pre vás, — pristúpil k nej bližšie a lapil ju za ruku. — Pre teba,
         aby si nešla za more a nestratil náš ústav ani ja tvoje veľké schopnosti. Vezmem si ťa a
         budeme ďalej pracovať spolu.
   </p>
   <p>
    Nelly sa zosypala do jeho náručia. Nastalo ticho, blažené ticho. Ranné slnko rozsýpalo v
         tisícorakých nádherných farbách na pekne brúsenom kryštálovom ťažidle, uloženom na širokom
         riaditeľskom stole.
   </p>
   <p>
    Spomínali na to neraz. Najmä keď Nelly obdarila muža troma peknými deťmi. Mali oči veľké
         a lesklé ako brilianty. Rozsievali okolo seba šťastie a radosť, rástli ani z vody. Rodina
         Svitákovie vychodila často do hôr, pred rozpenené vodopády so starou matkou, kde mamička
         kedysi hľadala smrť a našla cestu k životu. Tu sa pokochali v lete, keď sa zatrblietala
         rosa na kvietí a ihličnatých vetvách, ale i v zime, keď vody zamrzli a inovať postriebrila
         kosodrevie na miliardách briliantov, ktoré nezatieni nič na svete, ani vrátené collier, ani
         anglický poklad v Toweri. Taký je jagot lesa a jeho lesk v tisícorakých farbách odráža sa v
         duši.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3646">
       </a>
       Tajomstvo pána Mortona
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Redaktor Morton patril medzi ľudí, ktorým nedožičilo nebo ostať tuctovým človekom. Už od
         detstva javili sa uňho všelijaké vlastnosti a vždy sa našiel niekto, komu zavadzali. Všetci
         jeho kamaráti mali rovné uši, jemu jedno bolo vyššie ako druhé. Keď išli zo školy, ostatné
         deti snažili sa ísť rovno ako vrabce po vychodenej ceste. Morton ponavštevoval cestou
         všetky kúty, našiel každú barinu, obzrel si Cigánov i komendiantov, keď sa vrátil domov,
         obyčajne vždy s voľajakým defektom, alebo na šatách, alebo na sebe. Hovoril málo, ale viac
         zazeral, akoby sa chcel pustiť so všetkým za pasy. Aj sa púšťal do kdekoho, pričom, pravda,
         mal šťastie i nešťastie. Ľudia vedeli, že sa učí dobre, keď sa však čo zlé stalo, — padla
         hus, alebo sa zažal stoh od blesku, prvé podozrenie bolo vždy na Mortonovi, on si to
         odniesol právom, či neprávom. Takto hneď v detskom veku skúsil, aká je ľudská
         spravodlivosť. Keď odrástol, skúsil to viac. Navštevoval školy nielen začiatočné, ale i
         vysoké. Hral s ambíciou futbal, závodil v štúdiu a počali mu veštiť peknú budúcnosť. Chcel
         byť kňazom, inžinierom i lekárom, napokon sa dostal do redakcie veľkého denníka, kde mu
         zverili písať fejtóny.
   </p>
   <p>
    Morton robil to svedomite. Kreslil minulosť i prítomnosť v podarených obrazoch, až to
         budilo pozornosť. Hlavný redaktor pocítil to hneď na počte odberateľov a povýšil Mortonovi
         plat, o toľko znásobil i ambíciu mladého človeka, i jeho odvahu, kdekoho a kdečo bral na
         svoje ostré pero. Predtým dosť bezvýznamný časopis stával sa stredom výpadov nespokojných,
         ale záujemcov, ktorí sa zdali mať z papierových búrok dokonalú radosť.
   </p>
   <p>
    — Morton… Morton… Ján Morton, — zjavovalo sa vždy častejšie na stolcoch. — Čo len ten
         človek chce, kam ten človek mieri?
   </p>
   <p>
    Sprvu boli len fejtóny, básničky, neskôr i úvahy a úvodné články dostali sa do tlače.
         Smelé články, ktoré nehľadajú priateľa, ba robili dojem, že má pisateľ akúsi nenormálnu
         túžbu rozhádzať si okolo seba i svojich chlebodarcov, partaj, redakciu a celý-celučký svet.
   </p>
   <p>
    — Čo to len ten Morton myslí? — hovorili si novinári medzi sebou. — Chytá sa raz do
         toho, raz do toho. Raz fejtón, raz verš, raz úvahy. Tu šport, tu národné hospodárstvo, a
         hneď politika. Ešte by mal rébusy a krížovky zostavovať, — hovorili si ľudia od pera medzi
         sebou, keď tam Mortona nebolo. Jedni ho, pravda, i tu bránili, druhí trhali, čo vyšlo z
         jeho ruky, a hádzali do koša na papier.
   </p>
   <p>
    — Ej! Je to fejtonista, — poznamenáva zvysoka buclatý pán, vyfúknuc modravý dym z
         fajočky. — Ten sa na poriadnu úvahu jakživ nezmôže.
   </p>
   <p>
    — A jednak robia rozruch pre jeho smelé postrehy spoločenského života, — blysnú veľké
         okuliare v čiernom z ostrého nosa.
   </p>
   <p>
    — Rozruch — rozruch! Hoď na hlavnej triede poriadnu skalu do výkladu, spravíš i poriadny
         rozruch a dostaneš sa i do novín.
   </p>
   <p>
    — Možno i do basy, — hodí ktosi na smiech uštipačnú poznámku.
   </p>
   <p>
    — A tie jeho verše, — pokračuje sa ďalej v analýze.
   </p>
   <p>
    — Čítajú sa všade, hovorí sa — vplývajú i na masy. Ale sú prázdne ako vyzobaný klas, —
         nahne plešivý hlavu nakrivo. Predstavy hosťov nepohne ani francúzska farebnosť reči, ani
         ruská obsažnosť a revolučnosť. Škoda veru miesta, kde ju vytlačia. Tak sa písalo asi pred
         sto rokmi.
   </p>
   <p>
    — A Rafael zaujímavo maľoval pred niekoľko sto. Takto sa to popresýpa. Všetko, čo vyšlo
         z Mortonovho mlyna. Ostane napokon len pozadná múka — zo všetkých chatrných snažení tohto
         človeka, ktorý už od časov nevysvetliteľným spôsobom rozrušuje stojaté hladiny.
   </p>
   <p>
    Tento rozruch dostúpil však skoro na vrchol. Redaktor Ján Morton počal vydávať knihu za
         knihou, akoby len sypal. Jeho diela zjavili sa vo výkladoch kníhkupectiev, písalo sa o nich
         s chválou i s hanou. Záujem o pisateľa vzrastal zo dňa na deň, hovorilo sa, že sa
         osamostatní a nechá redakciu so všetkými jej klebetami plávať.
   </p>
   <p>
    Čo by aj nie? Dôchodky mu rastú i bez toho. Veľkopodnik Fortúna vyvolil ho vraj do
         správnej rady. I jeho politické konexie rastú. Uvidíte, čo z Janka Mortona ešte môže byť.
   </p>
   <p>
    Ľudia hádali, ten to, ten zas iné. Azda nejaká výhodná ženba, azda iná kariéra, ktorou
         by ešte zdvihol svoj osobný vplyv a položil bod po svojom úspešnom snažení.
   </p>
   <p>
    — Čo ten človek môže ešte chcieť? — hádali blízki i ďalekí prajne i so závisťou.
   </p>
   <p>
    Keď sa mu to dostalo k sluchu, trpko sa usmial a nechal ich stopovať ďalej. Videl,
         všímajú si ho veľmi bedlivo, ale k jeho najtajnejšej túžbe nevedia sa priblížiť. Vydáva
         ďalej svoje knihy, písal mnoho o svojich náhľadoch, prednášal i rečnil. Úškrnov a posmeškov
         ubúdalo. Ľudia prestali krútiť hlavami a vyrástol celý káder okolo neho.
   </p>
   <p>
    — Chcel by vedieť, za čím sa ženie tento človek? — zišlo na um komusi v spoločnosti.
   </p>
   <p>
    — Za slávou, za mamonou, — ozval sa iný, — ako všetci.
   </p>
   <p>
    — Veď to všetko má. Načo by mu to bolo? Musí ho hnať niečo iné. Nejaká márnivosť.
         Neupokojená ctibažnosť a podobné.
   </p>
   <p>
    Od tohto času venovali mu pozornosť z tejto tajomnej stránky. Nie div! O každom verejnom
         činiteľovi vedelo sa určite, čomu žije. Čo je hybnou silou jeho snáh a túžob. Za čím im
         duša piští a srdce umiera. Iba ten podivný Morton samé protirečenie. Vynoruje sa, rastie, a
         akoby mu ani nešlo o to, nehľadá priateľov a všade sa o ňom hovorí, o jeho zásadách, o jeho
         prednáškach, o jeho knihách, nehľadá peniaze — samy ho nájdu. Alebo je taký skromný, aby
         rástol z márnosti sveta tohto?
   </p>
   <p>
    Vyhral veľkú literárnu cenu. Najintímnejší z jeho priateľov prišli sa s ním potešiť.
         Prijal ich vo svojom skromnom byte na predmestí a počastoval, ako sa svedčí.
   </p>
   <p>
    Tešíme sa spolu s tebou, Janíčko, — zapíjali si prítomní čerstvo nakrájanú šunku dobrým
         silným vínom. — Dúfame, tešíš sa i ty peknému úspechu. Všade sa píše o tvojej knihe. Z
         výkladov volá na okoloidúcich a rozpredáva sa. Všímajú si to pozorne i tvoji protivníci a
         zaznávatelia. Teraz by mali dostať žltačku. Dosť sa ťa naničili, ale každá poctivá práca
         napokon nájde uznanie. Dokázal si najviac spomedzi nás. — Ale, ale, — zadíval sa trpklo
         Janko na prítomných — Keby ste poznali, aká bláznivosť ma láka od mala, zdržanlivejšie by
         ste hovorili.
   </p>
   <p>
    — A čo-čo? — naklonia sa kamaráti ešte dôvernejšie. — Je to niečo nedosiahnuteľné?
   </p>
   <p>
    — Je, — sklonil Morton ustato hlavu, kde na tmavých vlasoch presvital už sypký mráz. —
         Je to bláznovstvo, čím viac myslím na to, tým sa mi hlbšie vnorí v myseľ a zatína ostré
         pazúry do mojej nepokojnej duše. Zvedaví ste, čo to môže byť? Čo nedá pokoja človeku, ktorý
         naoko nemá čo si zažiadať, aby sa mu nevyplnilo, a pozrite, ako málo-máličko je toho, čo
         môže dosiahnuť. Pripomenuli ste mi odmenené dielo. Ale načo sa píšu diela? Načo knihy, načo
         sa píšu články a hovoria prednášky? Azda preto, urobiť človeka bohatým a slávnym, bolo by
         to málo a veľmi malicherné, opravdivý spisovateľ a mysliteľ chce viac. Musí chcieť viac,
         zvládať a opanovať mysle svojich vrstovníkov, i svojich priateľov. Je v tom čosi zo športu
         vyniknúť a zvíťaziť všade. A takto hľadel som na svoju úlohu oddávna, i na našu neústupnú
         verejnosť. Nechcel som jej dary ani výhody, nehľadal jej kariéru a vyznamenania, chcel som
         ju donútiť rozmýšľať mojou hlavou a slúžiť jej týmto spôsobom.
   </p>
   <p>
    — Preto som robil všetko to, čo som sa podujal!!! Nastalo ticho, aké mrazí. Všetky oči
         utkveli na pohľade Jána Mortona s netajenou sústrasťou. Napokon ozval sa najsmelší z
         gratulantov.
   </p>
   <p>
    — A preto ti to, Janíčko, naša verejnosť jakživ neodpustí.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3712">
       </a>
       Túžba najtuhšia
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Rexovci boli rodina, ktorej sa na okolí závidelo. Mladý advokát dr. Ján Rexa pekný
         majetok zdedil i vyženil. Deti mal dve, Janka a Aničku — pekné ani obrázok. Chlapca
         počerného, ženúceho dohora ani šašina, dievčatko švitorivú babuľku so zlatou kučeravou
         hlavičkou, akoby vypadla materi z oka. Nechýbalo vtedy nič. Advokatúra išla dobre. Ľudia sa
         hádali, naťahovali ako od nepamäti — majetku pribúdalo. Mladá pani chodila často do
         kúpeľov. Zachovala si čistú pleť a hybkú postavu. Jej muž zas rád vychodil do cudziny,
         poznať svet, a zo svojich ciest vždy priniesol pekné dary pre ňu i pre deti.
   </p>
   <p>
    — Tým už ozaj nechýba — už iba vtáčie mlieko, — ohliadali sa ľudia na nový pekný dom, čo
         si Rexovci práve vystavali v priestrannej záhrade. — A keby už mali aspoň dosť, — narážali
         na novú advokátsku kanceláriu, keď sa nedávno stal poslancom.
   </p>
   <p>
    — Na dosť mnoho načim, — bolo čuť poznámky. Ľudia mnoho zjedia očami. Nerobili by to,
         keby lepšie poznali život. Ten nedaruje nikomu, nedaroval ani rodine rexovskej. Keď boli
         majetkove na vrchole a mali všetkého prebytkom, pani Amália Rexová len zbadá istého dňa
         nepatrnú vyrážku na mužovej tvári.
   </p>
   <p>
    — Čo to máš pod okom, Janko? Akú škodu, — upozorní ho hneď starostlivo.
   </p>
   <p>
    — Nič, — odvetí ľahostajne, prejdúc si dlaňou po tvári. — Zdá sa mi, uštiplo ma čosi, či
         sa mi len vyhodilo! Veď to zmizne, — uspokojoval ženu, ktorá sama mala sklon k
         hypochondrii, namýšľať si z malých znakov na veľké veci.
   </p>
   <p>
    Žena zmĺkla, ale vyrážka pod okom nezmizla. Mesiac za mesiacom rozkladala pokožku —
         prehlbovala sa.
   </p>
   <p>
    Advokát Rexa počal chodiť po lekároch, a to bol prvý mrak na jasnom nebi jeho rodiny.
         Nevedel dotiaľ, čo je nemoc. Nevedel, koľko nerestí skrýva sa pod jasavou pozlátkou v meste
         a na celom šírom svete. Ľudia si žili bezstarostne, chvatom využívali darov dňa mladosti,
         bohatstva, výhod. Využíval i on so svojimi. Nikto nemal drahšie šaty ako jeho žena, nikto
         lepšie opatrené a chované deti ako ona. Pri všetkej závisti nikto nemal toľko priateľov ako
         mladý pán poslanec, pred ktorým sa ešte — len otvárala budúcnosť. Čo si toho nasnili so
         ženou, čo všetko napredkladali, ako si zariadia dom s anglickou eleganciou, ako si zariadia
         záhradu, plnú prastarých stromov. Ako časť roka prežijú doma, časť v hlavnom meste alebo na
         mori. Veľké plány stavala bujná obraznosť v takých nádherných farbách! A keby človek vedel
         byť len deň pánom svojho života, boli by sa iste uskutočnili. Keď tu taká vyrážka pod okom
         advokáta, a pokazilo sa všetko.
   </p>
   <p>
    Obrátil sa k miestnym lekárom o radu. Tí skúmali, predpisovali. Vyrážka pod okom sa len
         šírila, vjedala do tela a vyvolávala bolesť. Zašiel i na hlavnomestskú kliniku. Lekári
         venovali sa mu s ochotou, nielen ako poslancovi a bohatému človeku, ale s akousi dravou
         ambíciou pomôcť mu. Zvedavý bol na diagnózu. — Carcis! — znelo s tajomnou maznavosťou okolo
         neho, ani v blízkosti tigra na púšti, alebo hádam okuliarnika indickej džungle, s hrôzou
         pochopil, že má raka, a v tú chvíľu celá stavba jeho krásneho života zosutila sa na hŕbu.
         Pomyslel si na ženu, na jej hladkú, bezstarostnú tvár, na živé odrastené deti a — zaplakal.
         Pomyslel na vábnu kariéru, na dom, zariadený s anglickým komfortom, na šumiace staré lipy
         okolo neho, a zaľahol mu na dušu smútok ako mrak na hory. Iba keď mu prišlo na um jeho
         ohromné bohatstvo — rozjasnilo sa mu v očiach.
   </p>
   <p>
    — Ech, čo by tratil nádej, — posmeľoval sám seba. — Rozum rodí sa i inde. Pôjdem do
         cudziny a pomôžem si.
   </p>
   <p>
    To isté radila mu žena Amálka, to isté i dorastajúce deti, ktoré tušili, že nemôže byť s
         ním dobre, keď ostáva tu v tomto dome toľkých nemocných. Medzi mníškami, ktoré chodia
         nehlučne s toľkou odovzdanosťou za zamyslenými pánmi v bielych plášťoch.
   </p>
   <p>
    — Choď, muž môj, choď, — ponúkol ho rozochvený hlas jeho Amálky. — Čo tam necháš
         polovicu majetku, a hoci celý — len sa nám zdravý vráť.
   </p>
   <p>
    — Choď, otecko, choď, — žobronili za matkou i deti, Janík i Anička. — My budeme doma
         gazdovať a modliť sa za teba.
   </p>
   <p>
    Pri týchto slovách nevedel sa chorý zdržať, objal ženu i deti a schytil sa na ďalekú
         cestu. Vedel už, podujíma sa na ťažkú úlohu. Informoval sa, že hľadá zdravie tam, kam sa
         obracajú oči šíreho usúženého sveta. Vedel o zákernosti nemoci, na ňu sú vypísané miliónové
         odmeny veľkých inštitútov, ako na nebezpečného dravca — zdolať ho, ale v duši jeho zablysla
         sa nádej ako rozsypaný, farbistý diamant v hranatom štrku.
   </p>
   <p>
    — Idem! — Pohladil ešte ženu i deti a šiel.
   </p>
   <p>
    *
   </p>
   <p>
    Cestoval rovno do Paríža a pobudol tam dobrý čas. Vyhľadal najchýrnejších lekárov a tí
         zas robili, čo bolo ľudsky možné. Liečili ranu najmodernejším ožarovaním.
   </p>
   <p>
    Tá počala i schnúť a on v nádeji vrátil sa za svojimi. Našiel ich v zlom. Od jeho
         odchodu akoby sa rozsypalo vrece nešťastia na panský dom v záhrade pod šumiacimi lipami.
         Bielučká Anička v nestráženej chvíli padla do rybníka a zavrela pekné oči na večnosť. Janko
         skočil z vŕby pri kúpaní v rieke boso na rozvalenú, čerstvú prsť a skántril ho tetanus.
         Rozžialená mladá mať stratila sviežosť svojej krásnej pleti, uvädla do nepoznania, ako
         kytica, ktorú už týždne zabudli poliať.
   </p>
   <p>
    — Hrozné! — lapil sa nešťastný otec za hlavu, keď mu povedali o tom. — Čo som vykonal
         zlého, keď ma osud kára ako toho Jóba, a keby bol už tomu koniec! — Objal bledú ženu,
         chvejúcu sa ani pavučinka, a zaplakal.
   </p>
   <p>
    Služobníctvo na prstoch chodilo po dome, ktorý z miesta radosti zmenil sa na kryptu,
         moknúcu slzami. Košaté lipy vonku rozstonali sa žiaľom a roznariekali. Ľudia, ktorí hľadeli
         prv na pekný dom s netajenou závisťou, teraz, keď mohli, vyhli mu radšej, nech sa ich
         nešťastie nechytí.
   </p>
   <p>
    Nie div! Ako sa to sypal úspech ani blýskavé zlaté mince z rozviazaného vreca. Tak sa
         teraz dial nezastaviteľne pravý opak.
   </p>
   <p>
    Nadišiel deň, ktorý polámal okná i posledné kvety. Pekná Amálka uvädla a odobrala sa za
         svojimi deťmi. Rana pod Rexovým okom otvorila sa znova. Najprv nedbal o to, veď už stratil
         skoro všetko okrem toho biedneho života! Ale prišla bolesť pálčivá a tvrdá. Ľudia radili mu
         miesto Paríža Berlín alebo Viedeň.
   </p>
   <p>
    Váhal.
   </p>
   <p>
    — Čo odkladáš? — dovrávali mu priatelia. — Si ešte dosť mladý — zachráň sa — verejnosť
         ťa potrebuje.
   </p>
   <p>
    — Ale mňa? — spočinul na nich dlhým bolestným pohľadom. — Načo by bol ešte komu? Deti
         som stratil, ženu som stratil, čo mám, rozkladá sa všetko ako voda na rieči. Komu ja môžem
         byť potrebný ešte?
   </p>
   <p>
    — I nám, Janko, — i nám! — hľadeli naňho kamarátske oči so sústrasťou. — Ale i sebe!!
         Umierať je ťažko, i keď človek mnoho stratil, ťažko je odtŕhať sa od života, i keď niet v
         ňom lúča svetiel. Je to tajomná sila v nás — nemožno ju obísť, nemožno poprieť — ozve sa,
         hoci by sme nechceli.
   </p>
   <p>
    Zlomený Rexa dal sa presvedčiť, navštívil Berlín i Viedeň. Na klinikách strávil dlhý
         čas. Podrobil sa všetkému, čo radili. Dal sa informovať o každej zvesti. Ako sa darí boj
         proti zákernej nemoci, ktorá sa chytila i jeho ako kliešť. Čakal a trpel. Lekári a biele
         ošetrovateľky hľadeli naňho so sústrasťou. Pliaga mu rozožierala tvár a vnikala mu do
         mozgu.
   </p>
   <p>
    — Radšej sto ráz smrť než takéto muky! — precedil raz cez zaťaté zuby pred svojím
         duchovným.
   </p>
   <p>
    — Nezúfať, priateľko! — zbieral tento všetky sily potešiť ho. — Všetkému sa napokon
         uľaví.
   </p>
   <p>
    — Len kedy — kedy?
   </p>
   <p>
    — Spoľahnite sa na toho, ktorý nám život dal — nedočkavosťou si nepomôžeme.
   </p>
   <p>
    Konečne bolo všetkým dosť toľkého utrpenia. I mníškam, ktoré sa v kaplnke modlili za
         nemocného, aby ho Pán Boh vzal. I lekárom, ktorí si všímali tohto hrozného boja o život a
         cítili svoju bezmocnosť. Návštevníci hľadeli na nemocného beznádejne, ako z tej ubolenej
         hlavy tratia sa všetky myšlienky a horia v plameni múk.
   </p>
   <p>
    — Nedajte sa mi trápiť ďalej, — prosil lekárov.
   </p>
   <p>
    — Slabý je už, ani hmla. Nemá viac čo čakať od života — uľavte mu nejak.
   </p>
   <p>
    — Človek má právo na svoj život do posledného dychu, — pozrel chladno muž vedy a
         povinnosti cez lesklé okuliare.
   </p>
   <p>
    Zato nebol z kameňa ani on. Predpísal nešťastnému morfium najsilnejšej koncentrácie.
         Mladá mníška priniesla fľašôčku tekutiny. Položila na stolík chorému a vedľa niečo vody do
         pohára.
   </p>
   <p>
    — Tak, prosím, — nahol sa primár k beznádejnému pacientovi a s prísnym pohľadom ukázal
         na sklenicu, — ak sa ozvú bolesti, kvapnite si z lieku do vody, ale len päť kvapiek —
         šiestu nie, lebo by ste usnuli naveky.
   </p>
   <p>
    Prítomní odišli, ostala len mníška, ktorá odovzdane do vôle božej mrvila ruženec.
         Vyrušil ju bolestný ston. Skočila k nemocnému, keď sa chytal sklenky s liekom.
   </p>
   <p>
    — Ja si sám, sestra — sám! — lapil sa kŕčovite utišujúceho lieku v obave, aby mu
         nekvapla viac, než slobodno.
   </p>
   <p>
    V tú chvíľu zabudol na všetky pohromy — na stratu pekných detí, mladej ženy, veľkého
         majetku i kariéry. Zabudol na svoju zohyzdenú tvár, na neznesiteľné múky, ktoré mu ohnivým
         nebožiecom vŕtali v hlave, na všetko… Všetko zabudol!
   </p>
   <p>
    V duchu videl len slabo žiariacu iskierku svojho života, iba tú videl a počítal nahlas:
         — Jedna… dve… tri… štyri… päť… — a dosť — zložil sklenku. Ešte si ju raz vzal, pozrel, či
         neprelial. Ale nie — tekutiny ešte ostalo. Spokojne potriasol pohár a prevalil na hlavu.
   </p>
   <p>
    Bolesti sa utíšili a on nevstal viacej. Skončil svoju krížovú cestu — ticho, uspokojene.
         Keď mníška rozprávala o jeho posledných chvíľach, lekári smutne sklonili hlavy. V údive nad
         ľudskou bezmocnosťou a nad húževnatosťou túžby — žiť.
   </p>
   <p>
    — Takí sme všetci, — pohodil primár skepticky a vzdialil sa s kolegami v bielych
         plášťoch za inou povinnosťou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3809">
       </a>
       Viktorka
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V dlhom kolísavom šáší zašumelo, zelenkavú hladinu pokryli vlásky. Krivé vŕby a vystreté
         jelše nazerali do zrkadla. Videli v ňom modrastú oblohu a tu i tu striebristé šupy rýb, ako
         sa prevaľovali. Zabudnuté ticho kúpalo sa v hlbinách, z nich zatrepali krídlami divé kačky
         a leteli jedna za druhou, niekoľko sto metrov spustiť sa a spočinúť zas vo svojom
         neobmedzenom kráľovstve.
   </p>
   <p>
    I bezodné močiare majú svoje neopísateľné kúzlo, svoju pestrú a záhadnú ríšu, ktorej sa
         hodno prizrieť ráno i večer. Keď sa vodné kvety rozsypú a zažnú zore na východe a či na
         západe, nieto štetca, ktorý by vedel verne zachytiť hýrivosť farieb, rozviatych na tíšine.
         Rybári a lovci opustia vďačne kamenné ulice prachom zasadnutých miest, paláce, divadlá či
         bary a idú za korisťou. Do tajomných kútov na Laborci, ktorý sa rozlieva široko-ďaleko.
         Zájdu sa pokochať krásou lekien, ktoré sa rozrastajú na zelených vodách, zakrývajú ich
         sýtymi listami, a biele lupene prekrásnych ruží so svitom sa otvárajú, na mrku zas sa
         zatvárajú. Vykonajú svoju povinnosť zdobiť časť sveta, kde by už nikto nečakal krásy, a idú
         spať.
   </p>
   <p>
    Práve sa dobrodili traja lovci vo vysokých čižmách po kraji lesa k neveľkej chalupe. V
         plecniakoch niesli niekoľko divých kačíc a slúk, ktoré tu v celých kŕdľoch poletujú.
         Ustatosť odrážala sa im na tvári, ledva vliekli nohy za sebou. Traja čujní psi, neveľkí,
         krátkej srsti, behali okolo a ňuchali. Na prahu chalupy sedelo prosté, ale nápadne pekné
         dievča boso a začudované utkvelo veľkými očami na neznámych.
   </p>
   <p>
    — Kade cesta do valalu? — spytovali sa jej a rozhliadali sa nedočkave po zamĺknutom
         kraji, nad ktorým žiarivý deň obracal sa na sivý popol.
   </p>
   <p>
    — Tadeto nech sa páči, — pobehla k nim v krátkej sukienke, vzpriamila sa ako osika a
         vzopäla okrúhlu bielu ruku do rastúcej noci. — Za dve hodiny, ak sa poponáhľate, môžete byť
         v dedine, odtiaľ do mesta nie je už ďaleko. Ja vás trochu odprevadím. — Lovci hľadeli na
         dievča a mrkli i na seba. O takej krásnej divej kačke nesnilo sa im. Stretli ju, kde by ju
         nikto nebol čakal. V chalupe, nachýlenej na jednu stranu, a v hlbinách ohromného močiara,
         kde, zdá sa, život a jeho pôvaby už sú pri konci.
   </p>
   <p>
    — Tade choďte, potom tadeto, — osievala sa jej krátka sukňa okolo bielych nôh, veľké oči
         sa smiali.
   </p>
   <p>
    — Ale, dievčatko, čo ty tu robíš v takomto zapadnutom kúte? — obzeral si ju z lovcov
         najmladší, ktorého ostatní Janym menovali.
   </p>
   <p>
    — Žijeme tu cez leto s otcom i s matkou. Ja si robím svoje, otec chodí za zverou. Na
         jeseň vrátime sa do valalu, — odpovie dievča.
   </p>
   <p>
    — A ako ťa menujú? — prizrel sa jej Jany do tmavých, žihavých očú.
   </p>
   <p>
    Vtom sa však už niesol hlas od chalupy spomedzi stemnených vrbín a jelší.
   </p>
   <p>
    — Viktorka… Viktorka!
   </p>
   <p>
    — Už id-e-m! — Priložila si dlane k ústam a zavolala iste ustarostenej materi, ktorá
         nerada videla zmiznúť dcéru s cudzími pánmi.
   </p>
   <p>
    — Tak už viete, — usmiala sa Janymu i ostatným. — Menujú ma Viktorka.
   </p>
   <p>
    — A šla by si s nami? Škoda ťa tu kvitnúť, kde ťa nikto nevidí.
   </p>
   <p>
    — Kto ma chce vidieť, príde, — zakývala rúčkou, zavracajúc psov, ktorí vyskakovali okolo
         nej. — Ale teraz už musím — dobrú noc.
   </p>
   <p>
    Zmizla ako zjavenie za vrbinou a jelšami. Brilianty hviezd a zlatý veľký mesiac kúpali
         sa v močiari. Ukláňavá šašina tajomne šumela nad záhadami zabudnutého života.
   </p>
   <p>
    — Kde ty chodíš? — karhala ju starostlivá mať. — Pozri, ani otca ešte niet doma, nevieš,
         čo sú páni — to sú lovci nielen na sluky a kačky, ale na všetko. Vieš?
   </p>
   <p>
    — Veď som tu a nič sa mi nestalo, — uspokojovala mater a siahla pri slabom petrolejovom
         svetle za svojím vyšívaním. Jej myseľ putovala však za podivnými lovcami — nestalo sa to
         prvý raz, že si jej, chudobnej dievky, boli všimli takí páni, ale ten Jany — ten Jany.
         Badala i vo tme jeho žeravé oči a nevedela sa ho striasť.
   </p>
   <p>
    Márne vyšla von zadívať sa na iskry hviezd, ktoré sa odrážali od vôd, i na mesiac, čo si
         rozčesával zlaté vlasy. Márne si rukou trela čelo a zaháňala videnie. Videla ho v šere, ako
         sa usmieva na ňu, ako ju vábi do mesta, kde by nebola skrytá ľudským očiam.
   </p>
   <p>
    Konečne ozval sa otec. Priniesol dve krásne líšky, preto bol tak dlho. Ukazoval jej ich,
         vystieral ich na stôl v celej dĺžke. Obzrela si ich i s materou, žasla nad korisťou a
         zabudla na Janyho na chvíľu.
   </p>
   <p>
    *
   </p>
   <p>
    Teplá letná noc v močiari má tiež svoju moc i kúzlo. Tie tajomné hĺbky a rozčuchrané
         stromy nikdy nespia. Ozve sa z nich nielen radostný vysk, ale i úzkostný škrek, ktorý sa
         tratí v dlhých tôňach šašiny a trasie sa ešte chvíľu na tajomných vodách.
   </p>
   <p>
    Iba rozkvitnuté lekná akoby zložili biele hlávky, tichučko sa kolembajú, spia. Nie tak
         Viktorka — položila si biele ruky pod hlavu, i usnula, ale videla lovcov, i Janyho, ako sa
         díva na ňu, počula jeho hlas, ako ju volá do mesta a zobudila sa.
   </p>
   <p>
    Otec i mať oddychovali si pokojne, ona si zobrala hlavnicu a vyšla na pažiť. Zlatý
         mesiac tratil sa už za hmly, ale hviezdy sa osýpali, keď vystrela na pažiť svoje pekné
         telo.
   </p>
   <p>
    — Kam ideš, Viktorka? — ohlásila sa mať z postele za ňou.
   </p>
   <p>
    — Horúco mi je… dusno. — Von dýchalo sa príjemným chladom. Iba v ostrovoch kolembavej
         šašiny šumelo ako v rozpálenej dievčenskej hlave. Viktorka vedela, Jany musí sa vrátiť, a
         zaspala nad ránom spravodlivým spánkom. O niekoľko dní zarazil ju štekot. Vedela, čo
         znamená, a vyšla — bol to Jany, ale sám-samučký. Puška mu visela na pleci, pero sa zachvelo
         za klobúkom, dva psíky obskakovali ju, ako i jeho, a zvali ich kamsi hlboko do lesa.
   </p>
   <p>
    — Vedela som, že prídete, — usmiala sa mu a nedbala viac na starostlivú mater. Lístie
         stromov sa lislo, vody i zem rozvoniavali a ona sa skvela na slnku ako roztvorený kvet,
         ktorý vyčkáva, kto ho zoberie.
   </p>
   <p>
    — Ty moja Victoria regia, — objal ju Jany náruživo a privinul k sebe.
   </p>
   <p>
    Nebránila sa mu. Zapäla sa do jeho ruky a kráčala po tráve a kvietí, kam ju viedol —
         nebol jej už neznámy.
   </p>
   <p>
    — A kto je to Victoria regia? — dala sa mu niesť očami ako kvietie zelenkavou hladinou.
   </p>
   <p>
    — To je tá biela ruža, chvejúca sa na hladine pod bujnou šašinou, — ovíjal sa ako had
         okolo jej tenkého drieku, vpíjal sa do nej očami a pil dúškom z jej rumenných úst. —
         Victoria regia? To je najkrajšia ruža močiara, Viktorka, to si ty.
   </p>
   <p>
    — A viete, Jany, že ten podivný kvet nemožno odtrhnúť, a ak ho kto odtrhne, zvädne.
   </p>
   <p>
    — Nehovor, — potrhol ju za sebou. — Poďme ta do šašia, ku hladine, skúsim to, dobre? —
         Išli a skúsili, ale Viktorka osmutnela. Lekno vädlo, až uvädlo pred jej očami. Zadívala sa
         do hladiny, kde sedeli, a jej krásne oči plávali v slzách.
   </p>
   <p>
    — Nesmúť, Viktorka, — potešoval ju Jany, kladúc a dvíhajúc pušku na plece. — Zoberiem si
         ťa so sebou do mesta. Nájdem ti dobrú službu, opatrím ťa a budeme si žiť. — Viktorka si
         utrela oči, keď sa však lúčili, poznala, že je Jany už nie taký, akým si ho predstavovala,
         ani jeho bozk nebol taký vrelý. Márne vyskakovali psíky jemu na kolená, jej na sukienku. Už
         to bolo iné, všetko iné.
   </p>
   <p>
    Po jeho odchode túlala sa ešte močiarom dlho sama-samučká. Zdalo sa jej, nemôže domov —
         musí takto chodiť. Za chrbtom naraz zašumelo jej niečo. Strhla sa, obzrela, ale nevidela
         nikoho. Močiar už usínal. Na lesklej hladine svietil ohromný rad zavretej Victorie regie a
         odrážal sa v oceľovom zrkadle, iba niekedy prudko zašumela šašina a ozval sa úzkostlivý
         škrekot. Viktorka sa zachvela. Pocítila mráz nad srdcom i na chrbte. Kradla sa do chalupy
         tíško, tichučko, nevyrušiac dych otca a matere.
   </p>
   <p>
    Takto bolo niekoľko večerov.
   </p>
   <p>
    Jany chodil s puškou na pleci, obskakovaný drobnými psíkmi, keď ho kto stretol a spýtal
         sa — kam — vedel vždy výhovorku — na sluky, na divé kačky, ale neniesol nikdy nič. Victoria
         regia belela sa ružovkavo ako krv na zelenkavej hladine. Viktorka prišla na určené miesto a
         nič mu neodoprela, len raz, keď horel túžbou, jej milý hľadal ústami jej pery, vymkla sa mu
         kŕčovite a rozhodnutá pozrela mu do očú.
   </p>
   <p>
    — Jany, a vezmeš si ma? — zatriasol sa jej hlas. — Cítim, nie je dobre so mnou. —
         Mladého lovca otázka ohromila ako blesk. Vyprával Viktorke to i oné — napokon chladno
         odišiel. Keď sa Viktorka vliekla k chalupe, spustil sa dážď. Vtáctvo škriekalo z húšte a
         celý močiar plakal. Krásne močiarne ruže privreli sa tuho — hladina sa zvráskavela a
         vzdychala záhadne.
   </p>
   <p>
    — Čo je to s tebou, Viktorka? — spýtala sa jej mať na druhý deň.
   </p>
   <p>
    Miesto odpovede — rozplakala sa.
   </p>
   <p>
    Vidíš, takí sú páni, — pozrela na dcéru vyčítavo, — všetko patrí im. I močiarna ruža,
         ktorú sotva že odtrhli — uvädla.
   </p>
   <p>
    Ale vo Viktorkinej duši kypelo všetko sklamaním, ako keď zlomcuje búrka divým močiarom.
         Nevedela viac pozrieť materi do očú, nie otcovi, netešili ju najkrajšie líšky, ani ryby,
         ani zrazené kačice. Istého rána vyšla prvá z domu — zadívala sa ešte na ružové zore i na
         ich nádherný lesk v zelenkavých vodách. Rozpriahla ľaliové ruky, nahla sa nad kolembavou
         šašinou a skočila do chladnej hĺbky.
   </p>
   <p>
    Šašina smutne zašumela nad jej pekným mladým telom. O niekoľko dní našli utrápení
         rodičia i hájnik zo susedného valalu na povrchu zelenkavej hladiny Viktorku bez duše.
         Plávala ticho pomedzi beloskvúce ostrovy v zadumanej Victorii regii a zakrývala, čo sa
         stalo, rozloženými zelenými listami.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3908">
       </a>
       Mirza
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Mal i druhé meno. Možno Kamajk, možno iné. Ale vo veľkej nemocnici v Sevastopole medzi
         niekoľko tisíc dokaličenými poznali ho ako Mirzu. Bol z kraja, kde sa Tatári stretajú s
         Poliakmi i Rusmi. Náboženstvom bol moslemín. V jeho rodnej obci, neďaleko Krymu, spieval
         ešte muezín večer na minarete. Mladého zachytila svetová víchrica a zmietala v zápase
         ohromných hadov, ktoré sa rozplazili po zemeguli. Nemci, Maďari, Poliaci, Rusi, Turci i
         Tatári a množstvo iných kropili úrodnú ruskú zem krvou, aby nezabudla rodiť. Ohromná vášeň
         rozkypela sa búrkou od Atlantického oceána na východ — krútila sa na Balt a vytŕhala stromy
         s koreňom na Dnestri i Done. Tu kdesi stihla i Mirzu, ktorý hľadel s úžasom, ako granáty
         vybuchujú, rozsýpajú čiernu ruskú zem a zasýpajú mnohých na večnosť. Nemcov či Maďarov,
         Poliakov či Turkov, jedno.
   </p>
   <p>
    Mirza sa spočiatku tešil hroznému divadlu. Vo dne i za horúcej noci, keď výstrely
         rozhadzovali príšerné svetlo, on hľadel s akýmsi pôžitkom na desné divadlo. Jeho šikmé oči
         horeli a vyčnievajúce lícne kosti leskli sa na tvrdej tvári. Nevedel, čo je strach, ťažko
         bolo ho i s kamarátmi udržať v zákopoch. V jeho žilách kolovala neskrotená krv voľných detí
         širočiznej stepi, okolo seba vídal vždy kraj rozložený bez konca, dráždiaci zmysly a
         volajúci kamsi doďaleka. Aj ho precválal na koni od Krymu až po zelený Turkestan. Videl
         nádheru ruských chrámov i pôvab tureckých mešít. Pekné ženy bez závoja i v závoji, sponad
         neho jagali sa naňho veľké tmavé oči. Nemal rád pauty, najradšej sa zadíval na bohaté
         klimské polia a vinice, ozdobené palmami. Keď ich videl v noci, osvietené zlatým svetlom
         veľkého mesiaca, pomyslel si, že sú pekné. Jeho dom, zdedený po otcovi, ležal tiež v takom
         čarovnom kúte. Bolo v ňom dosť bohatstva i ženskej krásy, keď Mirza musel s vrstovníkmi na
         čierneho koňa, najťažšie sa lúčil so svojou skľúčenou starou matičkou.
   </p>
   <p>
    — Alah ťa opatruj, — zložila mu tenké trasľavé ruky na na hlavu a objala ho. — A vráť sa
         mi ešte, chcem ťa uzrieť, Mirza, prv, než privriem oči na večnosť.
   </p>
   <p>
    — Neplač, mati! — uisťoval ju, ako milióny matiek v tú chvíľu chlácholili ich synovia. —
         Ani nevieš, ako sa vrátim a pochovám ťa pod vysokou palmou, tam, kde si si priala.
   </p>
   <p>
    — Mirza, ty ideš na vojnu ako na zábavu, — spočinula na ňom ustatým zrakom skoro
         vyčítavo. — Prečo tak odchodíš?
   </p>
   <p>
    — Tak išli vždy i moji predkovia, otec i starý otec, — pobozkal Mirza záhyb jej
         hodvábneho rúcha. — Ak Alah chce, vrátim sa k tebe. Ak nie, darmo by som ostával doma. Tak
         si ma učila.
   </p>
   <p>
    — Máš pravdu, Mirza, — objala mať syna naposledy a položila mu ruky trasľavo na hlavu. —
         Teraz už choď!
   </p>
   <p>
    Zdupotali teplokrvné tatárske kone a jazdci sa vyrojili na cestu. Leteli ani vo vetre s
         ostrými džidami, pripevnenými na nohy v kolenách. Medzi nimi bol Mirza; keď sa rozbehli,
         mal dojem, že je to rozbehnutá rieka, ktorá všetko metie pred sebou. Povedomie istoty v ňom
         vzrástlo. Kto by im mohol zaťať cestu? Nik veru.
   </p>
   <p>
    Tak sa dostali príslušníci starého kmeňa do Limie, kde sa miešala stará krv a šľachtická
         s krvou mladou a rovnako zúrodňovala ruskú zem. Leteli ako víchor, a kam pozreli, mali
         voľnú cestu. Ich šikmé oči smiali sa na poplachu čo nastal.
   </p>
   <p>
    — Tatári, Tatári! — ustupovali Európania nie tak pred džidami, ako pred krvavým zrakom
         oživeného Džingischána. Nie div, stará Európa nábeh jeho strelcov ešte nezabudla. Nechodil,
         vyvolala si ho sama.
   </p>
   <p>
    Ale stáročia sú len jednako stáročia. Čo bolo kedysi veľké a obávané, to dnes všetko
         muselo svoju silu skúsiť a dokázať. Kanóny otriasali zem, pušky štekali, strojovky
         rozsýpali strely na rozbehnutých džidášov ani dážď.
   </p>
   <p>
    — Alah, Alah! — volali bojovníci.
   </p>
   <p>
    Márne! Do vojny má boh mohamedánov asi len toľko ako kresťanský Boh. Nemci sa nedali
         hatiť v ničom. Čierna ruská zem zafarbila sa krvou, víchrica jazdcov zlomila sa pred
         zákopmi a diví synovia stepi, ak nezavreli oči, čakali na milosrdnú sanitu. Odnášali ich na
         nosidlách na bezpečnejšie miesto; tak sa dostal Mirza do Sevastopolu. Zaniesli ho na
         železnú posteľ a lôžko dostalo číslo. Vedľa čísla bolo i meno Mirza Tatár. Tu ležal divý
         syn stepi, krotký-krotučký, ako baránok. Jeho lícne kosti žltli a vyvstali ani päste, v
         očiach jeho nebolo už ohňa. Dostrieľaný ako opica nemeckou strojovkou, čakal odovzdane z
         rúk Alaha to ostatné.
   </p>
   <p>
    Lekári ho obväzovali, ako sa dalo. Milosrdné sestry priniesli mu pokrm. Zadíval sa na ne
         a okúsil málo. Hľadeli na jeho žltú tvár rezignovane. Bolo zjavné, bojuje a nepotrápi sa
         dlho. Vo vojenskej nemocnici, preplnenej zmrzačenými — je to každodenná vec. Ťažko koho
         ľutovať, život hasne za životom a chorý sa vystupuje chorému — uvoľniť mu miesto.
   </p>
   <p>
    Vášne vyhasli — umieral Nemec, Maďar i Rus, dokonával i Tatár Mirza. A jednako nie je
         kandidát smrti ako kandidát. Jeden dokonával ľahko, ledva zbadali, že je už lôžko
         vyprázdnené, druhý javil nepokoj ešte i v agónii. To zbadala sestra Mária Gavrilovičová aj
         u Mirzu. Stŕhal sa, stonal, hľadal si miesto na lôžku, či by mu nebolo ležať lepšie. Ale
         jeho mladé hnedé telo bolo len hŕbka páliacich rán. Len morfiové injekcie čo mu uhasínali
         pálčivý bôľ. Díval sa na Máriu svojím šikmým zrakom ako zviera, ktoré splašene čaká na
         posledný úder a chce ho ešte počkať. Je to len nejaký inštinkt, či opravdivá príčina.
         Sestra Mária Gavrilovičová vytušila z tých nepokojných očú — ten človek ešte čaká niečo a
         nemôže sa dočkať. Večer už myslela, nedožije rána, a prišla na druhý deň — na lôžku ešte
         Tatár Mirza. Tie isté žlté ruky mrvia sa kŕčom, tá istá sivožltá tvár, tie isté šikmé oči
         chceli by jej niečo povedať. Vypytovala sa vojaka, pozvala k lôžku človeka, ktorý vedel po
         tatársky. Mirza však len ukazoval na prsia, akoby ho tam… tam v hrudi niečo dusilo a nedalo
         mu uspokojiť sa.
   </p>
   <p>
    Sestra Mária nevedela si vysvetliť ten hrozný nepokoj, ktorý ešte niekoľko dní dodáva
         sily umierajúcim. Myslela, je to nejaké tatárske bohatstvo, akého bolo dosť na Kryme a jeho
         okolí. Predstavovala si kaštieľ, ktorý opúšťa, peknú mladú ženu, ktorú si zadovážil niekde
         na Kaukaze. Sú hodnoty, ktoré udržiavajú život, i keď sa už mrká. Ľudia vedia byť zlí ako
         divé zvieratá, vedia sa hrýzť, vedia prelievať krv, ale v každom srdci nájsť vlákno, ktoré
         spája so všetkými ľuďmi bez rozdielu národností i kmeňa. To vlákenko nežného ľudského citu.
   </p>
   <p>
    Sestra Mária presvedčila sa o tom už pred niekoľkými dňami, keď pošta priniesla Mirzovi
         list. Písaný bol poľsky, azda pre istotu. Písala mu jeho vlastná mať.
   </p>
   <p>
    — Mirza, Mirza — máš list, — volala mu sestra Mária do ucha. — Mamička ti písala!
   </p>
   <p>
    A Mirza, ktorý už dni blúdil v agónii ako loď v hmlách, naraz otvoril oči a uvedomoval
         si, či je to skutočnosť.
   </p>
   <p>
    — Mať… mať… mať…!— A pod ovisnutými fúzmi kmitlo sa mu niečo na bledých perách, podobné
         úsmevu.
   </p>
   <p>
    Sestra Mária ukázala mu písmo, i prečitovala lámanú poľštinu. Položil vyschnutú ruku na
         papier, akoby ho bol chcel pohladiť.
   </p>
   <p>
    — Ach! — vydralo sa mu z chrčiacich pŕs a znova upadol do agónie. Z tej sa už nespamätal
         viacej. Sestra Mária zvedela už, čo Mirza čakal, i prečo nemohol dokonať. Pozrela naňho so
         súcitom, ako žena, pripätá vláknom nežnosti ku všetkým trpiacim. Bola mu i na pohrebe, keď
         ho ukladali do čiernej ruskej zeme, predstavovala si, ako smutne zatlieska list o list v
         naklonenej palme — pod ňou si raz spočinie Mirzova matka.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e3963">
       </a>
       Rozsievačka ilúzií
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Biele, bielučké ružové obláčiky, kde sa vzali? Kam uletia? Aká pustá by bola obloha bez
         nich!
   </p>
   <p>
    Na javisku vidieckeho mesta zjavila sa zaujímavá blondínka. Mladosť a oheň kvitli jej v
         hlbokých očiach a spod dlhých mihalníc volalo akési nerozlúštené tajomstvo. Študenti a
         mladí páni vôbec zaujímali sa o ňu. Ba i starší prikývli — pekné stvorenie, mala by sa
         vydať. — Dámsky svet nebol k nej už natoľko zhovievavý. Hovorilo sa o nej všeličo, ale nič
         takého, čo by ju mohlo dehonestovať. Zdedila vraj po tetuške neďaleko pekný majetok. Z toho
         skromne žije. Najala si dvojizbový byt na predmestí s peknou záhradkou pod oknami. Inak z
         domu skoro ani nevychodí. Návštevníkov nemá, iba obstarná výsluha zájde k nej deň po deň,
         ale pred večerom odchodí. Mala vraj muža, ktorý jej odišiel za more a nikdy sa odtiaľ
         nevrátil. Zlomyseľnejší šeptali však aj iné veci, o nich však nevedel nik nič istého.
   </p>
   <p>
    Roznieslo sa, že sa volá Betka a rodným menom Schmidtová a pochádza iste z dákejsi
         nemeckej rodiny.
   </p>
   <p>
    — Prečo však len prišla sem? — rozvraveli sa zvedavé jazyky. — Rodiny tu nemá, a keď má
         prostriedky, mohla sa usídliť i bližšie ku svetu ako tu medzi horami.
   </p>
   <p>
    Skoro však zbadali v meste, že Elizabeta nie je nijakým svetlom pod koryčaťom, za ktorým
         by nezaleteli mušky, ani kvetinou v úžľabine. Videli ju v elegantných šatách a jej štíhlosť
         a krásu všade závideli. Pozvali ju do spoločnosti, kde sa vedela znamenite obracať. Hrala
         divadlo a okrem trochu nenašskej výslovnosti podarilo sa jej výborne. Nebola len pekná, ale
         mala nevysloviteľné kúzlo v hovore. Kam vstúpila, rástol úsmev a v dušiach kvety, ktoré
         hneď neuvädli. Pomaly snovala sa pozornosť okolo nej ako ťahavá povoja, a bavilo ju to.
         Bolo vidieť, mala temperament, nenarodila sa spievať nábožné piesne v dvojizbovom domci so
         starou posluhovačkou. Vystihol to hneď i akademický maliar Bero Klesák, ktorý si rozložil
         svoj ateliér v tomto romantickom kraji. Hľadal typy k svojmu veľkému obrazu,
         maľoval-maľoval.
   </p>
   <p>
    Mohol tam nazháňať peknú zbierku, keby mu Elizabeta nebola vliezla do duše.
   </p>
   <p>
    Stalo sa to po jeho prvej výstave, kde medzi poslednými návštevníkmi nechýbala ani táto
         kvitnúca žena. Ukonaný prijímal blahoželania svojich známych i hodnostárov mesta. Kúpili mu
         niekoľko podarenejších obrazov. Napokon pristúpila k nemu Alžbeta, utkvela na jeho
         bledastej tvári dlhým pohľadom a podala mu ruku.
   </p>
   <p>
    — Sú to pekné práce, majster. Keby nebola vytrovená, dala by sa vám odmaľovať.
   </p>
   <p>
    Tieto slová z pekných úst zaviali ako omamný parfum na udivenie umelca. Čosi už počul o
         tejto dáme a pomenoval ju nositeľkou ilúzií. Maľoval ju, jej výrazné krásne oči, súmernú
         tvár, štíhlu postavu, a najmä úsmev, úsmev na perách, ktorý rozsieva okolo seba, blaží a
         stŕha — bolo hneď horúcou túžbou jeho duše.
   </p>
   <p>
    — Ak mi postojíte niekoľko ráz pred plátnom, bude mi to vyznamenaním, milostivá, —
         zajakal sa majster.
   </p>
   <p>
    — Teda ešte tento týždeň, u mňa, a či u vás?
   </p>
   <p>
    — U mňa, ak dovolíte. V neďalekej obci mám ateliér, ako dovolíte, prídem po vás autom.
   </p>
   <p>
    — Poteším sa tomu.
   </p>
   <p>
    Stará posluhovačka Schmidtovej mala od divu skapať, keď Klesákovo auto zahučalo na
         tichej ulici. Všimla si vychudnutého, starostlivo pričesaného mĺkveho pána a vedela hneď z
         jeho počerného dumného pohľadu, že je to nie obyčajný návštevník.
   </p>
   <p>
    — Idem sa dať majstrovi odmaľovať, — zaštebotala, — čo poviete na to?
   </p>
   <p>
    — Ja by sa nedala, — pozrie ona na prišlého nedôverčivo. — Človek vraj so svojím obrazom
         vždy voľačo stratí. U nás hovoria — umrie.
   </p>
   <p>
    — Povedačky, — usmeje sa Betka, a nasledujúc maliara, sadne za ním do auta.
   </p>
   <p>
    Chvíľa, a prevrčia mestom. Vyhrnú na širokú hradskú, oblaky prachu ostávajú za nimi,
         zbočia do hlbokej dolinky, kde pod košatými lipami rozkladá sa starý priestranný kaštieľ.
   </p>
   <p>
    — Ach, tu to bude, — mihlo Alžbete hlavou. — Sem by mala teda prísť s týmto cudzím pánom
         ešte niekoľko ráz? Stáť mu pred štetcom a prípadne sa i obnažiť?
   </p>
   <p>
    Pri tejto myšlienke ovial jej ľahký pýr belostný obličaj a všimla si dôkladnejšie
         spoločníka pri volante.
   </p>
   <p>
    — Sme, prosím, doma, — kývne jej on zdvorilo. — Nech sa páči k nám!
   </p>
   <p>
    Dáma sa vzchopila ako zo sna a šla za majstrom inštinktívne. Viedol ju na poschodie
         starými chodbami, viedol cez miestnosti, zapadnuté prachom, kde v jednej za ohromnými
         gotickými oknami čakali bez hnutia jeho rozostavené plátna.
   </p>
   <p>
    — Tak tu je vaša pracovňa? — prevraveli jej zamĺknuté oči.
   </p>
   <p>
    — Tu, — pokynul jej hlavou. — Môžeme sa hneď dať do práce, — uvoľnite sa, prosím, a
         sadnite si hentam na to kreslo. Ja si všimnem osvetlenia.
   </p>
   <p>
    Alžbeta si sadla a v tú chvíľu zbadala, ako tento prostý umelec dostal nad ňou akúsi
         nevysvetliteľnú, tajnú moc. Upravil jej účes, narovnal obličaj, uhladil rozhádzané šaty. O
         chvíľu počal skicovať. Stŕpnuto hľadela naňho, predišlo jej, že je to ani nie človek, ale
         akýsi čarodejník: ona, ktorá rozsievala ilúzie, pocítila ilúzie, vyvolané človekom iným.
   </p>
   <p>
    — Aké je tu všetko divné, — blyslo jej hlavou, — a máte už i dokončené plátna okrem
         tých, čo som videla na výstave? — všimla si jeho úhľadnej drobnej ruky, ktorá sa jej zdala
         pohybovať vo vzduchu.
   </p>
   <p>
    — Moje plátna, milostivá, sú roztrúsené po svete, — vnikol jeho hlas rovno do srdca, — i
         v Paríži. Prichodím sem len z času na čas, načrieť krásy a vône z tohto kraja a okúpať sa v
         jeho velebnom tichu.
   </p>
   <p>
    — Tak vy poznáte šíry svet!?
   </p>
   <p>
    — Som rád a rád by mu niečo dať, čo ešte nevidel a na čom je pyľ mojej citlivej duše.
   </p>
   <p>
    — Spravte to — budem mať z toho radosť i ja.
   </p>
   <p>
    — Práve to robím, maľujem vás!
   </p>
   <p>
    Takto sa stretali znova v starom kaštieli, znova a znova. Majster maľoval na plátno, ale
         i na dno svojho srdca. Pri takom krásnom zjave ostať len umelcom je ťažko. Pri rozchode
         dvíhal vždy jej ruku k perám a dvíhal vždy horúcejšie. Napokon sa zišli aj ich ústa. Ona v
         noci nemohla usnúť. Videla, ako rastie práca, a poznávala v nej sama seba. On zas, osypaný
         ako jabloň v kvete, díval sa jej nežne do očú a chcel vystihnúť z nich to najosobitnejšie,
         čo tento krásny tvor boží charakterizuje. Pri pohľade na ňu, ba i pri čírej myšlienke
         unášali ho ilúzie. Precítil, ako mu je nezbytná v práci, nezbytná k životu. Ľudia vídali
         Klesákovo auto, poznali už jeho sirénu, i komu hovorí. Obraz krásnej blondínky sa
         dokončieval.
   </p>
   <p>
    V jeseni chystal sa majster do Paríža.
   </p>
   <p>
    — Poď so mnou, — nahováral svoju priateľku, keď posledný raz zatiahol štetcom na
         portréte a chyboval už iba rám. — Pozri, mám utešené plány. Je pekný ten obraz?
   </p>
   <p>
    — Ako živý, — a vrhla sa mu do náručia. — Ty si zázračný človek.
   </p>
   <p>
    — A vykonám ešte dokonalejšie diela. Tuším to, cítim, keď ty pôjdeš so mnou, — a zasypal
         ju bozkami. — Pôjdeš?
   </p>
   <p>
    — Nemožné, — vypäla sa mu z náručia. — Mám muža, a nech odídem, stratím všetko, čo mi
         dal.
   </p>
   <p>
    — Pletky — nahradím ti to ja. Nemôžem bez teba žiť a neviem tvoriť bez teba.
   </p>
   <p>
    — Dobre, teda choď najprv sám a zariaď, čo treba, — usmiala sa naňho s neopísateľným
         kúzlom. — Potom príď po mňa a pôjdeme.
   </p>
   <p>
    *
   </p>
   <p>
    Rozlúčili sa ako duše, ktoré nemôžu byť bez seba. Dni sa míňali a Alžbeta dostávala
         zprávy. Jej portrét získal si v Paríži ohromný obdiv. Majster ho však nepredal nikomu.
         Nemôže — nemôže! Zvesť sa rozniesla, došla i do mesta blízko ateliéru v starom kaštieli.
         Ľudia sa rozhovorili o úspechu našského umelca. Pokladali ho už trochu za svojho a na jeho
         inšpirátorku sa nehnevali. Veď on dal tomu dielu telo, ale ona ducha. Návštevy u Alžbety
         Schmidtovej sa rozmnožili a prišiel i pán Alfréd, majiteľ starého kaštieľa.
   </p>
   <p>
    — Dovolíte, milostivá, pozvať vás na miesto, kde sa zrodil slávny váš obraz? Ta by ste
         sa mohli i preniesť z tohto zlého bytu, tam by ste mali všetko, — navrhol jej trochu
         ošumelý elegán, ale človek, ktorý sa vie obracať, i kde je ovocie sladké a vonné. —
         Majster, keď sa vráti, nájde vás.
   </p>
   <p>
    Alžbeta váhala, ale pristala napokon. V kaštieli dostala apartemán, kam presídlila i so
         svojou posluhovačkou. Prečo by platila nájomné, keď jej je takto lepšie — a čo môže mať kto
         proti tomu, ani pán Klesák nič.
   </p>
   <p>
    Ani nikto nemal. V meste a či v chotári mesta bývať, to je už jedno.
   </p>
   <p>
    Uškŕňali sa iba ľudia, ktorí si všetko vykladajú po zlom a nikomu nevedia nič odpustiť.
   </p>
   <p>
    Na jar vrátil sa Klesák z Paríža. Šiel rovno do starého kaštieľa, kde ho prijal majiteľ
         domu priateľsky a ochotný na všetky služby.
   </p>
   <p>
    — Ďakujem, — ukloní sa on, — ale prišiel som len zbaliť svoje plátna. Dielo je skončené
         — odídeme.
   </p>
   <p>
    Bez odkladu šiel za svojimi vecami. Na chodbe stretol Alžbetu, vyobliekanú a krásnu ako
         vždy.
   </p>
   <p>
    — Ako si to vysvetliť? — zamrelo mu slovo v hrdle. — Ty si v kaštieli starého mládenca?
   </p>
   <p>
    — Ale, Bero, keď ti všetko vysvetlím, porozumieš, — utkvela na ňom zvlhnutým pohľadom. —
         Myslela som vždy na teba. Keď si ty odišiel, niekoho som musela mať. A pán Alfréd je
         opravdivý gentleman.
   </p>
   <p>
    V tú chvíľu puklo čosi v starej komnate s veľkými gotickými oknami. Bol to práve pred
         chvíľou znesený a vybalený krásny rám na parížskom obraze roztomilej Alžbety.
   </p>
   <p>
    Majster sklopil tmavé oči. Bolestne precítil, ako nádherné ilúzie rozbili sa na krúpy, a
         bez slova vytackal sa z komnaty.
   </p>
   <p>
    Von na širokom nádvorí slnko práve zapadlo. Vysoko na hlbokej, zružovenej oblohe váľali
         sa obláčiky ani barance jeden za druhým a bežali kamsi, bežali.
   </p>
   <p>
    — Biele, bielučké, ružové obláčiky, — mihlo ešte Berovi v očiach, — kde ste sa vzali? A
         kam letíte do blížiacej sa noci? Akou pustou ostane mi obloha bez vás!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4085">
       </a>
       Zabudnuté slovo, čo sa vráti
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V metropole nad sivým Dunajom dokonávala stará pani, vdova po známom publicistovi,
         Margita Lyppajová. Jej dobrý manžel zanechal ju tu pred niekoľkými rokmi dohárať ako
         pahrebu vedľa cesty. Tri dobre zaopatrené dcéry pohládzali jej strieborné vlasy. Traja
         dobrí zaťovia navštevovali ju a niekoľko švitorivých vnúčat usilovalo sa jej osladiť
         posledné chvíle, ktorých zo dňa na deň zdalo sa menej.
   </p>
   <p>
    — Mama, stará mama, — nahli sa k jej posteli, — rozprávaj nám niečo. My to tak rady
         počúvame. — I my ti budeme rozprávať, — hotová bola hneď kučeravá, belovlasá Ilonka s
         červenou stužkou okolo čielka.
   </p>
   <p>
    A stará mama rozprávala, kým vládala. Nehovorila o ohromnom meste, o jeho rastúcom
         ruchu. Nezaujímali jej hasnúcu myseľ úrodné roviny, opierajúce sa o mohutné ramená Dunaja
         ako z nekonečna, rozprávala zvedavým hlávkam o nebotyčných vrchoch, hlbokých dolinách,
         kypiacich potokoch, tajomne rozšumených voňavých horách a o bielom malom kostolíku, kde
         strávila svoju mladosť. Všetci jej naslúchali s utajeným dychom, rodičia i deti. Ich zrak
         padal na veľkú podobizeň starého otca, umiestenú diskrétne na stene medzi záclonami, aby
         ešte za čas boli všetci spolu. Stará mama rozpráva. Tvár mala bielu, oči sivé a chvejúce sa
         ruky zdali sa jej priezračné ako z tenkého papiera. Rozumeli jej všetci, veď hovorila rečou
         veľkomesta, i keď chybne. Tou rečou, v ktorej písal jej nebohý muž a získal svojej rodine
         bohatstvo i dobré meno.
   </p>
   <p>
    Na sivom velebnom Dunaji pod oknami plavili sa naložené lode, jedny na sever, druhé
         kamsi do tajomného orientu. Stretali sa ako rozbúrené ľudské duše na ceste večnosti. Nik si
         ich nevšimol. Nikto nepozoroval.
   </p>
   <p>
    Stará mama rozpráva.
   </p>
   <p>
    Čo deň však kríž jej zaťažel. Jej tichá reč viazla, až zmĺkla. Tichý ston ozýval sa
         namiesto jej sladkého hlásku z bieleho lôžka. Dcéry odvracali oči, rozcítené pohnutím, a
         usilovali sa ovládať rozbujnenú obraznosť. Mužskí členovia v rodine zamĺkli ako pred bielym
         oltárom. Deti vyjavene obracali očká to na starú mamu, to na ostatných. Cítili
         inštinktívne, že sa v priestrannej svetlici deje voľačo vážneho, keď to i nevedeli poňať.
         Napokon maličká Ilonka sa pustila do plaču.
   </p>
   <p>
    — Ticho, neplač, — lapí ju jej mladá mať za ruku a odťahuje. — Starej mame je to zle.
         Poď do susednej. Zavoláme ti kamarátku.
   </p>
   <p>
    — Nie, nechcem, — vykríkne, vzoprie sa odhodlane dievčatko. — Chcem tu byť! pri starej
         mame.
   </p>
   <p>
    Prítomní pozrú významne na seba a obstanú ju pri priestrannom okne. Pod ním, tam dolu,
         Dunaj sa valí a vlní majestátne, odnáša loď za loďou, ako život za životom. Hodiny počuť
         tikať na stene, keď odrazu stará mama len pozbiera sily na lôžku a prevraví: slovo za
         slovom nesie ako z hmly, chce však ešte čosi povedať. Oči sa sústredia na jej obličaji,
         hlavy sa nahnú k bielučkej hlavnici, vďačné ruky siahajú zo všetkých strán za priesvitnou
         rukou, oči okolo stretajú sa v napätí, ale hlava za hlavou kloní sa rezignovane.
   </p>
   <p>
    — Nerozumieť jej! — zašepce jedna z dcér.
   </p>
   <p>
    — Nerozumieme!!
   </p>
   <p>
    — Ona iste hovorí svojou materinskou rečou, — poznamená jeden zo zaťov. — Je to po
         slovensky. Kto jej rozumie?
   </p>
   <p>
    — Ja nie… Ja nie… Nikto! Aká škoda!
   </p>
   <p>
    A umierajúca matka ukladá slovo za slovom ďalej. Azda je zas v tom krásnom rodnom kraji
         pod vysokými vrchmi v hlbokej doline. Počuje spievať rozšumenú horu, hukotať kypiaci potok,
         nôtiť svoje niekdajšie kamarátky. Díva sa azda na svoj biely kostolík a hovorí so svojou
         vlastnou materou. Posvätnosť chvíle odrazí sa na všetkých tvárach v akomsi ustrnutí.
         Dajedni z prítomných rozbehnú sa, či by nenašli niekoho, kto by rozumel, čo sa ozýva z
         tajomstva odchádzajúcej, drahej duše.
   </p>
   <p>
    Nenašiel sa nikto… nikto… Tichý plač, pridusený niesol sa izbou. I najkrajšia snaha
         ochotných detí zvíjala sa kŕčovite, tisnúc ruky, na pestrom vlastnom koberci, pri lôžku
         matkinom. Preklínala trpký osud, ktorý sa vlní ako ten silný Dunaj, odďaleka a život
         človeka nevie osladiť.
   </p>
   <p>
    — Nikto… nikto… nik…
   </p>
   <p>
    Večer slnko zhaslo, ako vždy zhasína. Hviezdy sa odrazili v hlbinách ranného Dunaja. Nad
         ránom zamĺkla staručká mať. Zanechala svojich najdrahších v ťažkom smútku, bez toho, že by
         jej kto z nich porozumel. Jej poslednému, najposlednejšiemu slovu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4129">
       </a>
       Čo človeku ostane
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Svet je veľký a krásny, svojimi očami vábi a plnými rukami, ak nerozdáva, aspoň sľubuje.
         Tak sľuboval i Jožkovi Perníkoví peknú existenciu, bohatstvo, kariéru. A kariéra nie je
         prázdne slovo, kto sa z nej dobyje, zaujme kus sveta pre seba. Človek bez kariéry je menej
         ako nula, človek s kariérou stane sa naraz váženým, múdrym, je nevyhnutným v ľudskej
         spoločnosti. Ak nemá doktorát, spomenie si naňho niektorá univerzita, že sa jej môže
         niekedy zísť, a dá mu ho. Tak sa stal i Jožko Perník napokon dr. Jozefom Perníkom. Mal
         právo prednášať na univerzite a stavať na podiv svetu nielen svoju životnú púť, ale i svoju
         okrúhlu a holú hlavu. Spoločnosť potrebuje takých ľudí. Tohto dobra nedostane sa síce
         všetkým, ale niekomu sa to musí dať. Na koho pripadne, ten to dostane. A čo si myslia o ňom
         viacerí, namyslí si i on, a prečo by si nenamyslel? Tak sa stalo i s dr. Perníkom, ktorý,
         mimochodom bol predtým dobrý manžel a dobrý otec. Mal svojich rád, lebo horizont jeho
         šťastia nesiahal ďaleko. Vedel byť skromný a utiahnutý. Keď začal robiť kariéru, nastal
         obrat. Nemohol ostávať doma medzi štyrmi stenami. Úcta rástla, prostriedky sa sypali, bolo
         ich treba stroviť. Kedysi prišlo leto, Perníkovci vyšli si s deťmi na dedinu medzi sliepky
         a husi, a bolo dobre. Šelest zelenej vrbiny stačil. V penivých vlnách Váhu plávala rozkoš a
         slnko je všade úsmevy rozsievajúcim božím slniečkom. Nastala kariéra, a zmenilo sa všetko.
         Nestačili Tatry, ani Karlove Vary. Detičky ostali doma s pestúnkou a milosťpani balila,
         nielen na modrý Jadran, ale hen do slnečnej Nizzy a Monte Carla.
   </p>
   <p>
    — To si môžeme dovoliť, Jolanka, — pozrel Jožko povedome do šedivých očú svojej
         manželky. Ešte sa mu zdali pekné, lebo ich mala pekne uložené.
   </p>
   <p>
    Ale v šírom svete je tak mnoho pekných očú, nielen šedivých, ale i belasých i čiernych,
         a všetky majú inakšie kúzlo. Človek chudobný, nenáročný ostáva pri svojich, hoc sú i
         šedivé. Človek s kariérou dopraje si všelijakých, pre kúzlo, pre chuť. Tak to bolo i s
         Jožkom Perníkom. Jeho horizont, ktorý sa končil kedysi rodnou dolinou a nebotyčnými
         končiarmi Tatier, nesmierne sa rozšíril. Zachytil až Split. Rozprestrel sa nad krásne
         Taliansko, nad rozváľané Alpy, nad francúzsku Riviéru a sklonil sa až nad pestrý Ostende.
   </p>
   <p>
    Jolanku to však neuchvátilo. Ženská márnivosť nedodala jej krídel. Akýmsi tajomným
         inštinktom hnetená zbadala, ako viac stráca, než vyhráva. Jej muža unášali vlny kamsi
         doďaleka, ona klesala na dno. S hrôzou videla, že mu už nedostačí. Čo jej šedivé oči, keď
         na Lide je toľko krásnych modrých i čiernych?! Čo zvuk jej úsmevu, keď pri mori zvoní
         najkrajší úsmev striebristými zvonkami? Hľadela na rozvlnenú morskú hladinu, v nej sa
         odrážala celá modrá obloha, ale svoje nebesá v nej nepoznala. Svet, predtým interesantný,
         javil sa jej šablónovitým a fádnym ako v Dalmácii, tak i v Monte Carlu, podobne i v Nizze.
         Ten istý flirt, tá istá nehoda, ten istý pud rozjareného živočíšstva. Tak isto pekné ráno a
         také isté dumné večery.
   </p>
   <p>
    Jožko si našiel svoju spoločnosť, vyžíval si svoj život bezmedzne, nikto mu neprekážal.
         Kto by aj mohol prekážať pánovi, ktorý urobil veľkú kariéru? Ale Jolanka cítila, že ich
         lode, zaregistrované v jednom prístave, odďaľujú sa od seba. Muž mal celý svet a kochal sa
         v ňom. Ona zatúžila po úhľadnom domku pod vysokými horami a po svietiacich hviezdach
         meravých ľudských očí.
   </p>
   <p>
    — Jožko, ja už idem, — zverila sa jedného pekného dňa mužovi.
   </p>
   <p>
    — Kam? — zadíval sa na ňu on udiveno.
   </p>
   <p>
    — Domov k deťom, k nám!
   </p>
   <p>
    — Nemáš tu všetko, čo ti treba?
   </p>
   <p>
    — Mám mnoho, ale je to cudzie, — sklonila šedivé oči. — Tu je svet veľký a krásny, ale
         čo je z neho naše?
   </p>
   <p>
    — Všetko je naše, moja milá, — privinul ju nežno k sebe ako kedysi. — Za peniaze dostať
         všetko, svet rozdáva, treba len brať.
   </p>
   <p>
    — Rozdáva, hej, ale i berie!
   </p>
   <p>
    — A čo ti vzal? — pozrel muž na ňu akosi zarazene. — Nemáš svoje zábavy, svoje priateľky
         i svojich priateľov?
   </p>
   <p>
    — Mám, — odpovedala, — ale nemám teba, ako som mala predtým!
   </p>
   <p>
    Druhého dňa sa rozišli. Jolanu unášal rýchlik popod nebotyčné Alpy k sivému Dunaju a k
         Váhu — domov!! Jožko ostal ešte na Riviére dopíjať pohár, prekypujúci šumivým vínom, čo mu
         predkladala na striebornej tácni jeho kariéra. Mal z čoho, rozhadzoval, zabudol, že bol
         voľakedy chudobný a potrebný posledného grajciara. Teraz sa cítil pánom a žičil si všetkého
         povedome, len niekdy prišlo mu na myseľ, že tie všelijaké výhody života nevydobyl si sám,
         zvrtli sa časy zásluhou neznámych tisícov a vyniesli i jeho ako premnohých. On si nadobudol
         právo využiť príležitosť rozumne a do krajnosti. Aj užíval tohto práva. Človek je len raz
         pánom v živote; márne mu písala žena spod vysokých vrchov, šťastie sa smialo naňho a dr.
         Jožko Perník usmieval sa naň.
   </p>
   <p>
    Len jedného rána vstal akosi bez vôle, bol i v herni a vyhral dosť, šťastie mu
         nekrivdilo, mohol si dožičiť, čo chcel. Mohol si miesto svojej ošumelej Jolany dožičiť dám
         najkrajších očú, ľaliových rúk a postavy ako lesná laň. Nič ho netešilo.
   </p>
   <p>
    Skoro zisťoval, že upadá ako more pri odlive. — Je chorý!
   </p>
   <p>
    Na radu lekárov balil a rýchlik odvážal ho domov, bližšie k modrému Dunaju a k vysokým
         horám. Aká však bola tá cesta! Roztvorené náručia krajov, čo prv volali, ostávali chladné.
         Pery nemali úsmevy, oči nemali viac jasu. Krásne vilové letoviská vystierali prázdne hrsti.
         Nič nebolo viac v nich, nič! Čo by i mohlo byť pre chorého človeka?
   </p>
   <p>
    Wien… Bratislava… chvála Bohu.
   </p>
   <p>
    Pod vysokými vrchmi malý úhľadný domec. Pri malom vchode nečakajú dámy a páni, nečaká
         veľká spoločnosť. Ani jej je však nie treba, čaká len troje detí s očami ako hviezdy a
         vedľa nich poblednutá smutná žena so šedivými očima.
   </p>
   <p>
    — Poď, — lapila ho za ruku a pomohla mu dnu. — Ľahneš si. Všetko máš pripravené.
   </p>
   <p>
    A Jožko Perník vošiel do svojej známej izby. Klesol na pohovku a rozplakal sa. Jolana
         stála vedľa a podopierala ho. Detské rúčky siahali za otcom a chceli sa ho aspoň dotknúť. A
         on plakal, plakal nad svojím nešťastím, ktoré dopadlo naňho naraz ako kameň. Plakal
         rozcítený, keď videl, ako sa všetko tratí v hmlách s odchádzajúcim zdravím a nepomohla ani
         kariéra.
   </p>
   <p>
    — Kde sa to všetko podelo, kde? — spytoval sa Jožko sám seba, keď zložil hlavu na bielu
         hlavnicu. — Kde to krásne modré nebo s modručkou oblohou, kde tie vlny ani ultramarín, s
         kolembavými lodicami a s prostopašným jasotom v očiach? Kde spoločnosť, kde kamaráti a
         kamarátky? Všetko to ostalo kdesi a roztrúsilo sa ako pleva vo vetre, ostali len jedny oči,
         žiariace stálym leskom — detské oči. Ostali len jedny ruky, bledé a vlhké — tvoje ruky,
         Jolanka!!
   </p>
   <p>
    Napal sa a habkal okolo seba.
   </p>
   <p>
    — Kde si, žena, kde?
   </p>
   <p>
    — Koho voláš?
   </p>
   <p>
    — Teba!!
   </p>
   <p>
    A v tú chvíľu pritiahol Jožko, trasúci sa jej ruku a stisol ju tuho, tuho.
   </p>
   <p>
    Žiadal si i deti k sebe jedno za druhým a pohladil ich po hlávkach.
   </p>
   <p>
    — Otecko, bude ti lepšie, — počul z tých úst a počínal im veriť!
   </p>
   <p>
    V tú chvíľu strácal sa pre neho celý veľký svet a vynáral sa mu malý, maličký, ale svoj!
         Pochopil, celému tomu veľkému svetu išlo vždy len o to: niečo za niečo!! Musel sa vrátiť
         domov, chorý, zničený, a nájsť ten malý svet, ktorému ide len o neho!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4203">
       </a>
       Laura
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
    Nemuselo sa to prihodiť práve v Paríži. Konečne každé európske veľmesto má svoj
         Montmartre. Pokútne miestnosti kaviarne, nasiaknuté okrem dymu a nápojov i estetickými
         náhľadmi, mesačné byty, ľudia, ktorí grošom zriedkakedy oplývajú, ale majú veľké nádeje,
         alebo aspoň mali — to sa navzájom hľadá i nachodí všade, kdekoľvek je na to príležitosť.
   </p>
   <p>
    Na meste teda nezáleží. Nejaký bulvár, nemajúci ani noci, ani dňa, dáka rieka,
         prehradená parádnymi mostmi a starostlivo obrúbená dochovaným stromovím — to všetko nie je
         nič zvláštneho, kde bohatstvo a bieda zohnali raz ľudí na veľké mravenisko. A to isté môžme
         tvrdiť aj o obyvateľoch. Železné nervy, ruky a mysle, pracujúce ako stroj vo svojom
         povolaní bez toho, že by kedy nad tým rozmýšľali, či ich snaha má nejaký zmysel alebo nie —
         to je známka všeobecná. Výnimkou sú oslabené nervy, háklivé ruky a škrupuľujúce mysle,
         ktorým je všetko predošlé iba plebs, zažívajúca masa. Prípadne čo slušnejším viac-menej
         zaujímavé — kino.
   </p>
   <p>
    Takouto výnimkou bol i Emil Kamhal, a to najmä v súvislostiach s nervami a mysľou, teda
         i náhľadmi, túžbami a ambíciami. Z týchto posledných už ani tak mnoho neostalo. Odkedy sa
         stal riadnym členom — Spoločnosti nového umenia, — zasadajúcej v miestnosti „U novej
         hviezdy“, jeho dlhé kučeravé vlasy počali mu badateľne rednúť. Bol len dvadsaťpäťročný ale
         mal už meno a jeho kolegovia veštili mu skvelú budúcnosť. Mal všestranné vlohy, pestoval vo
         svojich prácach rôzne formy… O živote myslel, že je hlúposť, a na prevažnú väčšinu ľudí
         hľadel ako na plebs a zažívajúcu masu.
   </p>
   <p>
    Nakoľko bol však vychytený, natoľko ho v klube začali v novšom čase podceňovať. Pre
         vážnu udalosť prešiel vo svojich náhľadoch od plebsu ku — kinu, čo je už samo o sebe hodný
         kus cesty. Keď nevysedával každý večer „U novej hviezdy“, podozrievali ho jeho druhovia
         zlomyseľne, že sa stane ešte nemoderným idealistom, a to všetko pre akúsi stredovekú Lauru,
         ktorú pozbieral na ulici. Ináč sprvu nehľadeli na Emilov pomer k driečnej Laure takým
         krivým okom. Nepobadal v tom totiž nikto zradu náhľadov. Spoločnosť nového umenia bola o
         všetkom dobre informovaná. Nebolo nikomu tajnosťou, prečo sa túlal Kamhal pri rieke v ten
         večer, keď sa stretol s Laurou. Nehľadal motýle, ani nesmädila jeho duša, ak môžeme vôbec o
         duši takto hovoriť, po nejakej originálnej nálade. Jeho verše skritizovali navnivoč.
         Nakladateľ nechcel mu dať ani halier, všetky pramene vyschli, čo bolo teda prirodzenejšie,
         ako že vyšiel k rieke, oprel sa o zábradlie poblíž mosta a zahľadel sa na čierne, šumiace
         vody.
   </p>
   <p>
    Svetlá elektrických lámp chveli sa odleskom na vlnách. Emilovi prišlo na um, akoby bolo
         dobre, keby všetky tie lampy razom vyhasli, nebolo by viac nijakého chvenia na hladine a
         prúdy mohli by sa večne ľúbať s čiernou nocou, keby aspoň tá jeho lampa vyhasla. Vzdychol a
         pobadal, že je až priveľmi básnicky naladený.
   </p>
   <p>
    — Aká práca, aký nádherný reálny obraz, — dumal. — Ale ten nikdy neuzrie svetlo…
         roztrúsili, že nemám techniku, ani talent, a konečne môžu mať i pravdu. Mal som byť
         obchodníkom, ako chudák otec chcel, mäsiarom, lekárom, alebo čímkoľvek, ako väčšina ľudí.
         Ale aj tak — ktovie, aký by bol býval koniec.
   </p>
   <p>
    Pri pomyslení na všetko toto pojal ho odpor, ba skoro hnus, ani nie tak ku svetu, ako
         skôr voči samému sebe. Ako človek, ktorému už na ničom nezáleží. Pobral sa na vysoký most s
         veľkými kamennými piliermi. Na jednom z nich stála socha akéhosi slávneho kráľa, ktorý už
         iste nejednu takú tvár zočil pri svojich nohách, ako bola Emilova.
   </p>
   <p>
    I teraz tam čupel ktosi v tôni pri samom podstavci. Bola to ženská, ktorá so zalomenou
         hlavou hľadela dolu do čiernej krútňavy. Kamhal sa oprel niekoľko krokov vedľa, tu i tu
         prehrčalo mostom auto alebo nejaký povoz, hodili svoje svetlá na dve postavy, ktoré stáli
         nepohnute, akoby z kameňa. Ona vyzerala, že sa zaoberá výlučne sama sebou a on si ju
         nevšímal, iba vtedy, keď si určite uvedomil, že je prislabý, aby tú otáznu lampu vyhasil.
   </p>
   <p>
    — Primladý som ešte, primladý, — uškrnul sa a uprel oči na stvoru, ktorá meravo držala v
         ruke svoju tašku a bola mu viac chrbtom obrátená. Tvár jej neuvidel, ale i po badateľne
         pružnej postave súdil, že nie je stará. Počkal na najbližšie auto a pri jeho svetle prizrel
         sa jej dôkladnejšie. Uzrel jemný profil a pri súmernosti jej tela predišla mu krásna, veľmi
         krásna, pripomínala mu kohosi, koho mal rád. V tej chvíli nevedel koho, a nechcelo sa mu o
         tom rozmýšľať.
   </p>
   <p>
    — Čo môže chýbať tejto gréckej bohyni v hriešnom Babylone? — spytoval sa v duchu. Jeho
         prázdne srdce naplnilo sa zrazu čímsi, čo sa podobalo súcitu. Že to stvorenie živorí, že
         stojí na rázcestí, bolo mu jasné. Veď šťastný človek nikdy nepostál v noci pri kráľovej
         soche na tomto moste. Zdalo sa mu však hlúpe, aby si vybrala práve tú cestu, ktorú by bol
         ešte pred chvíľou odporúčal celému svetu, sebe i jej. Svoj krok, ako si v tom momente
         vysvetľoval, nemohol úplne odôvodniť, preto bol chabý a ona by mala byť silná. V jeho
         útrobách pohlo sa čosi záhadného, ako pud, čo bolo dostatočné, aby podišiel k neznámej ako
         k sestre, prv, ako sa ona prehodí ponad cifrované zábradlie.
   </p>
   <p>
    — Slečna, ste primladá, — prehovoril k nej dôverným polohlasom.
   </p>
   <p>
    Žena sa strhla a Emil pocítil i potme, ako vyčítavo pozrelo naňho, odvážlivca, tých
         dvoje veľkých očú.
   </p>
   <p>
    — Odpusťte, vy azda máte matku, otca, možno i viac, — pokračoval, — nebolo by to múdre!…
   </p>
   <p>
    Chcel silou-mocou nájsť nejaký vhodný dôvod pre život, a vyšlo z neho iba toľko, že by
         to nebolo múdre! Vtedy dopadlo vnove svetlo do tmavého kúta a neznáme zraky sa spoznali.
         Emilovi neboli cudzie tie oči, hlboké, smutné oči, o ktorých bol hneď presvedčený, že sú
         hlbšie ako popod most šumiaca rieka. Povedal jej, kto je, a sám nechcel byť zvedavý. Keď
         jej spomenul otca, matku, zahral jej jemnými perami trpký úsmev. Čo sa mal ešte viac
         spytovať?
   </p>
   <p>
    — Poďme z tohto hrozného miesta, slečna, poďme! — doložil prosebne, — vaše krstné meno?
   </p>
   <p>
    — Mína, — odvetila, ledva bolo počuť.
   </p>
   <p>
    — Mína? Nie! — usmial sa mladík, celý prečarovaný. — Mína sa zaliala pod mostom, budete
         sa zvať Laurou, dobre?
   </p>
   <p>
    — Dobre, — odvetila udivená, s ľahkým úsmevom.
   </p>
   <p>
    Pobrali sa z mosta a pustili sa širokou, živou ulicou pomedzi hostince, divadlá, chrámy
         a paláce.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
    O tom všetkom hovorilo sa ešte za horúca v miestnostiach „U novej hviezdy“, ba i viac sa
         už vedelo a nikto sa na tom nepozastavil. Chápali vec úplne z umeleckého stanoviska. Vášňou
         kypiaca krv, nach ženského tela a chladné zaviatie blížiacej sa hlbokej noci, to všetko
         rozpoznávali v Emilovom prípade a to boli motívy nového umenia. Trochu roztopaše, trochu
         naladenia, najmä zmeny budú vraj zúrodňujúco vplývať na jeho básnický talent.
   </p>
   <p>
    I keď sa roznieslo v niekoľkých dňoch, že to má byť niečo vážneho, nerozvírili sa mysle.
   </p>
   <p>
    — Nech si prikrášli svoj byt každý, akou len chce pozlátkou, veď sa mu ona ošúcha, život
         ten nikomu nedá, — vraveli a najviac ak poľutovali Emila.
   </p>
   <p>
    Keď sa však zjavila jeho novela s názvom „Na brvne oceánom“, nastal ruch. Vyznavači
         nového umenia nechceli veriť vlastným očiam, aké nestroviteľné veci, aké nezmysly! Iba ak
         si niekto robí žarty z jeho spisovateľského mena. Keď sa im však Emil chladnokrvne priznal,
         uškrnuli sa, že mu tá stredoveká Laura iste oči zaviazala, a pokladali ho za strateného.
   </p>
   <p>
    *
   </p>
   <p>
    Emil a Laura, zanechajúc nábrežie, poberali sa mlčky vedľa seba. Keby sa ich bol niekto
         spýtal, odkiaľ a kam idú, neboli by vedeli povedať… Keby ich však bol chcel niekto
         rozdeliť, boli by sa mu nebodaj vzopreli. Bolo v ich príhode čosi podobné lístiu, ktoré bez
         ohľadu na ratolesť unáša vietor ľubovoľným smerom. Dvaja mladí ľudia, ktorí zastali pri
         kráľovej soche na moste, ako sa zdá, jednako účtujúc so životom; nevdojak už i týmto
         dostali sa do rodiny.
   </p>
   <p>
    Z divadiel sa ľudstvo hrnulo a kaviarne počali sa plniť. Laura obzerala okoloidúce
         elegantné dámy, jej pohľad však prezrádzal iba náramnú ustatosť. Emil to zbadal a domyslel
         si, že bude hladná. Sám tiež od rána nejedol, nuž navrhol, aby vošli do najbližšej malej
         jedálne.
   </p>
   <p>
    Neodporovala.
   </p>
   <p>
    Čochvíľa sedeli už za mramorovým stolom medzi oneskorenými hosťmi. Po večeri zišlo na um
         Emilovi, že nemá ani haliera, ani prsteňa, ani hodiniek. Hlava sa mu potočila, no vynašiel
         sa. Lauru poslal vopred, vraj kým to zaplatí. Potom, akoby sa len chcel jej niečo opýtať,
         vyšiel za ňou na ulicu. Na ulici sa stretli a podišli vbok, hoci ona nemala ani tušenia
         prečo… Kráčali rezkejšie, ale bolo zjavné, ako sa ona namáha.
   </p>
   <p>
    Život nespal ani tu. Nafarbené ženy s mužmi, triezvi i podgurážení, míňali ich bez
         povšimnutia. Iba na rohu ulice zavolal ktosi za Kamhalom:
   </p>
   <p>
    — Servus! Prajem ti dobrú zábavu!!
   </p>
   <p>
    Emil ani neodpovedal, ale všimol si, že idú popri miestnostiach „U novej hviezdy“. Pohol
         tým skoršie a nadpriadol so spoločnicou rozhovor o najbezvýznamnejších veciach. Keď
         prechodili hlavnejšou ulicou, musel Lauru raz zachytiť, aby ju mimobežiace autá, autobusy a
         električky nezrazili. Nevedel prečo, ale cítil, akoby sa ho to bôľne dotklo, keby sa jej
         niečo zlého stalo. Po dlhšom potĺkaní zastali konečne pred ošúchaným domom v úzkej uličke.
   </p>
   <p>
    — Ste ustatá, Laura? — prehovoril Emil s mäkkým prízvukom, — nechceli by ste si
         odpočinúť. Bývam tu na treťom poschodí! — ukázal na tmavý, neveľký oblok pod samým krovom.
   </p>
   <p>
    — Ale, pane! — začervenala sa Laura po uši. — Vy sa mýlite!
   </p>
   <p>
    — Nemýlim sa, Laura, — usmial sa, chápuc jej rozpaky. — Nemáte prístrešia, a tento byt
         je vyplatený i s raňajkami do prvého. Je už len istejší ako ulica, môžte v ňom celkom sama
         bývať, o potrebné sa postarám, — dodal so zrejmým dôrazom.
   </p>
   <p>
    Zacengal. Ťažká brána sa otvorila. Starej hluchej vrátničke zavolal mohutným hlasom, že
         mu je táto slečna sestra, aby ju vyprevadila do jeho izby, on tejto noci má iné zaujatia.
   </p>
   <p>
    — A vy sa zamknite na dva spusty, — posmeľoval potom svoju známu, — zátvor je dobrý,
         nemusíte sa obávať. Zajtra, akže vám to nebude proti vôli, vás navštívim.
   </p>
   <p>
    Laura hľadela s údivom do tejto otvorenej tváre a neodpovedala záporne… Ani ruku
         neodtiahla, keď jej ju mladík nežne pritisol k perám. Odznelo úprimné ,dobrú noc‘. — O
         chvíľu zmizol Kamhal za rohom ulice.
   </p>
   <p>
    Laura by bola stála pri bráne ako socha, ale vrátnička ju vyrušila. Poznala hneď z jej
         správania, že je nie hocijaká uličnica, hoci Kamhalovmu tvrdeniu o sestre neverila. O
         „škriblerovi“, ako ona zvala Kamhala, naskrze nezmýšľala lichotivo, ale keď spomínal to
         zaujatie, prestala ho upodozrievať.
   </p>
   <p>
    — Nech sa páči, slečna, — prehovorila hlučným hlasom a zdvihla lampáš dohora, aby jej
         lepšie posvietila. — On sa tej noci nevráti, a ak by sa chcel, nuž ho jednoducho nevpustím!
         — Povedala to takým istým tónom, že Laura, vidiac jej mohutnú buclatú postavu, vkročila pod
         bránu. O niekoľko minút, ktoré hlavne vrátnička potrebovala, aby sa dostala na šieste
         schody, zasvitlo svetlo v neveľkom okne pod krovom. Svietilo dlho, dlho, až okolo polnoci
         vyhaslo.
   </p>
   <p>
    V ten čas sedel Kamhal v kaviarni, kde nebolo miesta ani hrachom hodiť, a ohnivo
         rozkladal človeku s kozou briadkou a s bystrými malými očami akýsi dej, ktorý ten s
         očividnou napätosťou počúval. Spomínal istého kupcovho syna, ktorý priviedol svojich
         rodičov na mizinu i do hrobu. Žil ľahtikársky veselo, miloval a ospevoval krv, ženskú krásu
         a hlboké tmy blížiacej sa noci. Neveril v nič iba vo svoje vlohy a svoje určenie. I táto
         viera podľahla a on sa ocitol na moste pri nohách tej slávnej kráľovskej sochy. Tam stretol
         Lauru, krásnu nežnú Lauru, ktorá trpela pre hriechy iných. Nadišiel obrat. Dvaja proletári,
         bití životom, podajú si ruky a pustia sa s ním za pasy, i ho sputnajú spoločnými silami.
   </p>
   <p>
    Kamhalovi pri tých slovách, ktorými prefarbil noc v jasný deň, oči len tak svietili
         nadšením. Nepil, iba čo ho spoločník počastoval kalíškom absintu. A to nesilené nadšenie je
         chytľavé ako choroba, i drobné oči človeka s kozou briadkou počali pomaly svietiť, a tiež
         nie od absintu. Okolo jednej vyberúc peňaženku, položil na mramorový stolík novú bankovku
         so slovami:
   </p>
   <p>
    — Pane, tu máte preddavok, dokedy bude práca hotová?
   </p>
   <p>
    — Do rána máte už prvú časť v rukách, — odvetil spisovateľ, udusiac radosť v srdci. — A
         potom o dva-tri dni dostanete celú!
   </p>
   <p>
    Bankovky sa ani nedotkol, ale s významným úsmevom poznamenal, že si príde po peniaze
         ráno.
   </p>
   <p>
    Keď sa rozišli, Kamhal až kypiaci energiou pobral sa do klubovej miestnosti „U novej
         hviezdy“. — Myslel si, že tam nenájde nikoho a v tichu bude môcť pracovať až do rána.
         Skutočne tam bol len Vanka, nádejný dramaturg nového umenia, ktorý sa práve chystal na
         odchod. Bol tiež mladý a vyholený ako herec. Uzrúc príchodzieho, rozkročil sa naprostred
         izby a s rukami vo vrecku zvolal na plné ústa:
   </p>
   <p>
    — Á, kamarát, kdeže si nechal svoju driečnu lady? On to bol totiž, ktorý privolal
         večerom Kamhalovi ,servus‘, zaželal mu dobrú zábavu.
   </p>
   <p>
    Emil, ak sa ho chcel zbaviť, musel mu vyzradiť čo-to zo svojej príhody. V tej chvíli
         nemohol bájiť, ani sa mu nechcelo. Zvedavý dramaturg horko-ťažko pochopil, že kolega nemá
         preňho času, a vzdialil sa s chichotom z miestnosti ako za kulisy.
   </p>
   <p>
    Kamhal sa hneď rozložil pri najbližšom stolíku. Z opačného kúta niesol sa rovnomerný
         dych, niekedy i chrapot. To iste nejaká zaznávaná osobnosť nového smeru, ktorú vysadil
         domovník na trotoár. Mladík sa cítil v bezpečí, že ho už nikto nevyruší, a čiaral, písal
         ako na diktát. Len niekedy si vošiel prstami nervózne do tmavých kučeravých vlasov.
   </p>
   <p>
    Keď sa Mína, či už teraz Laura, prebrala zo spánku, práve bilo deväť na blízkej veži. Ký
         div, tak dlho nemohla oka zažmúriť. Osamote jej otupená myseľ zavírila.
   </p>
   <p>
    — Život, aký ja to mám len život! — zalomila rukami a zahľadela sa meravo do pustého
         kúta.
   </p>
   <p>
    Nebolo jej ozaj na závidenie. Otca nikdy nepoznala, matka mala neveľkú mliekáreň v
         bočnej uličke, ktorú jej kúpil maliar-umelec, lebo sa mu dala maľovať. Svoju Mínu chcela
         vychovať samostatne a ona už i skončila meštianku v nádeji, že bude z nej niečo. Vtedy
         matka vážne onemocnela. Dievča muselo ostať doma a viesť mliekáreň, čo jej však nešlo. Jej
         zanietená duša uletela, kedy mohla, z tesnej miestnosti a silená práca nemohla byť ani
         úspešná. Mliekáreň museli predať a do chudobného bytu tisla sa bieda i dverami, i oblokom.
   </p>
   <p>
    Mína pekne vyrástla a chorá mať s úľubou pozerala na dcéru. Na jej súmernú postavu,
         okrúhle údy i pravidelne dvíhajúcu sa hruď, a predovšetkým na jemnú tvár ušľachtilých čŕt.
   </p>
   <p>
    Raz, keď sa práve ukladala na odpočinok, dokončiac svoju modlitbu, mať jej povedala bez
         všetkých okolkov, že ak sa im za týždeň niečo vhodného nevyskytne, Mína musí do ateliéru,
         aby ich ešte niečo horšieho nestretlo. Umelci sa už na ňu dopytovali. Tú noc Mína celú
         preplakala a na druhý deň našla si miesto ako vychovávateľka. Matka sa dostala do
         nemocnice, kde o niekoľko dní umrela, a dcéra hľadela s úfnosťou do budúcnosti. Ale neminul
         ani mesiac, a začala ju pani trápiť. Vychovávateľka nemusela veľmi hádať, aby sa domyslela,
         že pani žiarli. Domáci pán hodil na ňu tu i tu zvláštny pohľad, ale ona sa ho snažila
         udržať v úctivej vzdialenosti. Všetko darmo, bola pripekná na svoje postavenie. Nasledujúci
         mesiac nastala búrka v domácnosti a Mína sa dostala na ulicu. Utiahla sa u známych na
         niekoľko dní, kým sa jej trafí zamestnanie. Prezvedala, ponevierala sa mestom, ale nemala
         šťastie. Poľahodných ani výnosných príležitostí síce nechýbalo, jej však prišla vždy na um
         vlastná mať, ktorá to musela neskôr draho zaplatiť, a v srdci sa jej čosi vzoprelo,
         rozhodne vzoprelo.
   </p>
   <p>
    Privčasné sklamania mnoho porúcali v jej duši. Zato ju ovládol čistý náboženský cit,
         ktorý ustúpil niekedy pochmúrnej chvíli, ale ozval sa znova a znova. Bola to náklonnosť od
         prírody, opora svedomia, ktoré ľahko nepodľahlo pokúšaniu. Hľa, i tí známi zavadili doň,
         vyčítali mu otvorene, že len jeho naivita je príčinou všetkej biedy, ale ani ono neostalo
         dlžné odpoveď. Mína si vzala najpotrebnejšie veci a došla s predsavzatím, že sa už nikdy
         nevráti. Toho istého dňa nadišiel jeden z najpochmúrnejších momentov v jej živote. Po dlhom
         bezvýslednom chodení nachýlil sa deň, telo ustalo a duch sa vysilil. Deva zastala na
         parádnom moste pri pilieri, na ktorom čnela hrdá socha slávneho kráľa. Bola umdlená až na
         smrť a nepoznala viac svoje srdce. Oprela sa o zábradlie, zahľadela sa do šumiacich vôd,
         černejších než noc, a cítila, akoby ju nejaké neviditeľné ruky dvíhali. Ešte im zavážila,
         ale každým momentom prichodila si ľahšia a ľahšia, a tie ruky len neustávali a neustávali.
   </p>
   <p>
    — Život, život, aký ho ja len mám?! Keby som bola počúvala ľudí, chodila by som už iste
         v hodvábe, a takto aké mám určenie, čo ma čaká? Prečo som odišla z toho mosta??
   </p>
   <p>
    — Slečna, ešte ste primladá, — počula celkom jasne, strhla sa, ani keď sa to skutočne
         stalo. Kto poslal ta toho mladého človeka s mäkkou rečou, trúchlym pohľadom a s vlasmi až
         po plecia? Prečo sa jej ujal? Veď nedal ani len slovkom, tým menej pohybom najavo, že by
         chcel využiť jej postavenie. Kde je teraz, či príde a čo povie ona, keď, ako sľúbil, ráno
         príde?? Takéto myšlienky hemžili sa jej mozgom, prifarbili jej sny a pozdravili ju, i keď
         sa prebudila. Izbica, čo bola i malá, zdala sa jej ešte dosť obstojná, len steny boli na
         mnohých miestach naštrbené.
   </p>
   <p>
    Ležala na diváne, do odokrytej postele si nechcela ľahnúť, protivilo sa jej to. Zhodila
         zo seba len obstojne zachované šaty a prihodila sa ošúchaným dlhým kabátom, ktorý jediný
         našla v skrini, okrem niekoľkých kusov bielizne a ušpinených golierov.
   </p>
   <p>
    Otvoriac oči, sadla si a obzerala pozornejšie svoju hospodu. Bezpríkladný neporiadok a
         chudoba pripomínali jej živo predošlý večer, ako i to, že je v byte človeka, ktorý alebo si
         len namyslel byť, alebo je skutočným umelcom. Na stole ležalo niekoľko kníh, časopisov,
         papiere, dve sošky, a to všetko jedno na druhom. Ináč okrem najpotrebnejšieho izba bola v
         pravom slova zmysle prázdna. Na stene visel jediný obraz, akási pekná ženská tvár, lacná
         kópia iste cennej tvorby. To bolo všetko, čo videla, a začala tušiť, čo asi viedlo toho
         človeka večer k mostu, prečo tak zdôrazňoval, že sú ešte obaja mladí. Úzkosť, spojená s
         ľútosťou, zovrela jej srdce, ale bola i rada, veľmi rada, že sa neprebrala v nejakej
         komnate. Počala veriť, že jej budúcnosť je s budúcnosťou jeho úzko spätá.
   </p>
   <p>
    — Ako sa len volá? — neprišlo jej na um, ale si pomohla. Skočila k stolíku, kde našla
         niekoľko podpisov i adresovaných listov.
   </p>
   <p>
    — Á… Emil, Emil, a Kamhal, — spamätala sa i sama. To meno iste niekedy i čítala. Jeho
         žena by sa teda zvala Kamhalová, lepšie rečeno Laura Kamhalová. I prezradila sa jej
         ženskosť v huncútskom úsmeve.
   </p>
   <p>
    Začala, sa riadiť, hľadala zrkadlo, ale ho nebolo. Vybrala svoje drobné z kapsičky a
         pozorne sa pristrojila; kým sa predošlého dňa už so všetkým porátala, dnes dbala, čo azda i
         mimovoľne, na to, aby vzbudila dojem.
   </p>
   <p>
    A mohla byť so sebou spokojná. Keď si lepšie všimla obraz na stene a nahla sa znovu do
         zrkadielka, až sa zadivila nad podobnosťou. Okrúhle čelo, husté obočie, nos, pery, všetko
         sa podobalo, iba oči mala podbehnuté. Bola však tým zaujímavejšia. Akoby dosiaľ o svojej
         mladosti a zdraví ani nebola vedela. Razom sebavedomím zaleskli sa jej hlboké oči. Nie, ona
         nebude nikomu na ťarchu, nikomu. Stiahla na znak odhodlanosti svoje jemné pery a pozrela
         oknom na krovy a komíny a na udymenú oblohu.
   </p>
   <p>
    — Nájdem si zamestnanie, — uisťovala sa v duchu. — Ešte dnes si nájdem, nebola som dosť
         smelá. Veď v takom meste by sa nenašlo pre mňa zamestnanie? Budem pokladníčkou, alebo
         výpomocnou v niektorom obchode, v poslednom prípade hoci len výslužnou, alebo diakonisou. —
         Takto zabudla Mína vo chvíľočke na Lauru Kamhalovú.
   </p>
   <p>
    Klopali.
   </p>
   <p>
    — Voľno! — ozvala sa, pripravená na cestu.
   </p>
   <p>
    Kľučka opätovne šťukla a Laura iba teraz zbadala, že sú dvere primknuté na dva spusty.
         Myslela, že je to Emil, no mýlila sa. Keď sa dvere otvorili, do izby vstúpila vyhriata
         vrátnička s raňajkami a vypytovala sa slečny, ako sa vyspala. Laura s úsmevom dala sa s ňou
         do reči, keď sa na chodbe ozvali strmé kroky.
   </p>
   <p>
    Vo dverách stál Emil a prial svojej peknej návšteve dobré ráno. Bol omnoho úhľadnejší
         ako večer, oblek v poriadku, tvár bez strniska, vlasy nerozstrapatené, ale ustatosť sa mu
         zračila v tvári. Laura ho skoro ani nepoznala. Hľadela utajiť svoje rozpaky a iba čo sa
         trochu začervenala. Mladík ju len ťažko nahovoril, aby si vypila pohár mlieka, ktoré
         vrátnička položila na rukopisy, časopisy, knihy, sošky, totiž na stolík.
   </p>
   <p>
    Nedala sa núkať do nekonečna a on, aby ju nemýlil, dopytoval sa vrátničky celkom takým
         hromovým hlasom ako večer pod bránou, kedy sa vyprázdni susedný dvojizbový byt. Počuli to,
         pravda, i na druhom poschodí, a Laura nielen počula, ale i pochopila. Krv jej udrela do
         tváre. Buclatá vrátnička skončila svoju povinnosť, chcela sa vzdialiť. Kamhal jej však
         kývol, aby ostala.
   </p>
   <p>
    — Slečna, chceli by ste zachrániť človeka? — prikročil k Laure a pohliadol na ňu
         pokorne.
   </p>
   <p>
    Sklopila oči a neodpovedala.
   </p>
   <p>
    — Povedzte, veď viete, čo všetko od toho závisí. Na nič nečestného nemyslite! — hovoril
         určitým tónom.
   </p>
   <p>
    — Ale veď vy mňa ani nepoznáte, ani neviete, kto som, čo som! — pozrela na neho, chvejúc
         sa rozčúlením.
   </p>
   <p>
    — Viem, Laura… poznám… ako by nepoznal. Vám celkom tak nepraje život, ako neprial mne. A
         celkom tak nemáte nikoho, ako nemám ja. Laura, Laura, či sme darmo zišli z toho mosta??!
   </p>
   <p>
    — Bojím sa, že je to prenáhlené. Oľutujete to tak rýchlo.
   </p>
   <p>
    — Nie, Laura, neoľutujem, veď súvisí to s mojím žitím a bytím. Predošlej noci som
         zbadal, že je vo mne sily, a vy ste mi jej dodali, Laura!… Budúcnosť moja je už nie neistá,
         hľa… — vytiahol z vrecka nové bankovky, — k tomu ste mi vy dopomohli… a i viac toho bude…
         všetko bude. Laura, chcete zachrániť človeka??
   </p>
   <p>
    Chytil ju za ruku a ona sa neodťahovala. V jej hlbokých lesklých očiach zaleskli sa
         slzy, ktoré by sme nemohli práve nazvať slzami radosti, lebo ony značili skôr čosi takého,
         že to iste sám Pán Boh tak chce.
   </p>
   <p>
    V tom momente bola Laura okúzľujúca, ešte i vrátnička, ktorá z rozhovoru nič nepočula,
         musela sa dovtípiť, že sa medzi mladými ľuďmi čosi veľmi zvláštne deje, a neostala dlho v
         neistote.
   </p>
   <p>
    — Pani Maarová, — obrátil sa Emil ku vrátničke, nepustiac Laurinu drobnú ruku. — Pani
         Maarová, odpusťte, oklamal som vás včera večer, slečna nie je moja sestra, ale moja
         snúbenica… teda od prvého dvojizbový byt, ale iste!!
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
    Spomínaný dvojizbový byt prešiel skutočne prvým dňom nasledujúceho mesiaca do rúk
         manželov Kamhalovcov. Bol to i pri všetkej chudobe ozajstný teplý kútik pre dve
         svojvoľnosťou sudby zmietané duše. A Emil lipol k Laure každým dňom viac a viac, ona zas sa
         presviedčala, že to sám Boh tak chcel.
   </p>
   <p>
    Sobáš mali v chráme na výslovnú žiadosť nevesty. Na svadobnú cestu nebolo peňazí, ale
         ani času. Kamhalovci nemohli venovať dva-tri týždne výlučne sami sebe, lebo život so
         svojimi potrebami dával im zreteľne najavo, že na nich naskrze nezabudol.
   </p>
   <p>
    Emil pracoval, akoby chcel všetky stratené dni predošlých rokov dvojnásobne vynahradiť.
         Našiel si miesto pri významnejšom časopise. Pracoval v redakcii, tým viac však ešte doma.
         Sám sa divil, kde sa to v ňom berie, toľko energie, keď predtým celé dni, ba týždne
         premárnil naprázdno. Obraznosť nadobudla pružnosť a myšlienkový svet sa mu prehĺbil. Ako z
         vyvýšeniny hľadel na svoju doterajšiu púť a zdalo sa mu, že jasne rozoznáva kvetnaté lúky
         od močarín a trasovísk.
   </p>
   <p>
    Spoločnosť mu nebola viac natoľko vábna. Mnohé mu odpadlo od srdca, bez čoho si prv
         úplné šťastie ani predstaviť nemohol. Kaviarne, veselé noci, zúrivé zvady o kráse, umení
         prestali zaujímať jeho myseľ. „U novej hviezdy“ bolo ho vídať vždy menej a menej. Keď i
         prišiel, nechýbala po jeho boku ani Laura. Sprvu ich ešte ako-tak prijali, čo i nie s tým
         jasotom ako poniektoré múzy pochybnej minulosti i prítomnosti. Neskôr však, ako sa zjavila
         na knižnom trhu práca „Na brvne oceánom“, počali Kamhala fumigovať a jeho Laure nadávali do
         stredovekých.
   </p>
   <p>
    — Keby bola pravda, čo si ty tam popísal! — vraveli mu čo bližší príležitostne. — Ale
         kto to uverí? Kto by bol taký naivný nedomyslieť si, že deva, ktorú opisuješ tak úchvatne
         čistú, musela padnúť do takého krutého položenia?! A potom, „Na brvne oceánom“. — Domnievaš
         sa, že je oceán taký malý a brvno také veľké?
   </p>
   <p>
    A Emil sa predsa necítil nikdy porazený. Pred krátkym časom bol by to isté tvrdil aj on
         sám, ba nebodaj bol by pozbieral ešte i presvedčivejšie dôvody.
   </p>
   <p>
    — Ale, — vravieval teraz, — ja som to predsa vysnil, moja žena mi je hodnoverným
         svedkom, a ona mi všetko dopodrobna rozpovedala ešte pred sobášom. Keby to však všetko bola
         iba ženská prefíkanosť, čo hľadala tá grécka bohyňa na moste, pod kráľovou sochou? Prečo sa
         nedala modelovať ako jej matka? Nešla na prvé korzo, prenajala si byt v aristokratickej
         štvrti a nadobudla si čo len stály lístok do opery?? A že na brvne a oceánom!? Veď nás ten
         osudný večer chcel pohltiť oboch, a my sme zišli z mosta, začali sme život znova a spolu.
         Od tých čias nás niečo udržuje na povrchu, čo, pripustím, loďou je azda nie, ale brvnom v
         každom prípade to nazvať môžeme…
   </p>
   <p>
    Takto vysvetľoval svoje pokračovanie vážnejším kolegom a zatvrdilým vyznavačom nového
         umenia. Skoro však zbadal, že je to daromné namáhanie, čo cítil v srdci, to na dlaň vyložiť
         nemohol, a keby aj, ich zrak to nemohol zachytiť. Oni videli v Laure menej ako chápavú
         milenku a v ňom samom zbalamuteného nadaného človeka, ktorý potratil koncepty a ktorého im
         bolo ľúto. Tým vďačnejšie sa preukázal Kamhalovi „plebs“ a „kino“. — Kniha mala veľký
         odbyt, hoci ju mnohé kritiky neprajne prijali. Obecenstvo, ktoré sa vrhlo sprvu na výtvory
         nového umenia o krvi, o nachu ženského tela a o hlbokých tmách blížiacej sa noci, malo už
         zjavne celkom dosť toho a vedome-nevedome zatúžilo po nádeji, čistote, po svetle.
   </p>
   <p>
    A to žiarilo z Emilovej práce, čo i bledým jasom, ale žiarilo. Ľudia to potrebovali,
         lebo nemohli počuť hlas vlastného vnútra o cieli, o určení, o istom poriadku. Preto im
         dobre padlo čítať aspoň len o brvne, keď už nie o lodi, a kniha vyšla v krátkom čase i v
         druhom vydaní. Budúcnosť Kamhalovie domácnosti zdala sa zaistená: posmešné nápady, pravda,
         ani potom neutíchli. Emila to nemýlilo, najnovšie napríklad nazvali ho pátrom, lebo sa vraj
         už i modliť naučil kvôli žene. V tom mu síce primnoho krivdili, lebo sa modliť naozaj
         nevedel. Ale keď si Laura večer kľakla a zložila ruky, kľakol si vedľa i on ako ona a díval
         sa s úchvatom na jej zbožnú tvár. To bolo všetko. Pri tejto príležitosti skrsla v ňom
         obyčajne téma, ktorú často ešte v noci vypracoval.
   </p>
   <p>
    Doobeda v robotný deň bol zväčša v redakcii, popoludní zasadol si k písaniu, pričom mu i
         žena pomáhala. Pochopiteľne, že často všetky písačky ostali bokom. Emil si posadil Lauru na
         kolená a šeptal jej do ucha pekné slová. S radosťou v očiach počúvala rozvrh alebo
         hlavnejšie črty rodiacej sa novej práce. On zas čítal z jej pohľadu, že mu rozumie, a jeho
         duch nadobúdal tým vzlet. Niekedy ponechali umelectvo bokom a rozhovorili sa o tom, ako si
         dakedy celú domácnosť preinačia, ako si najmú byt nad samou riekou, ako vkusne si ho
         zariadia, a keď im bude zvyšovať, ako sa vyberú k moru.
   </p>
   <p>
    Čo sa tak zameškalo cez deň, nahrádzalo sa v noci. Emil cítil, že musí pracovať, ak
         nechce, aby s tým brvnom zahynul. Ešte nedávno by bol vysmial človeka, ktorý by ho na také
         tvorenie navádzal. Bol by mu nadal do nekultúrnych przniteľov umenia. A dnes, keď sa krčil
         nad rukopisom, myslel už i na to, čo si vyhrabe pre domácnosť svojím ustávaním.
   </p>
   <p>
    Nebolo ináč ani možné, Laura doniesla iba jediný dobrý oblek na sebe, a on nemal vtedy
         ani toho. Do dvoch izieb potrebovali náradie, čo sa síce vzalo na splátky, ale stá
         maličkostí muselo sa hotovým zaplatiť. Stravovanie ich tiež stálo mnoho, hoci hľadali
         najlacnejšie hostince, alebo si zašli do ľudovej kuchyne. Boli dni, keď sa ocitli úplne na
         holom, ale Laura vedela byť vtedy veľmi rozmarnej nálady a jej muž načrtal vtedy zväčša
         niečo, čo bolo podarené a čo vypomohlo.
   </p>
   <p>
    Emil, pravda, netušil, že sa jeho žena osamote trápi, ako by mohla prispieť na zaokrytie
         domácich potrieb. Už mala i miesto v istom obchode. Keď sa však zverila mužovi, on nechcel
         o tom ani počuť.
   </p>
   <p>
    — Máš dosť čo robiť doma, žieňa! — vravel jej vážne, keď ho domŕzala, — ja ti vždy
         nechám prácu, a za tú nám lepšie zaplatia. — Ostalo teda pri starom a Emil s Laurou
         pracovali vedno. Spoločnosť málo vyhľadávali a ich len neskôr počali navštevovať, keď sa už
         o Kamhalových snahách verejne písalo i hovorilo. Najradšej si zašli naši novomanželia
         večerom na nábrežie, ale kráľovu sochu zriedkakedy spomenuli. Niekedy ich bolo vidieť v
         nejakej lepšej kaviarni, niekedy v divadle, ale žili najviac doma v úzkej ulici na treťom
         poschodí s výhľadom na krovy, komíny a začmudenú oblohu.
   </p>
   <p>
    Často až do pozdnej noci svietilo sa v jednom z oblokov: vtedy sedel Emil sám v neveľkej
         izbietke, ktorú boli určili za pracovňu. Po bezpríkladnom neporiadku nebolo už stopy.
         Papiere na stolíku boli síce rozmetané, ale sošky stáli pekne na vyvýšenej poličke v
         symetrickej vzdialenosti a hľadeli na pracujúceho. Pre knihy, ktorých ešte ani nebolo veľa,
         slúžila polica, šaty viseli v skrini poukladané. Slovom, už bolo badať stopy starostlivých
         rúk na každom mieste. Keď Kamhal ustal v práci, podoprel si rukou vyholenú bradu a zahľadel
         sa na obraz, ktorý visel nad stolíkom ešte v starom byte. Teraz už vedel, koho zobrazuje,
         ako i to, prečo sa mu Laura hneď pozdala známa a prečo zodpovedala jeho vkusu. Kópiu i
         našiel v ktoromsi antikvariáte a zadovážil si ju, lebo sa mu páčila. Nazval si ju Laurou,
         svojou Laurou, preto prekrstil i Mínu na Lauru, hoci mu v tej chvíli obraz ani na myseľ
         neprišiel. Jeho žena chcela si zavesiť matkinu fotografiu do pracovne, on však nechcel
         pristať, lebo by bez toho obrazu ani pracovať nemohol. Jeho oči často spočinuli na
         okúzľujúcich črtách, ktoré sa mu pozdali vždy hodnovernejšie, a to najmä v noci, keď bol
         sám. Zo susednej izby odchýlenými dverami niesol sa vtedy rovnomerný dych, ktorý Emil s
         úľubou počúval ako rytmickú hudbu. Keď sa však pohrúžil do myšlienok, nepočul nič, ani
         obozretné kroky, ani vrzgnutie nemastených dvier, a zbadal sa len vtedy, keď sa mu dve
         biele ramená ovinuli okolo hrdla a ktosi nežne privinul jeho utrudenú hlavu na svoju teplú
         hruď.
   </p>
   <p>
    Takto nažívali Kamhalovci asi za dobré dva roky a stará buclatá Maarová, ktorá chodila
         do domácnosti vypomáhať, spomínala neraz pred známymi, aký zázrak sa to len mohol stať s
         tým roztatáreným „škriblerom“.
   </p>
   <p>
   </p>
   <p>
    <span class="bold">
     <strong>
      IV
     </strong>
    </span>
   </p>
   <p>
    Ale niet vraj domu, v ktorom by sa ľudia večne smiali; ani Kamhalovcov neobišli
         pochmúrnejšie chvíle, čas oslabil kúzlo medových týždňov a staré vášne zdvihli niekedy
         hlavy. Emil napríklad nevedel sa stať abstinentom, hoci si nadával sám do slabochov a
         naničhodníkov.
   </p>
   <p>
    Laura to vybadala a v taký čas navrhla ona sama, aby si zašli do kaviarne. Premyslela si
         vec dôkladne a nesadla si vedľa muža ako nejaký strážnik. Rozkázala si to isté, čo i on,
         keď pivo, nuž pivo, keď likér, tak likér. Štrngala si s ním, lebo vedela, že on si s niekým
         musí štrngnúť. Takým činom Emil upokojil svoju vášeň, a predsa nepadol v obeť pokušeniam.
   </p>
   <p>
    Horšie bolo s ním po nejakej väčšej namáhavej práci. Vyčerpal sa, vysilil, a nijako
         nechápal, že mu treba odpočinku. Mal tisíc chutí do tvorenia, ale darmo sadal ku stolíku,
         iba čo hŕbu papiera pokazil. Trvalo to niekedy i viac dní, a vtedy chodil namrzený,
         zamyslený, vôbec nedalo sa takmer s ním rozprávať. Keď ho Laura prvý raz videla takého,
         ledva udusila v sebe plač, mysliac si, že ju už zunoval. V tom síce nebola ďaleko od
         pravdy, lebo Emil v taký čas chápal najlepšie jej nedostatky. Nezdala sa mu vtedy ani taká
         pekná, ani rozumná; ak to bolo večer, nekľakol si vedľa, keď sa modlila pri posteli, ale
         šiel do pracovne, prechodil sa dlhými krokmi a hneval sa, že je jeho žena taká — poverčivá.
         Nebol však zhovievavejší ani voči sebe. Myslel na svoje práce, ktorým mohol ďakovať za meno
         i dôchodok, zdali sa mu plné pokrytectva, predpokladov, nereálneho blúznenia, a nič viac.
         Výčitky prívržencov nového umenia dopadali na jeho rozorvaného ducha ako kladivo, a keby
         bolo bývalo možné, bol by v tom momente všetky svoje novšie tvorby, počnúc novelou „Na
         brvne oceánom“, hodil jednoducho do ohňa.
   </p>
   <p>
    Laura hľadala spočiatku príčinu sama v sebe, vlastne v ich zväzku, a bolo jej do
         zúfania. Keď ju nikto nevidel, poplakala si, ale osudná kráľova socha nad riekou nemiešala
         sa viac do jej žiaľov. Jej srdce nechcelo a nemuselo byť viac také slabé. Laura poznala vo
         svojom živote spravovanie božie, a to ju utvrdilo v presvedčení, že viac nezahynie.
         Dodávalo jej to sily, neraz i sebazaprením.
   </p>
   <p>
    Emil zbadal túto silu, čo sa mu, nestálemu, chabému, i pozdávalo… Laura zas pomaly
         nazrela vždy hlbšie a hlbšie do jeho duše. Keď sa jeho mrzutosť opätovala, všímala si
         okolností, čím by sa mu na duši obľahčilo, a našla i odpomoc. V taký čas ho poprosila, aby
         jej narobil rebríčkov do kvetov, čo on rád robieval, aby jej pomohol pamuk pozvíjať, alebo
         náradie poprestavovať, alebo, ak bol večer, šli do opery, prípadne do kina. Tam pán manžel
         riadne nadal pôvodcom textu, či hudby, často i predstaviteľom hlavných úloh, a to bola pre
         neho medicína. Dôjduc domov, pracoval do noci. Nasledujúceho dňa vybozkával svoju ženu s
         nápadnou prostosrdečnosťou, rozpovedal jej svoje najnovšie plány a nezabudol sa pochváliť,
         aká nádherná myšlienka ho nadišla.
   </p>
   <p>
    Raz však už po dvoch rokoch spolužitia došiel domov celkom ružovej vôle. Laura sedela
         pri okne v menšej izbici a háčkovala.
   </p>
   <p>
    — Čože to vŕtaš? — pýtal sa jej žartovne.
   </p>
   <p>
    — Dar pre hosťa, Emil, — odvetila a jej bledá tvár poliala sa rumencom.
   </p>
   <p>
    Siahol zvedavo po háčkovaní, ktoré jej ležalo na lone. Pochopil, že to má byť povojník,
         a nezdržal sa, aby svoje žieňa neprivinul k srdcu. Keď však o tom osamote rozmýšľal, cítil,
         že nebol úprimný, ešte vždy neveril v život natoľko, aby ho komu doprial, hoci by ten mal
         byť jeho vlastným potomkom. Od toho času Laura nebola viac taká svieža a bystrá, Emil sa
         snažil očividne obľahčiť jej stav. Bol pozorný voči nej, no bolo v tom i pretvárky. Jeho
         žena sa skoro dovtípila, že by bol iste radšej, keby tak nebolo, ako je, čo ju zabolelo.
   </p>
   <p>
    — Emil, ty toho drobizga nebudeš mať rád, — nadštrkla niekedy s obavou, keď rozmýšľala o
         budúcnosti.
   </p>
   <p>
    Stisol jej ruku na dôkaz, že sa mýli, ale nepovedal ani slova. Naozaj prezrela jeho dušu
         úplne. Jemu nebolo protivné povedomie, že bude otcom, ale ju, Lauru, akosi nepoznával.
         Súmerná postava, svieža pleť, usmievavé pery, bezstarostný pohľad, slovom všetko, čo ho
         dosiaľ nadchlo, zmenilo sa na nepoznanie. A menil sa aj on. Odkedy sa Laura tak zmenila,
         jeho tvorivosť ochabovala každým dňom. Ocitol sa častejšie v rozpoložení, akoby sa bol
         prepracoval. Nebol spokojný so sebou, vŕšil sa sám na sebe, no predsa to aj ona pocítila a
         v takej chvíli priala si smrť.
   </p>
   <p>
    O smrti vôbec už veľmi mnoho rozmýšľala, niekedy tak jasne videla ozaj blízky koniec.
         Zovrelo jej srdce pri myšlienke, čo bude s Emilom, ak ostane sám, a vtedy si žiadala žiť,
         dlho žiť. Keď ho však uzrela bez vôle, zadumaného, jej citlivá duša zachvela sa ako list,
         aby ju ten novovybudovaný pekný svet neprivalil. A vtedy, len aby zachránila sladký pocit
         vo svojom srdci, bola hotová zrieknuť sa i života. V jednu noc sa cítila veľmi zle.
   </p>
   <p>
    — Emil, ja ti umriem, — prehovorila k mužovi, ktorý sa usiloval všemožne, aby jej
         bolestiam uľavil.
   </p>
   <p>
    Na tie slová sa odmlčal a Laura práve hádala, ako sa ho to dotklo, keď na jej tvár
         dopadli slzy — teplé slzy. Počala ho tešiť, veď to hádam bude všetko dobré, a on bozkával
         jej čelo, ústa, oči.
   </p>
   <p>
    — A ozaj by si ma nechala samotného na svete? — pýtal sa jej v hlbokom pohnutí.
   </p>
   <p>
    Potom bol už rad na nej, aby si ho oboma rukami k srdcu privinula. Bola veľmi rada, že
         ju ešte vždy nezunoval.
   </p>
   <p>
    To sa prihodilo i viac ráz a v takú noc zväčša obaja zle spali. Ona si žiadala žiť, dlho
         žiť a bála sa, že sa jej tá žiadosť nevyplní. Ale obraznosť Emilova pracovala tým viac.
         Predstavil si svoju ženu mŕtvu, s pravidelnou peknou tvárou, ťažkými privretými
         mihalnicami, jemnými perami, a zakaždým cítil, akoby sa mu chcelo niečo v prsiach
         rozstúpiť. Tušil, že by sa zbláznil, prišlo mu však na um i niečo zvláštneho, čo len
         umelcovi môže prísť na um. V tom prípade, keby sa totiž nezbláznil, že by vytvoril práce,
         kolosálne práce. Jednotvárnosť v živote ubíja talent, kým zmena akákoľvek ťažká, dodáva
         pružnosti. Svoje úspechy si takto vysvetľoval a tak i svoju ochabnutosť. Miloval svoj
         domáci kozub a ľakal sa ho. O jeho vlohách nemohlo byť pochybnosti, a predsa nešlo mu nič
         od ruky.
   </p>
   <p>
    — Ak by tak umrela, — mihlo mu mozgom a oči jeho zvlhli, až mu zamrelo srdce od bôľu a
         či od hrôzy, a predsa by nebol dbal, čo by niečo zvlnilo jeho dušu, čo by ho zranilo, len
         aby mohol tvoriť, tvoriť…
   </p>
   <p>
   </p>
   <p>
    <span class="bold">
     <strong>
      V
     </strong>
    </span>
   </p>
   <p>
    Lauru nesklamala predtucha, umrela pri pôrode a Emil stál nad dvoma mŕtvolami, z ktorých
         jednu zbožňoval a druhú nenávidel. Keď mu doktor oznámil, že skonala, hodil sa na zem,
         plakal a ruval si kučeravé vlasy. Potom akoby sa bol zmenil v chladnú sochu. Bol bledý ako
         stena, ináč sedel pri mŕtvej a ani len sval sa mu nepohol na tvári.
   </p>
   <p>
    Ľudia ho málo znepokojovali, stará Maarová zariadila všetko potrebné. Noviny oznámili
         smutnú zvesť, čo vzbudilo všeobecný súcit, ale málo tých bolo, ktorí sa osmelili do
         skromného bytu na tretie poschodie. Boli to zväčša nasledovníci smeru, ktorého sa stal Emil
         kliesniteľom. V iných okolnostiach bol by im býval vďačný, teraz ledva prehovoril k nim
         niekoľko slov. Nedbal, či sa kto vzdialil z izby, alebo tam ostal. Hľadel na ten chladný
         obličaj s bielou priezračnou pleťou, s hustými mihalnicami a jemnými perami, Hľadel a
         nemyslel na nič.
   </p>
   <p>
    Keď precitol na chvíľu z otupenosti, videlo sa mu, že Laura len spí, alebo že on už tiež
         umrel.
   </p>
   <p>
    — Iste to bude tak, tak to bude, — premietal. — Alebo moje srdce je chladné a tvrdé ako
         kus ľadu. Smiať sa nemôžem, ale ani plakať nemôžem. Podivné, veľmi podivné. Ja som si to
         ináč predstavoval.
   </p>
   <p>
    Došli s povozom pre umretú, to ho presvedčilo, že ani Laura nespí, ani on že neumrel.
         Vysvetľovali mu, že ju chcú previezť do umrlčej komory v cintoríne, kde má už prichystaný
         krásny umelecký podstavec. Nedovolil, chcel ju mať doma, ešte doma. Cez celé tri dni sa
         skoro ani nevzdialil od truhly. Tam sedel, alebo prechodil sa vo dne i v noci pri
         zastretých oknách. Pery jeho sa niekedy pohybovali, akoby im niečo rozprával. Pri všetkých
         pochybnostiach a nevere neprišlo mu ani teraz na um, že by ho ona viac nepočula ani
         nevidela. Keď niektorá zo sviec zle horela, napravil ju, aby si nemyslela Laura, že sa
         hnevá na ňu pre dieťa. On sa nehnevá, a keď, nuž len sám na seba, ale ju rád… veľmi rád…
   </p>
   <p>
    Po pohrebe, na ktorom sa zúčastnil celý literárny svet veľkomesta, nevedel naskrze, kde
         sa vrhnúť. Jeho známi a priatelia chceli ho vziať medzi seba.
   </p>
   <p>
    Kamhal i z tejto smútočnej príležitosti mohol súdiť, že nepatrí medzi zaznávané talenty.
         Jeho umelecká márnivosť mohla sa uspokojiť, veď hľa, ešte len i tí zaťatí vyznávači nového
         umenia hľadeli mu dať najavo, že ho nepokladajú za bezcenného, hoci s ním nesúhlasia.
         Všetci sa však čudovali, že Emil nevyronil ani jednej slzy nad otvoreným hrobom, čo tí,
         ktorí vedeli bližšie o jeho pomere k zomrelej, pokladali za zjav veľmi nebezpečný. Nechceli
         ho nechať osamote, on však práve, že mu to dali pocítiť, snažil sa striasť sa ich všetkých.
         Ani nevedel, ako sa dostal do svojho bytu, kde ho nikto nevítal. Zdusené zapáchajúce
         povetrie udrelo mu do tváre a on ho s pôžitkom sal do seba. Ustatý do úmoru zvalil sa na
         posteľ, privrel oči a nechcel myslieť na nič. Ležal dolu tvárou, nehybne ako mŕtvy alebo
         bez vedomia.
   </p>
   <p>
    Súmrak sadal tam vonku na krovy a komíny, vlúdil sa i do pustého bytu na treťom
         poschodí. Zanedlho ozvali sa chodbou ťažkopádne kroky, ktosi vošiel do oddelenia, postál
         pri dverách a potom sa obozretne vzdialil. Bola to pani Maarová, ktorá nešťastného
         „škriblera“ srdcom ľutovala, ale bola i poverená jeho ctiteľmi, aby nakukla k nemu tu i tu,
         či by mu nebolo niečo treba. Nastrojili to všetko preto, ak by ten človek nejakú tú hlúposť
         chcel vyparatiť. A buclatá vrátnička nevdojak sama cítila význam svojho poslania. Usilovala
         sa dvíhať svoje ťažké nohy čo najtichšie, a dôjduc ku dverám, nakukla kľúčovou dierkou do
         izby. Videla Kamhala, ako ležal dolu tvárou na posteli, a tušila niečo veľmi hrozného.
         Chcela dnu, ale sa jej nohy podlamovali. Vzdialila sa s predsavzatím, že sa po chvíli
         vráti, a ak bude Kamhal ešte vždy tak ležať, pozrie a prípadne porobí krik.
   </p>
   <p>
    Keď stúpala dolu schodmi, utierala si zásterou oči a líca. Poznala možno najlepšie tých
         dvoch ľudí a nemohla sa zdržať sĺz, keď bola takého ľútostivého srdca.
   </p>
   <p>
    Nezišla však ani z prvých schodov, keď Kamhal skočil z postele.
   </p>
   <p>
    — Laura, Laura, prečo si ma nechala! — zalamoval rukami a chodil, obzrel všetky kúty ako
         poloblázon. Razom zmĺkol, zrak jeho utkvel na vkusnej poličke, kde mala Laura poukladané
         jeho práce. „Na brvne oceánom“, „Nový život“, „Za svetlom“. — Čítal a prešiel si rukou po
         horúcom čele. Jeho zosobnené snahy dochádzali na návštevu. Iste aby mu vyslovili svoju
         sústrasť, a jemu sa zdalo, že majú všetky masky na tvárach.
   </p>
   <p>
    — Lož, lož, mizerná lož, — zaškrípal zubmi a bil päsťou o stôl. Nebol schopný
         súvislejšie myslieť, len kde-tu pohodil zdrap nejakej drviacej myšlienky.
   </p>
   <p>
    — Cieľ — určenie — poriadok — hahahaha!! — rozchichotal sa neprirodzeným hlasom a vyšiel
         z izby. Ani vonkajšie dvere neprimkol a tackavým krokom šiel dolu schodmi. Len teraz
         pochopil, že jej už ozaj niet, a pustil sa ulicami veľkomesta ako potulný pes, ktorý hľadá
         svojho pána.
   </p>
   <p>
    Stará Maarová bola rada, keď ho nenašla doma — treba mu spoločnosti — myslela si,
         odpravila mu posteľ, pripravila vodu a primkla byt.
   </p>
   <p>
    Kamhal si aj našiel spoločnosť. O polnoci sedel „U novej hviezdy“ úplne spitý. Členovia
         klubu hľadeli naňho ako na heretika, ktorý počína ľutovať svoje určenie a svoje skutky.
         Nadával na svoje práce, na svojich vydavateľov, na život a na smrť a oni mu prisviedčali.
   </p>
   <p>
    Domov ani nešiel, kde ho nadišla ospanlivosť, tam sa vyspal. Pil so smädom človeka,
         ktorý dávno neokúsil nápoj. Len vtedy sa cítil dobre, keď bol v omámení, a tešil sa, keď mu
         spoločníci prízvukovali, že veď mu nikto nebude robiť výčitky.
   </p>
   <p>
    Trvalo to niekoľko dní, až sa počala ukazovať reakcia. Pri všetkej duševnej zrumenosti
         bolo v ňom niečo, čo mu stále protirečilo. Keď tak po vytrezvení slúchal ten hlas, počul
         niečo, podobné výčitke, jeho ctitelia si tiež dali na tom záležať, aby ho zachránili pre
         život, ktorému on sám prekonával riečište. Presviedčali ho, že keď mu práca i nenahradí
         stratu, ale mu aspoň ranu zahojí. Usilovali o to tobôž, lebo vedeli, že Kamhal by znamenal
         úspech nasledovníkov nového umenia.
   </p>
   <p>
    Po vybúrení cítil sa Emil zbitý, ale počínal dôverovať slovám, ktoré ani nie tak dávno
         on sám rozhlasoval. Zašiel i domov, ale keď videl predmety, ktoré ho upomínali na jeho
         stratený raj, darmo chcel pracovať, nebolo možnosti a sily.
   </p>
   <p>
    Najviac sedával pri stolíku v neveľkej pracovni a vpíjal sa očima do obrazu, na ktorý
         preniesol všetku svoju lásku.
   </p>
   <p>
    Ináč v jeho srdci bolo napodiv prázdno. Čudoval sa nad tým i sám, najmä keď si
         sprítomnil noci, v ktorých mu Laura predpovedala svoj blízky skon. Vtedy myslel na
         kolosálne práce, a teraz zakusoval, ako ten veľký bôľ udusil i poslednú iskierku jeho
         ambícií. Očakával nadchnutie — nechodilo.
   </p>
   <p>
    V redakcii mu občas svitlo v hlave. Narobil i plánov, ale nemal sily uskutočniť ich,
         nenútilo ho k tomu nič, ani ho nepovzbudzovalo.
   </p>
   <p>
    Po viacerých bezvýsledných pokusoch domyslel si konečne, koho stratil vo svojej žene, a
         to ho dorazilo. Jej túžba po žití, čistota ducha i tela prekradla sa i do srdca. Cítil,
         myslel i pracoval jej kvôli, iba jej kvôli. Preto sa mu videlo všetko jeho snaženie len
         lžou, pretvárkou, keď jej viac nebolo. Keby mu bola nechala kus viery, čo hneď tej
         ,poverčivej‘ viery, nebol by teraz ako Samson, zbavený svojich divotvorných vlasov.
   </p>
   <p>
    Dvojitému úderu neodolal, nemal ani čím. Laurina smrť pripravila ho o tvorivú silu, a
         bez nej nechápal, načo by mal žiť.
   </p>
   <p>
    — Písať, ja by som mal čo písať… ale ako??? — A hneď zase: — Písať… ja by som vedel
         písať… ale čo???
   </p>
   <p>
    Tak bol jeho duch z chvíle na chvíľu naladený. Krv, nach ženského tela, husté tmy
         blížiacej sa noci a podobné mu niekedy podráždilo fantáziu, ale vtedy veril viac v určenie,
         čistotu, mrav — a naopak. Bola to duša vyšinutá z rovnováhy, v ktorej ju za čas ktosi
         udržiaval.
   </p>
   <p>
    Čo sa dalo predvídať, nadišlo. Emil sa spúšťal a núdza sa vtierala do jeho príbytku.
         Maarová tušila, kde sa to skončí, no predsa sa zhrozila, keď počula, že vtedy a vtedy bude
         v ich dome na treťom poschodí licitácia.
   </p>
   <p>
    Svitol určený deň a — skazeného „škriblera“ nebolo doma. Ešte sa domnievala, že si šiel
         nejaké peniaze zaobstarať, aby zachránil rodinné pamiatky, ale nechodil. Vypredali ho za
         bagateľ. Pani Maarová sama nadhodila na tú kópiu, ktorá visela v pracovni nad stolíkom.
         Urobila to z úcty k zosnulej, ktorú tam navlas poznávala.
   </p>
   <p>
    Toho dňa večerom uberal sa akýsi tulák po nábreží… bol to Kamhal. Len dlhšie kučeravé
         vlasy čo mu ostali, ináč bol na nepoznanie. Vyšiel na most a utiahol sa pod tichého kráľa,
         ktorý tam už iste videl viac zúbožených tvárí ako kedysi za svojho panovania.
   </p>
   <p>
    Zďaleka doliehal ohlas života z čulých ulíc, i na samom moste bolo živo. Emil však počul
         len vábny hlas vĺn, černejších ako hustá noc. Lampy sa odrážali na hladine ako vtedy… Emil
         nemyslel viac na to. Hľadel vedľa seba na krok, či dva. Zdalo sa mu, že nestojí sám, že je
         tam i ona a opretá o cifrované zábradlie nespúšťa zrak z mohutných čiernych vôd. Skoro by
         ju bol oslovil, skoro by jej bol pošepol, že je primladá — keď sa prehla cez zábradlie…
   </p>
   <p>
    V nasledujúcej chvíli rozstúpili sa vody a pochovali život ubitý žiaľom a umdlenosťou.
   </p>
   <p>
    *
   </p>
   <p>
    Mŕtvolu Kamhalovu vylovili.
   </p>
   <p>
    Na cintoríne pri samom múre odpočíva Emil vedľa svojej Laury. Jeho ctitelia postarali sa
         o hrob a dali vsadiť do múru veľkú kamennú tabuľu. Na prvý pohľad niet na nej nič
         zvláštneho, kto však postojí pri zelenej mohyle, tomu vyrastú pred zrakom z toho mŕtveho
         kameňa vody vzbúrené, nekonečné vody. A komu je ešte ani vtedy nie náhlo, ten rozozná i
         brvno, tancujúce brvno, po ktorom sa vzťahuje ľudská ruka. A potom i hlavu rozozná, ale tá
         už v prekypujúcich vlnách tonie…
   </p>
   <p>
    Pri tom hrobe i dnes sa stretávajú zamilovaní…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e4551">
       </a>
       Surovcovci
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
    Ďura Jánošíka obesili roku 1713 pri Váhu v Liptovskom Svätom Mikuláši. Pánom sa uľavilo,
         poddanstvo vzdychalo — kto sa nás zastane? Kto sa ujme ubitého ľudu? — nieslo sa z chalupy
         do chalupy. Ale túžba vzoprieť sa letela vo vetroch ako semeno zrelej jedlice, zabudla sa i
         tu i tam, míňali sa roky a túžba prinášala svoje ovocie. Vicišpán a jeho pandúri mali práce
         dosť, keď i chlapi, ktorí sa dávali na zboj, mali i svoj tieň a tvrdú, neraz ukrutnú
         povahu. Jánošík zmenil sa v legendu, ktorá neprestala dráždiť, jeho nasledovníci boli z
         mäsa a krvi, z ľudského sebectva, z túžby po ľahšom živote, keď i neboli bez srdca, a s
         tým, čo získali, vedeli sa rozdeliť…
   </p>
   <p>
    — Bože môj, Otče môj, však je ten svet zmotaný, čo vystojí, čo vystojí chudobný poddaný!
         — nieslo sa nielen po trenčianskych a liptovských horách, prevalilo sa z Považia na Hron a
         o niekoľko rokov rozhučalo sa pod Ďumbierom, v kraji komorného grófa, na okolí slobodného
         kráľovského mestečka Brezna, na Handloch, čiernom Balogu a po všetkých osadách tejto veľkej
         obce. Na Dobroči, Kráme, u Komov, u Fajtov ožili večery. Chlapi pri kozúbku, ženy a dievky
         pod kúdeľami naznášali toho. Mnoho sa o tom vedelo v krčme u Komov, kde svedčná krčmárka
         Uľana ovdovela a o krátky čas mala dobré spojenie na všetky strany. Tam už v tridsiatych
         rokoch vedeli, že sa Martin Poljak, rodák handelský, stretol na Cinobani so svojím
         kamarátom Jakubom Surovcom z Trenčianskeho Rovného a zverboval ho na voľný život.
   </p>
   <p>
    — Čo sa budeš trápiť a chodiť zo salaša na salaš? Takto k ničomu neprídeš, — kreslil mu
         život peknými farbami. — Pôjdeme radšej z krčmy do krčmy, kde je, tam si vezmeme, kto nemá,
         tomu dáme a budeme mať priateľov. Si pekný, chlap a na Dobroči máš dievča ako lusk, Anču
         Kováčikovie, sestru Veľkého Maca. Pre koho zakvitne, keď sa ty budeš túlať po svete? Poď, v
         chalupe na kopci za Dobročou urobíme si hniezdo, nájdeme pomocníkov, a bude sa nám žiť, len
         radosť.
   </p>
   <p>
    Jakub váhal, ale napokon pristal. Hneď potom vrátil sa na Dobroč, obsadili osamelú
         chalupu, pokrytú slamenou strechou, a rodina začala sa rozrastať. Hneď v prvé dni zbadal
         Jakub, že je takto žiť lepšie, ľudia sa prišli podívať a zniesli na stôl čierneho chleba,
         mlieka i mäsa. Večer u krčmárky Uľany bolo veselo, mladej žene iskrili čierne oči a sukňa
         sa jej vyzývavo roznášala. Vedela, že Martin bez peňazí neprišiel. Nalievala kyslé víno do
         džbánkov. Tu i tu fľochla na Jakuba, ktorý sa ešte akosi červenal.
   </p>
   <p>
    — Že ste už len trafili k nám! — vypla sa ani struna, vedomá svojej ženskej čarovnosti a
         mladosti. — My tu vädneme, a vy ktovie aké ženy a dievky oblažujete vo svete. Veru, Jakub,
         čas bol, ani ty nebudeš večne mladý, ako si dnes.
   </p>
   <p>
    — Nezaliečaj sa mu, Uľa! — hrkol Martin džbánkom na dubový stôl, — veď ty máš tiež
         svojho, veď za tebou škúli pán Sebastián, a ten ti vyhovie i opatrí ťa. Jakub si inde srdce
         zabudol.
   </p>
   <p>
    — Čo len to, kde si zabudol, — ohnala sa vdova so smiechom, — ale kto ho našiel…!
   </p>
   <p>
    — No, Anča Kováčikovie neuhne ti v ničom, — natiahol dlhú tvár a pozrel šelmovsky, čo
         oni obaja na to. — Žien je dosť, a jedna krajšia ako druhá, pravda, Jakub?! — udrel ho
         priateľsky po pleci. — Všetkého sme mali a budeme mať, dobrým chlapom ženy dožičia radosti.
   </p>
   <p>
    — Ktorá komu, — zvrtla sa krčmárka a odišla.
   </p>
   <p>
    — Vidíš, nehovor jej tak! — začal mu hneď Jakub vyčítať. — Ona to nemá rada. Ani jedna
         žena nemá rada, keď niekto inú chváli, a s Veľkým Macom nie je ani veľmi zadobre. Keď sa
         opil a pobil jej riad i obloky, vyhrážala sa mu, že prechováva zbojníkov. Keď má jeho v
         žalúdku, bude mať i jeho sestru a vypomstí sa ľahko. Povie drábom a tí chytia i teba.
   </p>
   <p>
    — No veď, no, Jakub, — zmraštil Martin nízke čelo. — Ešte vidieť, že si nie pravý
         zbojník. Mňa chytiť, to nebude tak ľahko, a dúfam, ani teba, hoci by nám komorný gróf a
         celá stolica vyslali svojich hajdúchov. Radšej si vypime, čo nás tam po ženách, ženy i tak
         neboli pre vážnych ľudí nikdy na osoh. I sám Jánošík, keby nebol mal tej Anče, nebol by
         prišiel ani na starú babu, ktorá mu podsypala hrachu pod krpce, a nebol by odvisol na háku
         za rebro. Chlap len s chlapom, vieš, a my si kamarátov nájdeme hockoľko. So ženou sa môžeme
         pobaviť, ale ďalej nič, — zabudli kamaráti na škriepku a hovorili o vážnejších veciach.
   </p>
   <p>
    Sedliaci zvedavo fľochli na nich. Vedeli, vrátili sa zo šíreho sveta a skúsili všeličo,
         ako sa kde inde žije, ako sa robotí, akí sú kde páni a ich drábi, aké krčmy a aké salaše.
         Hovor rástol. Uľa vyčervenená nosila džbánok za džbánkom, chlapi na laviciach primkýnali sa
         bližšie, až sa zmenili na jediné ucho. Vtedy sa už hovorilo tichšie, iste o vážnych
         veciach, aké zaujímajú všetkých. Hlavy sa dali dovedna a vrava sa stala skoro šepotom. V
         tajomnom kruhu našli všetci svoje miesto, veď boli jedna krv a jedno utrpenie. Tam boli i
         niektorí domáci, ale aj cezpoľní. Bratia, Ondro a Jano Oravec mali chalupu neďaleko,
         podopretú kolom, aby sa nezrútila. Ostatní boli valasi, Paľko Gajdoš z klenovského, Miško
         Žilka z tisovského, Maco a Ďuro z valaštianskeho salaša. Všetci boli červení a zdraví ako
         chlapi, chovaní na syre a žinčici. Gazdovstva nemali, ale neboli by sa čarali s hocikým.
         Vedeli si žiť, a to veselo. Nejaká tá ovca vedela vždy okrivieť a našiel sa i nejaký groš
         na holbu vína alebo pálenky.
   </p>
   <p>
    — Hej, kamarát, mali by sme sa niekde zísť a poradiť — navrhol im Martin, hľadiac im do
         očí, čo oni na to. — Tu sme doma, na Dobroči nás nikto nevyzradí, vyjdeme po jednom a
         stretneme sa v chalupe na kopci, tade večer nechodí nik, a keby aj, prišli sme zo sveta a
         chceli sme sa vidieť, mohli by sme i vína vziať a pálenky do krčaha, veď sa nevyleje. Hej,
         krčmárka, — zavolal na Uľu a cinkol dukátom na dubový stôl, — dáš nám?
   </p>
   <p>
    — Ale dám, Martin, — uškrnie sa krčmárka a zvŕta sa medzi chlapmi. — Čo by len nedala.
   </p>
   <p>
    O chvíľu tratili sa chlapi z krčmy ticho jeden za druhým. Zahli stavaním pomedzi stodoly
         na kopec. Maco a Ďuro z Valaskej niesli lagvice vína a pálenky. Keď sa zotmelo, boli už
         všetci pod slamenou strechou. Vítala ich Dora, Martinova stará gazdiná. Vzala lagvice,
         zložila do komory, založila na ohnisku a začala hneď variť pálenku. Zatiaľ sa pilo víno.
         Martin vynášal krčah za krčahom, chlapi si zdravkali a nálada začala rásť.
   </p>
   <p>
    — Tak, kamaráti, — prehovoril Poljak, keď sa už nálada stupňovala, — vieme, na čo sme sa
         chytili, netreba nám hovoriť. Nebudeme večne len žinčicu strebať a ovčím lojom mazať si
         hubu. Sme chlapi a opatríme si, čo nám treba. Najprv vyvoľme si vodcu, ktorého by sme
         všetci poslúchali. Ja navrhujem Jakuba Surovca, on je smelý, mocný ako buk. Videl už sveta,
         ako i ja, teda nech žije!
   </p>
   <p>
    — Nech žije! — hrkli tupo džbánky, tmavé oči sa zablýskali a sústredili všetky na
         počernej, odmeranej Jakubovej tvári.
   </p>
   <p>
    — Dobre, kamaráti, — vypäl sa vyvolený a vykročil spod pece k širokému stolu,
         rozkročenému pod oblokom ako dlaň. Tu sa obzrel vážne po všetkých prítomných, kľakol na
         kolená a zdvihol prsty dohora. Všetci stáli, ani jedle na Vepri, mĺkvo a vážne.
   </p>
   <p>
    — Prisahám večnému Bohu, svätej Trojici a všetkým božím svätým, — niesol sa tvrdo jeho
         hlas a vŕtal do duše, — že nikdy svojich tovarišov nezjavím, neoklamem, nezanechám v šťastí
         a v nešťastí. Tak mi Pán Boh pomáhaj!
   </p>
   <p>
    Keď jeho slová zamĺkli, chlapi cítili, čosi sa stalo. Zastali si všetci pred vodcom
         plece pri pleci, hlava vedľa hlavy, a stopiac sa v jeden zrak, hovorili za ním:
   </p>
   <p>
    — Prisaháme večnému Bohu, svätej Trojici a všetkým božím svätým, že nikdy svojich
         kamarátov nezradíme, neoklameme, nezanecháme v šťastí a v nešťastí…
   </p>
   <p>
    — Amen, — doložili, objali sa a podali si ruky. To bol prvý zbojnícky sľub, viažúci
         srdcia i duše ako železná obruč drevené dúhy.
   </p>
   <p>
    — A teraz, kamaráti, postavíme si najprv stráž, znel Jakubov hlas veliteľsky. — Tu sme
         istí, všetko je tu naše až po krčmu, ale čert nespí! Najprv sa zabezpečme, potom si
         povieme, čo budeme robiť, potom si vypijeme i zaspievame.
   </p>
   <p>
    Súhlasili a večer mal už svoj program. Dvaja šli na dvor a pozreli i na záhumnie. Ale
         nevideli ani duše, nuž nechali tam valaského psiska Dunaja a starú Doru. Keď prišli medzi
         chlapov, chlapi sa radili, do čoho sa chytiť.
   </p>
   <p>
    — Nuž, viete, — radil bystrý Poljak, mrkajúc úzkymi očami — rodinu už máme, treba sa o
         ňu postarať. Najprv čo by sme ešte pribrali niekoho, a tu radím zájsť na černovršský salaš,
         tam je dobrý chlap Tomáš Greguš. Keď mu povieme, nechá ovce tak a pôjde s nami.
   </p>
   <p>
    — Len či pôjde? — pochybujú chlapi. — Greguš má ženu i dieťa, a takému sa je ťažko
         odtrhnúť.
   </p>
   <p>
    — Veď ho my primusíme, — zdvihol významne hlavu Jakub, ktorý už cítil, ako ho vodcovský
         duch opanúva. — I Tomášovi dodáme chuti. Keby nami pohrdol, chýbal by nám, mohol by nám byť
         i nebezpečným, všetky doterajšie tajné spády sú mu známe ako i nám.
   </p>
   <p>
    Chlapi prikývli a dohovorili sa.
   </p>
   <p>
    — A potom nemôžeme len tu doma ostať, — ujal sa slova Martin Poljak, ktorý mal vždy
         najväčšie plány. — Čo tu na Dobroči, v Brezne alebo Polhore? Na valaštianskom alebo
         mýtňanskom salaši zdrapnúť jednu-dve ovce, čo viac? Ja odporúčam ísť do Liptova, do Oravy,
         až do Poľskej za Tatry, tam sa už niečo ulizne.
   </p>
   <p>
    — Povediem vás, kamaráti, — rozhodne Jakub. — Musíme si zadovážiť plátna na košele. I na
         sukne pre naše ženy a frajerky, a za vrchmi tam toho je. Keď už máme robiť, nesmieme len za
         tú žranicu. Mikulášu vyhneme, keď tam ten Jánošíkov hák i dnes straší, ale pôjdeme
         navštíviť oravských pánov do Tvrdošína, do Trstenej a Slanice. Potom zas poľských magnátov
         do Nového Targu a ešte ďalej.
   </p>
   <p>
    — Výborne! — prikyvovali počerné tváre; zdvihli džbánky, plné varenej pálenky s medom, a
         prevracali ich dúškom hore dnom.
   </p>
   <p>
    — Veď nám len bude, nebude nám nijaký pandúr rozkazovať, na komorské nechodíme. Čo je
         pod oblohou, je naše, a my sme svoji. Tak veru!
   </p>
   <p>
    Zdravkali si a popíjali dlho v zapustnutej chalupe.
   </p>
   <p>
    Ale po jednom sa vytratili, prvý sa chytil drevenej kľučky Jakub Surovec.
   </p>
   <p>
    — Kam sa ponáhľaš, Jakub? — chytil ho za rukáv Martin. — Ostaň ešte.
   </p>
   <p>
    — Veď vieš. Idem k Macovým. Ešte som nebol, ako som sa vrátil.
   </p>
   <p>
    — Viem, viem, — usmial sa Martin na chlapiska. — Pekná dievka len každého z nás pohne,
         ale nebuď dlho!
   </p>
   <p>
    — Nie!
   </p>
   <p>
    — Asi len do rána, — uškrnul sa Poljak za priateľom. — Poznám ho dobre, ani Anča nepustí
         sa ľahko takého chlapiska!
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
    Martin sa nemýlil. Kubo, keď sa spustil z vŕšku, našiel u Veľkého Maca celú famíliu. Za
         stolom sedel starý, ale prefíkaný gazda, okolo neho niekoľko Dobročanov, na ohromnej peci
         vyvaľoval sa syn Jano, ktorý sa už priučil všeličomu. Ženy, a tak s nimi i Anča, tmolili sa
         v pitvore a sťahovali akúsi divinu.
   </p>
   <p>
    — Daj Boh šťastia! — pozdravil prišlý a zamieril rovno za gazdom. — Ako sa máte, sváko?
         — potriasol mu rukou.
   </p>
   <p>
    — Nuž, len tak, Kubo, len tak, — uškrnul sa starý omrzene. — Prišiel si, prišiel z tej
         Cinobane, a čo si tu počneš? Srsti nemáš, ani len sekery, leda žinčicu budeš po salašoch
         strebať.
   </p>
   <p>
    — Dobrý chlap si vždy nájde, čo mu treba, i bez salašov.
   </p>
   <p>
    — Ako by nie, — prikývol strapatou hlavou Maco Veľký. — Aký by len bol chlap, keby si
         nenašiel? A teba Martin Poljak už vraj i zverboval?
   </p>
   <p>
    — Čo by len on, — prisadol si Kubo k stolu. — Keď sa už zverbovať, zverboval by sa sám.
   </p>
   <p>
    — Len si daj pozor, Kubo, — pozrie na neho i na ostatných, gazda otcovsky. — U mňa,
         vieš, vždy ste doma, ale vicišpán vo Zvolene nespí, ani komorný gróf v Banskej Bystrici.
         Nech ti zuby v loji nezaviaznu. Lebo ak, namerajú ti na zadok palíc, že ho budeš mať ako
         červené súkno, rozstrihané tupými nožnicami.
   </p>
   <p>
    — Veď ja to len tak, — mrdol Kubo plecom, ako by ho už nudil celý rozhovor. — A kde je
         Anča?
   </p>
   <p>
    — Kdesi von, okolo ohniska, Janovi som ulial guliek. Zniesol roháčika. Stará s Ančou sa
         piple s ním, bude dobrá večera, ostaň, oblizneš i ty.
   </p>
   <p>
    — Vy ste uliali Janovi guľky? — vzrastal hneď Jakubov záujem.
   </p>
   <p>
    — Čoby len nie, — múdril sa starý. — Nie je to ťažké, človek si zaobstará v Brezne kus
         olova. Doma ho na panvici rozleje, potom naleje do drevenej formy, a máš guliek koľko
         chceš.
   </p>
   <p>
    — A mne by ste uliali? Potreboval by som tiež nejakú srsť hľadať.
   </p>
   <p>
    — Ulial, ulial! — uškrnul sa gazda a prešiel si tvrdou dlaňou po dlhých mastných
         vlasoch. — Prečo by neulial? Olovo je na to, ulejem ti ich, koľko len chceš.
   </p>
   <p>
    — Dobre, sváko. Prídem, keď budem potrebovať.
   </p>
   <p>
    Pri rozhovore čas sa míňal. Kubo vyšiel do pitvora, podal Anči ruku i buchol ju do
         chrbta. Zakolísala sa ako svrčina, keď sa oprie vietor do nej. Oči jej zažiarili ako
         pahreba na ohnisku. Ale pozrela na starú Kováčikovú, ktorá miešala mäso veľkou lyžicou v
         ohromnom čiernom hrnci, a odsotila ho od seba.
   </p>
   <p>
    — Jaj, Kubo, nezavadzaj, máme robotu, — zajedla sa do neho očami. — Chystáme večeru
         chlapom i tebe, však si zaješ i ty? — znížila hlas. — Potom…
   </p>
   <p>
    Všetko šlo svojím poriadkom, lebo v kráľovstve Veľkého Maca poriadok bol pánom. Z
         ohniska priniesli veľkú misu, plnú mäsa, bral si každý prstami do dlane. S chuťou sa
         pustili do Janovej koristi. I on sa zviezol z pece a ohrýzal mäso z koštiaľov. I Kubo tak,
         a bolo dobre, lebo takej pečienky veru dávno nejedol. Z Anče bude dobrá žena a výborná
         kuchárka, len musí mať niekoho, kto jej prinesie do komory.
   </p>
   <p>
    Keď sa najedli, zapili si nie vínom, to je pre pánov, ale pálenkou, lebo to je dobrý
         nápoj, najmä keď sa nasype do neho korenia a papriky.
   </p>
   <p>
    Z hojnej večere dostal sa dobrý koštiaľ i ostatným chlapom, ktorí po jednom prichádzali.
         Poslali hneď i s pintou do Komov a Uľa opatrila ako vždy. Pod strechou Maca Veľkého šlo
         všetko, ale Maco to nerobil zadarmo. On tovarišov nasýtil i prenocoval na šope, a hoci v
         dymníku na pôjde, keď bolo treba, ale najprv o seba mal starosť.
   </p>
   <p>
    Po mastnej večeri chlapi sa naliali, ako Pán Boh prikázal, a rozišli sa po kútoch.
   </p>
   <p>
    Kubo skočil do komôrky za Ančou. Vyčkávala ho už na posteli.
   </p>
   <p>
    — Si tu, Anča? — šmátral pozorne mocnými rukami okolo seba.
   </p>
   <p>
    — Tu! — znížila hlas šeptom. — Kdeže by bola.
   </p>
   <p>
    — A prenocuješ ma? — prikrádal sa k dievke a poznával jej údy.
   </p>
   <p>
    — Len ťa nepošlem k inej.
   </p>
   <p>
    — Ani by nešiel, Anča, vieš, tak som túžil po tebe.
   </p>
   <p>
    — Hej, a šiel si najprv do Komov za krčmárkou, — prehodila mu vyčítave. — Uľa je ako
         žeravé železo, pasie po tebe.
   </p>
   <p>
    — Ako chce, — strhol Kubo k sebe dievku a povil do svojho mocného náručia. — Ja len teba
         chcem, ona Uľa pasie po všetkých, láska sa i s Martinom, fľochuje za Macom, Ďurom z
         Valaskej. Je už taká, jej treba chlap! Nájde si ho, či chce, či nechce. Ale ty, Anka, si
         len moja, nechodíš za chlapmi do sena na šop.
   </p>
   <p>
    — Nie, — ovisla mu hlava na širokých prsiach. — Mám ťa rada.
   </p>
   <p>
    — I ja teba, Anička, inak nebol by sa dal Martinovi zverbovať, chcel som prísť na Dobroč
         a vidieť ťa.
   </p>
   <p>
    — A nebojíš sa, Kubko? — horela ako rozpálený smoliak pri smoliaku.
   </p>
   <p>
    — Koho, Anka?
   </p>
   <p>
    — Nuž drábov.
   </p>
   <p>
    — Drábi nech sa mňa boja!
   </p>
   <p>
    — Ale čo ťa čaká v takom živote a čo mňa s tebou? — pritúlila sa k nemu ako decko. — Ja
         vidím u Macov, aký je to život. Chlapi prídu a idú, ak čo prinesú, rozdajú za opateru alebo
         prepijú. Napokon zostane im len holá dlaň.
   </p>
   <p>
    — No vieš, Anča, ja budem mať starosť na seba, a tým i na teba, veď okrem matere v
         Rovnom nemám nikoho. Čo ti prinesiem, odložíš. Keď bude všetkého dosť, odídeme v iný kraj,
         dáme sa pekne v kostole zosobášiť a budeme si poriadne žiť ako tí najlepší smrteľníci.
   </p>
   <p>
    Anku tieto slová uspokojili. Nad ránom, keď kohút zakikiríkal, vyprevadila svojho Jakuba
         až po bránku, ktorú potom pevne zavrela. Surovec šiel na kopec, kde v chalupe našiel
         Martina ešte poriadne chrápať. Odopäl opasok a ľahol si na lavicu i on. O chvíľu tiež
         chrápal, nemal prečo nespať, veď nepôjde na komorské.
   </p>
   <p>
    Celý deň ostali doma. Len podvečer nazreli niekoľkí priatelia, vycedili ešte, čo ostalo
         v lagvici, a pustili sa i s vodcom na černovršský salaš mešťana Luciusa.
   </p>
   <p>
    Pred kolibou privítali ich veľké psiská zúrivým štekotom. V kolibe horeli smoliaky a
         vrhali ostrú žiaru do večerného šera.
   </p>
   <p>
    — Daj Boh šťastia! — pozdravil Jakub Tomáša i jeho valachov.
   </p>
   <p>
    — Bože daj! — pozrel Tomáš na prichádzajúcich zdržanlivo. — Čo nám nesiete, priatelia?
   </p>
   <p>
    Nakrájal hneď syra na lopár a načrel do črpákov žinčice.
   </p>
   <p>
    — Nuž my prichodíme len tak, — pokračoval ďalej Jakub, keď si posadali na pažiť pred
         kolibu. — Hádam i tušíš. Radi by sme ťa mať medzi sebou, veď si chlap ako my, nenaľakáš sa
         drába ani pištole. A čo takto vyslúžiš u Luciusa? Nažerieš sa syra a nastrebeš žinčice. Tu
         i tu ak ti prídeme zabiť nejakú ovcu i pre seba. Daj sa s nami na voľný život, budeš mať
         všetkého, čo sa ti len zažiada.
   </p>
   <p>
    — Nemám vôle, — spustil Tomáš hlavu medzi väzy. — Mám ženu Evu i decko, takému je ťažko
         sa dať na taký život.
   </p>
   <p>
    — Čo by len bolo! — prevrávali ho radom. — Azda sme my bez žien? Kto nemá ženu, má
         frajerku. I náš vodca Jakub má Anču. Nedal by ju za všetky svety, a hľa, vedie nás. A ty,
         Tomáš, nestal by si medzi nás?
   </p>
   <p>
    — Čo by som mal stať? — rozkročil sa Tomáš pevne. — Človek, keď sa nehrá s ohňom,
         nepopáli sa.
   </p>
   <p>
    — Ale ostane večným žobrákom. A takto ženu a dieťa si opatríš.
   </p>
   <p>
    — Ale prečo niesť kožu na trh? — odťahoval sa Greguš. — Najpotrebnejšie si nájde človek
         i bez toho. Povedzte mi, čo strojíte veľkého vykonať!? Nech vidím, či je to hodno, alebo
         nie.
   </p>
   <p>
    — Povieme ti to, keď chceš, — stal si za všetkých vodca.
   </p>
   <p>
    — Dva roky predtým, ako som sa uliahol v Trenčianskom Rovnom, nastokli páni na krivý hák
         Jánošíka z Terchovej. Ešte si i šibenicu obhajduchoval, kým nevydýchol svoju dušu do hôr.
         Poddaní vzdychali za svojím ochrancom, ale nepohlo sa lístka, zakríknuté váľali sa v
         dolinách dediny i mestečká. Musel niekto prísť, kto sa ozve, kto sa pomstí za Jánošíka! A
         to sme my, ako nás tu vidíš. A teba voláme zastať si medzi nás, inak vieš, čo ťa čaká. Ak
         ti je tma v očiach, zasvietime ti. Chceš byť náš, alebo nie?!
   </p>
   <p>
    — No, poručeno Bohu, — zmäkol Greguš na tieto slová. — Mali by ste mi ublížiť, radšej
         pôjdem s vami.
   </p>
   <p>
    — To je i najmúdrejšie, — prikyvovali drsní chlapi. — Čo by si sa mal skrývať, keď môžeš
         rozkazovať. — A spustili hneď veselo:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Bou by Jánošík bojuvav,
keby si bou merkuvav!
Keby si bou svoj opaštek
na stole nenechav!!
      </span>
     </p>
    </div>
   </p>
   <p>
   </p>
   <p>
    — No, vidíš, nám sa to nestane, — volali chlapi zo všetkých strán. — Dáme si lepší pozor
         na mladé i na staré baby a ohlásime pánom: Jánošík neumrel na krivom háku, o dva roky ožil,
         teraz je tu taký, aký bol. Volá sa Kubo Surovec, a za ním ideme my, jeho kamaráti.
   </p>
   <p>
    — Hej, hore háj, dolu háj, hore hájom chodník! — zahučalo spod Vepra do Ďumbiera, až do
         bralnatých Tatier. Ozvalo sa v ten večer nie z ľudí, opásaných blancierovými opaskami, ale
         zo zeme, čiernej slovenskej zeme. Rozhučalo sa ponad breznianske múry, letelo nad Hron,
         prevalilo sa na Považie a nieslo sa, ako odbojný a pomstivý duch bitých a dlávených
         doďaleka.
   </p>
   <p>
    Po všetkom tom Greguš odprisahal vernosť a oddanosť kamarátom, že ich nikdy neopustí a
         nezradí a neoklame v štastí ani v nešťastí. Chlapi výskali od radosti a vyhadzovali valašky
         okolo pahreby. Kudlatí Dunčovia štekali, akoby boli jedno s veselou rodinou. Ovce sa dívali
         z košiara zvedavo a kdesi nablízku zahúkala sova.
   </p>
   <p>
    Chlapi sa nerozišli naprázdno. Greguš postúpil jalovku z košiara Luciusa. Jakub ju
         vybral a nastala nová hostina. Mäsa bolo, i pálenky sa hneď našlo. Naspievali sa pritom do
         vôle. Greguš spravil i pesničku o Surovcovej materi, ako to bude, keď príde veľký koniec.
         Aj si ju zaspievali od srdca:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Surovcova mati syna oplakáva,
že mu popod nôžky vetríček povieva.
Surovcova mati syna oplakáva,
že ho na koliesku vetríček previeva!!
      </span>
     </p>
    </div>
   </p>
   <p>
   </p>
   <p>
    Rozlieha sa pieseň z mocných chlapských hrdiel, vzlieta až pod tmavý oblak, ktorý sa
         rozprestrel pod zvážneným Ďumbierom ako veľké tušenie.
   </p>
   <p>
    Nad ránom pustili sa chlapi hore Vagnárom popri Mýte na valaštínsky salaš v Bystrianskej
         doline. Tu pobudli tri dni a zarezali ovcu. Pre toľkých chlapov bolo im treba, bolo ich už
         práve deväť a priberali ešte nových.
   </p>
   <p>
   </p>
   <p>
    <span class="bold">
     <strong>
      III
     </strong>
    </span>
   </p>
   <p>
    Z Bystrej šli chlapi na východniansky salaš do Liptova. Tu pribrali nových dvoch
         kamarátov, Ondra Ponického a Ďura Lukáša, ktorí už z tohto majstrovstva i vedeli niečo. Tí
         ich upozornili, že sa zvesť o nich už nesie po dolinách a pandúri chystajú sa už na nich i
         v Mikuláši.
   </p>
   <p>
    — Hja, Jánošíkov krivý hák! — blyslo hneď Surovcovi v hlave. — Nie, kamaráti, nepôjdeme
         na Pongrácov, vrátime sa do Valaskej, tam bude tiež čo robiť.
   </p>
   <p>
    I vrátili sa do Bystrej na salaš. Neďaleko pod ohromnou borovicou sadli na radu. Surovec
         cítil, že ich pribúda, a to znamená, musí sa robiť niečo vážneho. Žiť len tak na žinčici a
         žviakať baraninu zdalo sa všetkým primálo. I súkna im treba a plátna i peňazí. Po dedinách
         nezohnať ani na olovo a prach. Bez toho nedá sa ani na krok.
   </p>
   <p>
    — Koľko máme zbrane, kamaráti? — zadíval sa na drsné tváre, zvedavé i tak, čo bude.
   </p>
   <p>
    — Niekoľko hrstí gúľ, — referoval Martin Poljak, ktorý ináč mal o všetko starosť, — zo
         dva polháky, ktoré sme vzali pod Kriváňom, kam ich priniesli z Poľskej, páť pištolí, a
         dosť. Ináč máme v rukách len valašky.
   </p>
   <p>
    — No, to je málo! — zgánil Surovec. — Tak by nás mikulášski pandúri rozprášili ako
         práchno, musíme si najprv zadovážiť muníciu.
   </p>
   <p>
    — To znamená, musíme si požičať od niekoho na večný interes, — ozval sa zamĺknutý
         Greguš. — Alebo kúpiť za čiesi peniaze.
   </p>
   <p>
    — Čo len to! — mrkli pochmúrni chlapi na seba. — V Brezne a v Bystrici je takého tovaru
         dosť.
   </p>
   <p>
    — Len peniaze kde nájsť?
   </p>
   <p>
    — To ste mi zbojníci! — zamiešal sa vodca. — Takéto rozpaky! Pozrite, chlapci, ja vám
         čosi ukážem! — a vytiahol z tanistry dlhú pušku, pevnú, s dvoma rúrami. — To ste ešte
         nevideli, čo?
   </p>
   <p>
    — Ej, ej, dva kohútiky, dve rúry, — kývali udivení chlapi hlavami. — To vari i dva razy
         vystrelí! A kto to ozaj spravil? Musela to však byť hlava, — pochvaľovali, vytušiac hneď,
         že týmto kapitálnym majstrom je sám Surovec.
   </p>
   <p>
    — Vidíte, musíte sa poriadne vyzbrojiť všetci, — rozhovoril sa Surovec veliteľsky, — tak
         sa nás budú báť, naše slovo nájde váhu a dosiahneme, čo nám treba. Vo Valaskej je bohatý
         pán Johannes Marček, keď my nemáme, on má. Ak si zájdeme za ním a povieme mu, keď nechce
         mať pekáreň zo stajní a stodôl, aby neodkladal pomôcť nám, dá si povedať a požičia nám
         všetko, čo treba.
   </p>
   <p>
    Oči sa rozjasnili a chlapi si pritiahli opasky.
   </p>
   <p>
    — Ja už nič, — stisne Greguš plecami. — To nám nevystačí, musíme ísť ďalej, až do
         Novohradu. Na Mýtnej je bohatý krčmár, on nám prisype.
   </p>
   <p>
    — Príde i na toho rad, — natiahne krk Paľo Gajdoš. — Teraz by sme si mali bližšie
         pomôcť, tam je valaštiansky kostol, v sakristii sú monštrancie a strieborné i zlaté
         kalichy. Pán páter je už starý, nedovidí už a nedopočuje, oddelíme si trochu z jeho
         pokladnice. Pomrvíme to, hoci i v hrsti, a črepy nám vyplatí Steinmann hotovými. Bude rád,
         keď nám ich nebude musieť vyplatiť zadarmo, alebo, ako sa povie, na večný účet.
   </p>
   <p>
    — To je už niečo, — prikyvovali niektorí, kým Ďuro a Maco z Valaskej trochu zbledli.
   </p>
   <p>
    — Kostol je predsa len kostol, — odrádzali. — Človek vezme od pána, môže myslieť, že si
         len požičal, ale z kostola, to je už iné. Tam ho i potme vidí niekto, Pán Boh!
   </p>
   <p>
    — Tak my neprídeme k poriadnej munícii, — pohodil Surovec, — a bez munície uštekajú nás
         psi.
   </p>
   <p>
    — Tebe je ľahko, keď si nie katolík, — pozreli na neho Ďuro a Maco.
   </p>
   <p>
    — Čo sme, to sme, všetci sme jedno, hôrni chlapci. Boha sa bojíme, ale peniaze sú nám
         potrebné.
   </p>
   <p>
    Napokon sa dohodli, že zoberú len to staršie, nejaký kov a niečo plátna na košele.
   </p>
   <p>
    — Nezdá sa mi to, — krútil hlavou Jano Oravec. — Ale čo robiť?!
   </p>
   <p>
    — Ani nič nespravíš.
   </p>
   <p>
    Keď slnko vyšlo, spúšťali sa pomaly nadol, keď zmrklo, dali sa do roboty. Surovec s
         niekoľkými zašiel k Marčekovi, psom dal hodiť slaniny, stavanie obsadiť, potom vošiel za
         pánom.
   </p>
   <p>
    — Daj Boh šťastia, pán veľkomožný! — pozdravil sa, ako sa sluší.
   </p>
   <p>
    — Čo mi nesiete? — pochopil hneď Marček, s kým má do činenia.
   </p>
   <p>
    — Len seba! Len nás!! — obzrel sa za otvorené dvere. — Viete, kto sme. Potrebovali by
         sme pôžičku na muníciu, veď ju mal i pán Rákóczy odkiaľsi hen z Francúzska, nám dáte vy, a
         my, keď sa zmôžeme, vrátime.
   </p>
   <p>
    — Jaj, priateľu, — vynašiel sa pán, — to nejde len tak, — na to by som mal zavolať pána
         notára. Zhotoviť dlžobný úpis.
   </p>
   <p>
    — Netrápte sa, pán veľkomožný, — zastal mu Surovec do cesty a pozrel mu ostro do očú. —
         Vidíte, je tma, keby prišiel, museli by sme mu posvietiť a vás by to mrzelo. Mali by ste zo
         stajní iba pekáreň a z volov a kráv i oviec iba pečienku, ktorú by sa vám nechcelo jesť.
         Spravme sa takto. Niečo dáte vy, niečo odpustíme my, a môžeme byť obe stránky spokojné!
   </p>
   <p>
    Pán veľkomožný zo začiatku sa durdil a nadával. Ale keď spoznal, v čom je, utrel si
         zrosené čelo, vybral z almárie niekoľko vreciek dukátov i mariášov a vymenil sa.
   </p>
   <p>
    — Takto je dobre, pán veľkomožný, — uklonil sa Surovec na znak, že vie, čo sa patrí. —
         Takto máme i my, a vy tiež nevyjdete naprázdno.
   </p>
   <p>
    Na ostrý hvizd chlapi sa stratili. Zatiaľ sakristiu Paľo Gajdoš, Ďuro z Oravy a ešte
         niekoľkí pozorne doriadili. Vylámali dvere, zobrali rúcha a plátna na košele, pomrvili v
         hrsti staré kalichy i staršiu monštranciu a oddychovali v krčme ako po robote.
   </p>
   <p>
    Keď po obci nastal poplach, zbojníkov už tam nebolo. Šibli na Hronec a potom na Dobroč k
         Veľkému Macovi. Tam sa zabávali u Komov do rána a Jakub nechal Anči niekoľko dukátov v
         posteli, nech vie, koho má. O niekoľko dní zišli s Martinom a Paľkom Gajdošom k
         Steinmannovi odvážiť, čo získali. On si to iste zamení. Ale Steinmann potiahol sa za bradu,
         potuteľne sa usmial a vyhováral. Je to vraj ťažko, nemôže, ešte keby plátno, biele plátno,
         ale o kalichoch tu už vedia, i o prikrývadlách. Inokedy, ale teraz nech by ho nechali na
         pokoji, nezabudne a odslúži sa ochotne.
   </p>
   <p>
    — Ej, Žide, bojíš sa, pravda? — lapil ho Jakub do železných rúk a potriasol ani hrušku.
   </p>
   <p>
    — Pusťte ma, pán veľkomožný konduktor, a nebudem sa báť! — uškrnul sa Steinmann a
         odťahoval sa pod pec, ako od svrabu, čím ďalej. — Som malý, maličký tvor, menší ako blcha a
         mám devätoro detí, človek spraví, spraví, ale musí si dať pozor, ak chce žiť.
   </p>
   <p>
    — No, dobre, — vypäl sa Jakub skoro do povaly. — Poradím si i bez teba. Pôjdeme hneď do
         Bystrice a zameníme tovar.
   </p>
   <p>
    Steinmann si trel ruky, ukláňal sa a vyprevadil hostí až k dverám. Tí sa dlhými krokmi
         pohli dolu Hronom. Ráno už boli v Bystrici. Jakub zašiel do známeho obchodu, kde
         odpredávali i staršie šaty. Tam vybalil prikrývadlá, ktoré už Anča na Dobroči postrihala a
         zvinula do kotúča. Nikto by nebol poznal, z čoho sú. Nepoznali ani v obchode a prevzali
         tovar za slušné peniaze. Paľo a Martin pochodili horšie, pomrvené kalichy a monštrancia
         ostali predsa len podozrivými črepmi, klenotník krútil hlavou, na čo by mu to vraj bolo,
         ale možno kúpi, ak počkajú trochu.
   </p>
   <p>
    — A straku na kole nechytili by ste za chvost? — uškrnul sa na neho Poljak, zhrnul črepy
         zlata a striebra do poriadneho vrecka, mrkol na Gajdoša a vyrazili z dverí.
   </p>
   <p>
    — A psa, ak máte, dobre si uviažte, — hodili ešte niekoľko slov dverami do obchodu, —
         lebo môže vám do nohy zahryznúť.
   </p>
   <p>
    Vyrútili sa na ulicu, zašli k Hronu a kráčali rovno do Urpína. Vedeli, neostane to
         tajnosťou a komorný gróf sa postará o ostatné. Zapadli do rozlistnatenej bučiny. Vrecko,
         plné zlatých a strieborných črepov, zahrabali pod ohromným bukom do zeme a označili si ho.
         Keď mali poklad v istote, nečakali už, čo sa stane, a pustili sa bočnými chodníkmi hore
         Hronom.
   </p>
   <p>
    — Ten Jano Oravec to dobre tušil, — povrávali si. — Kostol je kostol, vylúpiť ho nie je
         ťažko, ale čo s tým, tam ťa vždy niekto vidí.
   </p>
   <p>
    — Ba čo je len s Jakubcom? — postávali v poli a dívali sa na cestu, či sa neukáže. Ale
         cestou šli len ťažké vozy s medenou rudou do Hámru. Vtedy ešte nevedeli, že je už vodca v
         pasci. S peniazmi, ktoré utŕžil, zahol rovno do neveľkej krčmy, hneď pri mestskej bráne.
         Vyzeral svojich tovarišov, jedol a pil, keď tu naraz vošli drábi veľkomožného pána
         komorného grófa. Nepozorný pokus u klenotníka upozornil na zriedkavých vtáčikov. Drábi hneď
         dostali rozkaz a rozbehli sa po meste. Gajdoš a Poljak ušli, ale Jakubovi sa pripieklo.
         Obstali ho a vrhli do väzenia.
   </p>
   <p>
    — Á, to si ty, čo vykrádaš salaše a kostoly?
   </p>
   <p>
    — Aké kostoly? — pustil sa do nich Surovec a striasol ich zo seba, až sa dívali ako
         omráčení, koľko sily má to chlapisko.
   </p>
   <p>
    — A si neponúkal klenotníkovi zlaté a strieborné črepy, há? — revali na neho zo všetkých
         strán. — Kde si ich vzal?
   </p>
   <p>
    — Nenúkal som nijaké črepy, — spravil Jakub kruh okolo seba. — Mal som plátna, ktoré
         natkali ženy na Dobroči, potrebovali peniaze, to som priniesol a predal.
   </p>
   <p>
    — Cigániš, holomok! — sršali na neho ako osy a rozmýšľali, ako by ho bolo dostať z nôh.
   </p>
   <p>
    Nešlo to ľahko, leteli drábi i stoly, praskali i džbánky i náčinie.
   </p>
   <p>
    — Napokon mi tu všetko potlčiete, — vyrútil sa ťažký, tučný krčmár na rozvadených, chcel
         Jakubovi nohu podložiť, ale zrútil sa sám na dlážku a Jakub na neho. V tú chvíľu držali ho
         už drábi a viazali. Márne kopal a hrýzol, napokon podľahol presile. Strážcovia poriadku
         zamkli ho do bystrickej veže, kde bol niekoľko dní a nocí o hlade a smäde. Potom musel pred
         súd, ktorý mu kožu neodrel, ani na kolese ho nedodrúzgal. Vysvitlo totiž, človeka nezabil,
         iba ovce, čo si bral po salašoch. Za to dostalo sa mu dosť, len štyri razy po dvesto palíc,
         čo on so stisnutými zubmi statočne preniesol.
   </p>
   <p>
    — No, a teraz môžeš ísť, — povedali mu s posmechom, keď sa už sotva dvíhal z dereša. —
         Na príučku máš dosť! A nezabudni sa s tým pochváliť na Dobroči.
   </p>
   <p>
    — Veď ja to komusi odmlátim i s úrokmi, — chytal sa Jakub za boky a vypäl sa do povaly.
         — Nech si to len pán gróf dobre zapamätajú.
   </p>
   <p>
    — Nebolo ti dosť, chceš ešte? — pichali ostré fúzy do neho.
   </p>
   <p>
    — Veď ja nič! — zazrel na drábov a odišiel. Obzeral sa za kamarátmi Poljakom a Gajdošom,
         ale o tých už nebolo chýru. Vystrel teda rovno na Dobroč, kde v chlalupe na konci
         zaprisahal znova všetkých tovarišov, že si neoddýchnu, kým tých osemsto palíc nerozmenia na
         drobné. Aj sa povesť o tom pohla po celom kraji. Raz zbili a okradli v tom, druhý raz zasa
         v inom kaštieli. Chudobným krpčiarom dostalo sa z toho vždy niečo, už i len pre tú zvesť,
         ktorá delila obyvateľstvo ako za Jánošíka. V širokých sedliackych vrstvách začalo sa už
         hovoriť, že Jánošík ani neumrel na krivom háku v Mikuláši, Jánošík žije, chodí po horách a
         dolinách, navštevuje mestá a kaštiele, len sa teraz už nevolá Juro Jánošík, ale Jakub
         Surovec. Táto zvesť prišla i do Tisovca a do Rimavskej Soboty, kde pán vicišpán so
         stoličnými asesormi radili sa, ako pristaviť vlnu, nech sa neprevalí z breznianskych hôr do
         Gemera. Surovec a jeho chlapi mali o tom čerstvé zvesti, ani nechceli veľmi na Gemerskú
         stolicu, veď i tu majú sa s kým biť i s kým sa deliť napoly a vyše poly. Ale v Tisovci bol
         jarmok, kamaráti navrávali, vraj jednako len bolo by dobre obzrieť sa tam, chodia ta bohatí
         gazdovia i zemani, dá sa niečo uloviť.
   </p>
   <p>
    Surovec sa dal nahovoriť.
   </p>
   <p>
    — Kúpim ti pekný ručníček i granáty na hrdlo, — sľuboval už Anke dávno, teraz mal
         príležitosť, nuž šiel s ostatnými. Ale akosi nemal šťastie, jeho chlapci pritovarišili sa k
         akejsi starej babe, ktorá mala peniaze na šnúrke za rubášom. Ktorýsi jej ich vytrhol. Baba
         sa rozkričala, akoby ju dral, a splašila pánov i sedliakov, drábov i vojakov. Naraz len
         stáli okolo Jakuba ako kovaná obruč, kamaráti sa rozutekali. On ostal ako za všetkých.
         Vedel, potom im už dajú pokoj. A aj sa vrhli na neho, poviazali už druhý raz a teraz už
         viedli do Rimavskej Soboty. Pán vicišpán sa zaradovali.
   </p>
   <p>
    — Máme vtáčika, klietku sme mu už prichystali, — trel si ruky spokojne a Surovec dostal
         sa na jednoročný odpočinok do stoličnej väznice.
   </p>
   <p>
    — Hej, jeden celý rok! — zamyslel sa Jakub, keď napnúc sa na prsty, videl kúsok belasej
         oblohy, maličký ako dlaň. — Snehy sa pustia na horách, len ja musím tu hniť, — zaštrkal
         putami. — Minie sa i leto, na salašoch dorastú mladé dojky a o moju Anču nik sa nepostará.
         Ej, to už nie, takto tu hlivieť celý rok! Musím sa dostať odtiaľto, keď to bude čo stáť. —
         A pomyslel si na svojich kamarátov, ktorí azda len na svojho vodcu nezabudli.
   </p>
   <p>
    Volali ho na dvor drevo píliť. Zaradoval sa, aspoň mu zosnímu putá a obzrie sa dookola.
         Chytil sa do práce a robil za dvoch, dozorca ho mal rád, ponechal ho bez pút i keď sa
         vracal večer z roboty. Jakub to hneď pocítil. Keď sa vo svojej pivnici napäl na prsty k
         obloku, zbadal hore mesiac, ktorý ho neodolateľne vábil. Pomyslel si, taký istý zlatý kosák
         vidia i z Dobroče. Pomohol si hore drsnou stenou, chytil mreže do železnej hrsti a
         zatriasol. Zdali sa mocnými, ale zbadal — povoľujú. Keď tak niekoľko nocí chytí sa do nich,
         vyhegajú sa. Všetko sa poddá, dažďová kvapka napokon preryje aj najtvrdší kameň. Len
         vydržať, a on vydrží, nemá i tak čo robiť. Preskúmal i dlážku, bola z kameňov, jeden z nich
         vyvážil, podeň poznáša vápno a všelijaký nečin, čo odštibre, nikto to nezbadá. Keď bude
         všetko pripravené, za tmavšej noci oprie sa do mreže, zohýbe ju a vytrhe. Bol by to čert,
         keby ju nevytrhol, veď on už rozmiesil nejednu obruč. S takýmito plánmi v hlave jedol
         komisný chlieb a zapíjal ho vodou. Pílil a rúbal kľuchty na dvore a pozeral, či by nepoznal
         niekoho.
   </p>
   <p>
    Istého dňa prišlo plno vozov, medzi furmanmi i niekoľko známych postáv. Martin Poljak,
         Paľo Gajdoš a Tomáš Greguš. Podávali si kľuchty z rúk do rúk. Martin využil príležitosť, a
         keď mu pomáhal kľuchtu vliecť, pošepol mu niekoľko slov.
   </p>
   <p>
    — Len vy choďte domov na Dobroč, a čakajte ma, prídem! — povedal mu. Kamaráti mysleli
         vyviezť ho z pivnice, ale on vyjde sám. Netreba mu pomoci. Len by z nich nechytili ani
         jedného.
   </p>
   <p>
    Tak sa i stalo.
   </p>
   <p>
    Jakub pokračoval vo svojej tichej práci. Keď bol so všetkým hotový a prišla noc, ktorú
         ani kosák mesiaca neosvecoval, vybral zo steny, čo bolo treba, chytil sa železných mreží a
         ohromnou silou trhol ich za sebou. Železo povoľovalo chlapiskovi, ale musel pozbierať sily,
         koľko jej len mal. Zvonku ovial ho čerstvý vzduch a volali na neho najkrajšie predstavy.
         Zdalo sa mu, vidí Vepor, i Ďumbier dovidí, malá Dobroč túli sa ako na dlani a na kopci pod
         slamenou strechou kamaráti ho čakajú. Ešte len teraz dokážu, že Jánošík neumrel na krivom
         háku, udrú do šíreho sveta a dajú sa s ním za pasy. Stisol Jakub zuby a zakriačil mrežu,
         vystupujúcu z oslabenej steny. Ešte bolo treba niečo sily, a tu zazrel čiesi dievčenské
         krásne jasavé oči. — Hanka, Hanka, milá frajerka moja, to ma ty čakáš na dvore u Veľkého
         Maca a hľadíš sem, pozeráš?! Oh!! — napäl posledné sily ako prenasledované zviera, hrče mu
         navreli na čele a mreža bola von.
   </p>
   <p>
    Položil ju ticho na dlážku, a raz-dva bol z pivnice von. Keď pocítil pevnú pôdu pod
         nohami, pustil sa rovno cez hory, cez doly, šiel hodiny a hodiny, dúbravami, bučinou,
         napokon sihlinou, preskakoval jarky, zahadzoval sa, akoby mu dlhý krok nestačil, ako vlk na
         dojku, ako diviak za svojou láskou. Nad ránom, keď zore pobledli, bol už pod Veprom, skoro
         zatým vyzváraný od päty po hlavu skočil pod skrivenú strechu na kopci pri Dobroči a ešte
         budil rozváľaných prekvapených kamarátov.
   </p>
   <p>
   </p>
   <p>
    <span class="bold">
     <strong>
      IV
     </strong>
    </span>
   </p>
   <p>
    Keď spravodlivosť nechali chlapi pánu vieišpánovi v Rimavskej Sobote, smiali sa do chuti
         a snovali pomstu. Surovec ožil, akoby sa nič nebolo stalo. Čože mu sobotská väznica, tých
         bystrických štyri razy po dvesto palíc pálilo ho viac, až horel ako vatra za mrku na
         horách.
   </p>
   <p>
    — Veď im ja to všetko premením na drobné! — prisahal sa a chystal na veľký čin. Chlapov
         sa zbieralo, bolo ich už jedenásť stálych, ale obyčajne chodili len deviati. Ak sa kde
         pristavili, Jakub, Martin Poljak, Ondrej Ponický a Tomáš Greguš najčastejšie rekvírovali.
         Ostatní strážili okolie, ako sa na skúsených zbojníkov svedčí.
   </p>
   <p>
    Niekoľko dní pobudli na Dobroči, kde sa veselo jedlo a pilo. Ohnivá Uľa nalievala, Veľký
         Maco lial gule z olova a nakupoval v Brezne prach, Jakub vyobjímal Anku, ktorá bola
         jednostaj ako pahreba. Mala aj za čo, veď jej Surovec zaopatril i ručníček a granáty od
         Steinmanna a nadelil jej zo svojich žltákov niekoľko hrstí. Uľa vedela o tom a klalo jej to
         oči, ale čo bolo robiť! Jakub mal svoje dievča, nepotreboval inej ženy, a potom bol tu len
         niekoľko dní. Keď tie prešli, zašiel do prehnitej chalupy na kopec, medzi tovarišov.
   </p>
   <p>
    — Počujte, chlapi, — prehovoril k nim vážne, — dosť sme sa už nahajdákali, bolo by už i
         do práce. Ale nie tu, kde nás pozná každý pandúr a striehne vicišpán. Pôjdeme za Tatry, do
         Poľska a do Oravy. Tam popreháňame pánov a ľudí, ktorí nám prídu do cesty. Nech vedia,
         Jánošík neumrel, žije a v jeho duchu žijeme my. Pôjdeme?
   </p>
   <p>
    — Pôjdeme, ako by sme nešli! — zamrmlali chlapi. Prezreli a spočítali muníciu a druhého
         dňa na svite pustili sa cez Vagnár prťami po hĺbkach na východniansky salaš. Tu zabili hneď
         dve ovce a upiekli ich, niečo z nich zjedli, ostatné vzali so sebou.
   </p>
   <p>
    — Veď sa nám mäsa i zíde, kamaráti! — posmeľoval Martin. — Chceme zmiznúť z našich
         salašov, našim pandúrom a zemanom z očí. Musíme cez Tatry hen do Poľska. Keď musíme, poďme.
   </p>
   <p>
    Najedení kráčali veselo, vína nebolo, ani pálenky, nuž priľahli k potoku, kypiacemu
         čerstvo cez vymyté skaly, a nadúchali sa.
   </p>
   <p>
    — Veď sa v Poľsku nejakej vodky iste nájde pre nás! — maľoval Paľo Gajdoš sebe aj iným.
         Zamierili popod Kriváň Kôprovou dolinou, hore rozkypenou riečkou Belou do Hlinskej a k
         Temným Smrečinám. Ohromné braliská hľadeli mĺkvo zo všetkých strán na svoje divé deti. — Čo
         len vykvitne z ich semena, ľudia ako v Európe a či len veční sluhovia, paholci, valasi a
         ovocie pre šibenicu? — Neďaleko z kolmého skaliska rútil sa vodopád, akoby dával odpoveď.
         Vykrpcovaní chlapi hnali sa za sebou ako živý mrak. Vystupovali zo skaly na skalu, podkovy
         hrkali im na kameňoch, keď sa blížili k jazerám, ostrým hvizdom ozval sa hvizdák. Všetci
         šli odmerane, iba Jano Oravec akosi zaostával.
   </p>
   <p>
    — Čo sa toho hvizdáka bojíš? — volali na neho. — Akosi sa ti nechce.
   </p>
   <p>
    — Ustatý som, — odpovedal oslovený a zbystril krok za ostatnými. — Zdá sa, nie je to
         život pre mňa.
   </p>
   <p>
    — Tak si mal ísť za kňaza, — zhundral na neho Surovec. — Bol by nás mal aspoň kto
         ospovedať.
   </p>
   <p>
    — Veď si ty luterán, — pohodil Oravec konduktorovi, ako ho niektorí menovali.
   </p>
   <p>
    — A myslíš, luteráni sa nespovedajú?
   </p>
   <p>
    — Len sa hore, chlapi, — ponúkal Ondráš Ponický do kroku. — Pozrite na tie sucháre, —
         ukazoval, — človek môže na nich i odvisnúť, a pred šibenicou pomodlí sa a vyspovedá luterán
         a či katolík.
   </p>
   <p>
    — Hej, hore háj, dolu háj, — spustili chlapi. Braliská spev zachytili, podávali si ho z
         chrbta na chrbát a napokon uložili, mohutný spev voľných, neskrotných chlapcov do
         tatranských jazier, zvírených striebrom, a Kriváňu do náručia.
   </p>
   <p>
    Tak sa prevalili na Dunajec, stretali poľských goralov, ktorí ich pozdravovali ponížene
         ako svojich bratov pri Váhu a Hrone. Večer sa priblížili k Novému Targu.
   </p>
   <p>
    — Hej, chlapci! — pristavil ich Jakub. — Ale musíme myslieť i na svoju domácnosť!
   </p>
   <p>
    — Máme tu hneď niečo, — postavil sa do prostriedku Martin Poljak, ktorý sa už obrátil v
         týchto stranách. — Pozrite hen pod stromami to veľké stavanie, tam býva bohatý gazda,
         menujú ho Fulas, on by nás mohol niečím podporiť!
   </p>
   <p>
    Počkali kým sa zvečerilo, obsadili vchody a vošli do domu.
   </p>
   <p>
    — Daj Boh šťastia! — pozdravil Jakub domácich, gazdu, gazdinú a niekoľko drobných detí,
         ktorí ich neprivítali najvľúdnejšie.
   </p>
   <p>
    — Čo tu chcete?
   </p>
   <p>
    — Viete, sme pocestní a je nás do deväť, — odpovedali.
   </p>
   <p>
    — Vyšli sme z peňazí, či by ste nás na cestu nemohli podporiť?
   </p>
   <p>
    — Nemám sa ja o koho starať? — pozrel gazda nadureno. — Len vy choďte pekne s Pánom
         Bohom!
   </p>
   <p>
    — To veru nejdeme len tak naľahko — odsekol Jakub. A už boli v izbe i Martin, Greguš,
         Gajdoš a Ponický, ktorí začali nebezpečne hľadieť na domácich.
   </p>
   <p>
    — Veru mali by ste si vec lepšie premyslieť, hladný vlk trhá.
   </p>
   <p>
    — Na každého vlka nájde sa sprava, — odvážil sa ešte gazda. Ale to chytro oľutoval. Kubo
         ho lapil pod krk, iný zas vzal si na starosť ženu a deti, ktoré začali nariekať.
   </p>
   <p>
    — Bohu dušu a mne peniaze! — hrmel vodca na gazdu. — Kde ich máš?
   </p>
   <p>
    — Nemám nijakého groša, — bránil sa gazda poplašený.
   </p>
   <p>
    — Pani, zraďte, kde ich máte, — vyhrážal sa Gajdoš gazdinej. — Ak nepoviete, kde sú,
         prehrnieme sýpku a posvietime si pritom.
   </p>
   <p>
    — Nemáme, nič nemáme, — opätoval gazda a počúval štekot psa vonku, či sa mu nenadarí
         niekto na pomoc.
   </p>
   <p>
    Štekot zmĺkol a on vykrúcal, ale márne.
   </p>
   <p>
    — Vyberte z našej munície a podajte mi niečo, — žiadal Kubo.
   </p>
   <p>
    Dali mu horiacu sviečku, chlapi držali gazdu i za ruky a on položil mu oheň pod brusce.
   </p>
   <p>
    — Joj! — nakrivil gazda tvár, ale nevyzradil. Pálili ho ďalej, dobre mu prsty nespálili,
         ale on stál ako stĺp.
   </p>
   <p>
    — Tak si prezrieme sýpku sami, — zunovali naťahovačku. I to vykonali.
   </p>
   <p>
    Našli v zboží asi desať zlotých, strčil ich do opaska Martin ako pokladník spoločnosti.
         Okrem toho zobrali peknú mentieku, plátna, sukňu a dva polháky. Všetko sa zíde.
   </p>
   <p>
    Keď boli hotoví, poďakovali sa pekne, ako sa sluší, pozdravili a zapadli do noci.
   </p>
   <p>
    V Novom Targu zašli do postrannej krčmy, tu sa podelili a naliali sa vodky. Martin radil
         im napadnúť akéhosi bohatého kňaza, ale keď to bolo v tom istom mieste, nechali plán tak a
         ráno odišli. Zbadali, že je tu pôda dosť nebezpečná, panskí drábi začali hneď behať okolo,
         bolo treba hľadať istejšie miesto, a kde istejšie ako na salaši! Zahli do hôr a šli zo
         salaša na salaš, strebali žinčicu, ovsený chlieb zajedali bielym syrom a brali oštiepky na
         cestu. Skoro prešli do Oravy, kde sa cítili istejšími. V Trstenej popredal Martin oštiepky
         a nakúpil za to chleba a pálenky, najedli sa i napili. Odtiaľ šli do Slanice, kde ozbíjali
         bohatého farbiara Joanesa Brnoljaka. Tu šlo všetko hladko. Brnoljak, keď videl chlapov ako
         hory, neškriepil sa s nimi, dal im tri vrecká dukátov, mentieky, plátno farbisté i biele,
         dolomán, klobúky a pištole. Podelili sa s korisťou na hrste, dali aj pocestnému — roznášať
         o nich dobrú povesť. Tak došli na tvrdošínsky salaš, najedli sa, napili, a keď sa im zdalo,
         že majú dosť, udreli na Liptov, a to rovno do Hýb.
   </p>
   <p>
    — Ale tu sa už zabavíme, — zastali pred mestskou krčmou a vrhli sa dnu. Posadali si za
         dlhé táfle, hostinský nosil čaše vína a pálenky, i muzikanti sa našli. Jedno Cigánisko malo
         z nich i cimbal. Náladu nebolo treba roznecovať, chlapi, naložení, ako sa patrí, nalievali
         sa veselo, bili päsťami na táfle, až nádoby skákali.
   </p>
   <p>
    — Hej, len vždy veselo, cic, kozy, kozina, ešte nám nebije posledná hodina! — vyspevoval
         Ponický hlasom ani čerešňová kravská trúba. Ostatní spievali za ním. Hodovali celý deň i
         noc. Hybania vedeli o nich, ale nikto sa ich neodvážil dotknúť. Drábi z blízkeho Hrádku ani
         len nečuchli.
   </p>
   <p>
    Keď už mali dosť, udreli na porubský salaš, odtiaľ prevalili sa do Brezna. Popri
         mestskom múre prekradli sa na Dobroč, do Komov a Fajtov. Tu si ešte všetko spočítali a
         rozdelili sa, ako sa svedčí. Vodca dostal dve časti, ostatní po jednej. Ušlo sa dosť
         každému, i vyčervenenej Uli, i Veľkému Macovi. Jakub, pravdaže, nezabudol na svoju Aničku a
         opatril si ju poriadne, plátnom bielym i farbistým, a najmä žltými lesklými dukátmi.
   </p>
   <p>
    — A teraz sa rozídeme na tri dni, kamaráti, — rozhodol vodca. — Zatiaľ si odpočinieme,
         potom pôjdeme ďalej! Príďte všetci do nášho hniezda.
   </p>
   <p>
    Všetci súhlasili, iba Jano Oravec sa vyhováral, vraj, nemôže, veľmi je ustatý. Zadívali
         sa na neho a zaškúlili na seba. V posunku tom černela sa nedôvera, ale nepovedali slova.
         Pri rozlúčke vyšli za ním dvaja, aby sa mu vraj nič nestalo. Ani sa mu nie, lebo ho už
         nevidel nikto nikdy viacej. Taký bol zbojnícky zákon.
   </p>
   <p>
   </p>
   <p>
    <span class="bold">
     <strong>
      V
     </strong>
    </span>
   </p>
   <p>
    Po prvej vydarenej väčšej vychádzke za Tatry surovcovcom narástli krídla. Chodili od
         severu na juh a od Gemera až na Považie. Zvesti niesli sa pred nimi i za nimi a oni v ich
         ovzduší rástli a rástli. Vodca zbojníkov Jánošík nezahynul na krivom háku, na radosť a
         uspokojenie zemanov. Žije a túla sa so svojimi tovarišmi ako víchor. Boháči trasú sa pred
         ním, neľudskí drábi a hajdúsi dajú si viac pozor. Na čiu bránu načiarajú v noci krivý hák,
         tam sa už vie, na ten dom Jakub myslí a má iste prečo. Po dedinách a mestečkách nastal a
         nastával hotový kult krivého háku, jedni sľubovali si od neho všeličo, iní sa triasli pred
         ním.
   </p>
   <p>
    — Čo taký Surovec?! — rozprávali si. — Fúkne ti do panského stavania, a už vieš, nie je
         sám. Jeho tovariši predo dvermi, druhí už v maštali alebo v komore. — Daj Bohu dušu a mne
         peniaze! — Povieš, že nemáš alebo nedáš, schytia ťa i traja, začnú ti prsty sviecou páliť
         alebo šibrinkujú ti nožom okolo nátury. Juj. — Tak vzplanul nový boj pod Tatrami a prelial
         sa i na žírne roviny.
   </p>
   <p>
    — Ta musíme, — posmeľoval Surovec. — Ta, kde je čo brať. Na holom štipci koňa
         nenapasieš! — A chodili krížom-krážom, rozsievali strach po kaštieľoch a zažíhali nádej po
         biednych chalupách. Jakub ich nielen vodil, ale i opatril. Korisť, zlato, striebro, šatstvo
         znášali na Dobroč, čo bolo lepšie skryť a dalo sa, to ukladal Jakub do bystrianskej
         jaskyne. Iba Poljak a Greguš vedeli o kvapľoch, pod ktorými sa to zakopáva. Ináč delili sa
         so získaným spravodlivo, nevedeli už čo je bieda, ako nevedeli, čo je strach. Pán Steinmann
         objednával ručníky a lesklé náhrdelníky. Dobročianky kolísali sa v širokých sukniach a
         chlapi pili, kde sa naskytla príležitosť. Keď bol v Brezne jarmok, celý bol ich.
   </p>
   <p>
    Raz ešte za bieleho dňa zložili sa v krčme u Polonych. Jedenásť valašiek zaťali do hrady
         a rozkazovali si ako ozajstní páni.
   </p>
   <p>
    — Anča, — volali na krčmárku, — daj nám okov vína a barana!
   </p>
   <p>
    — A čo mi dáte?
   </p>
   <p>
    — No, neboj sa, dostaneš jedenásť cedíl dukátov. V Úplzli je zakopané dukátov a dukátov
         a vtedy vyjdú napovrch, keď ich breznianske kravy vytlačia!
   </p>
   <p>
    Obuvníci, sedlári i povrazníci, hrnčiari i pernikári dávali im vďačne, lebo vedeli, majú
         čím platiť. Pandúri chodili z Muráňa i Ľupče, od Bystrice, Zvolena, ba i hen z Vígľaša, či
         by sa nejak nedostali k hniezdu.
   </p>
   <p>
    Nedarilo sa im, ľud mlčal. Pán Sebastian vedel o všetkom, bol dobrý na majetku a dobrý i
         s vicišpánom, ale necekol slova, vedel, stálo by ho to majetok i život. A čo z toho? Radšej
         si zašiel za Uľou, dal jej, čo chcela, potľapkal ju i pohladkal a myslel na svoje veci. Uľa
         mu vyhovela, ale nestála o neho, myseľ jej blúdila kdesi inde, ani nie tak za Jakubom, ako
         skôr za jeho frajerkou. Chlapov dosť! Ale keď Hana dostala niečo, Uľa vždy vedela o tom.
         Horela závisťou, mala vždy ženy, ktoré jej priniesli všetko, a zhárala tým, čo počula. Hana
         sa nepohla, aby jej krčmárka nebola na stope. Nenávidela ju, lebo má pekné oči a červené
         líca. A táto náruživosť rástla, ako môže iba u ženy proti žene.
   </p>
   <p>
    — Hej, krčmárka! — pritierali sa k nej pandúri, keď sa zložili v krčme, — a vedela by si
         ty niečo o tých chlapoch, čo sú v boji s celou Zvolenskou stolicou a tu kdesi sa prepadli?
   </p>
   <p>
    — Čo by ja len vedela, — skrútila sa na päte a zasvietili jej lesklé biely zuby na
         fúzatého pandúra. — To ja mám päť hláv, o takom hovoriť?
   </p>
   <p>
    Ale keď sa lepšie prizrela, fúzatý pandúr bol chlap ako jedľa. Ručiská mal ako húžvy,
         vedel by v náruč privinúť. Mala sa k nemu s pozornosťou, i usmiala sa na neho, dozvedela
         sa, volá sa Ferko a chodí sem častejšie. Raz počula, Hana vraj dostala zasa na šaty. — No,
         tá už bude chodiť ani pani veľkomožná, — uhryzlo ju niečo pod srdcom. — A keby len ten
         Jakub vedel, na koho tá všetko fľochuje! Ver’ by si jej ani neobzrel! — A už bola na tom,
         pandúrovi všetko vyjaviť, ale v krčme zjavilo sa naraz niekoľko tovarišov, Poljak, Greguš i
         Gajdoš. Dovtípila sa, tí sú tu nie darmo, vzduch je nie bez dymu, a ani necekla. Napokon
         prišiel i Surovec a pandúrov ani neobzrel. Dal nakrájať slaniny, ktorú si zapili pálenkou.
   </p>
   <p>
    Pandúri sa stratili, bolo ich primálo. Večer vykradli sa im chlapi, prepadli sa medzi
         stavaním a rozplynuli ako gáfor.
   </p>
   <p>
    Na Dobroči všetci vedeli, kde zamierili, i Uľa vedela, ale neodvážila sa ani ona,
         domyslela si, hneď je krčma v blku a ona v ohni, a nemýlila sa. V obľahnutej chalupe pod
         deravou strechou sa zahmýrilo. Tovariši sa schádzali, prišiel i vodca a rozostavil stráže.
         Stará Dora v pitvore krájala klobásy a varila v kotlíku pálenku. Ostatní potískali sa v
         izbe a postávali akosi so zvesenými hlavami. Počítali sa a vedeli, chýbajú im dvaja, Žilka
         a Ponický. Vedeli o nich, že sú vo Zvolenskom zámku a čaká ich šibenica alebo prepílený
         rebrík.
   </p>
   <p>
    — A čo čaká nás? — pozreli na seba s netajenou predtuchou.
   </p>
   <p>
    — Kamaráti, — prehovoril vodca, — lístie padá zo stromov, nezadlho je tu zima, máme si
         pohovoriť, ako budeme zimovať a či sa zídeme ešte. Koristi máme dosť, zlata, striebra i
         plátna a šatstva, dostane sa každému na pamiatku. Pre istotu niečo si necháme na istom
         mieste, skaly, tie nevykričia. Ostatné si rozdelíme, a začneme riadne žiť. Jánošíka sme
         pomstili, kaštiele sa trasú, pandúri behajú, páni platia sily proti nám a paničky sú
         zvedavé na nás. Ale my sme nie zvedaví na nich a opatríme sa rozumne a múdro. Potom sa
         rozídeme všetci po svojom, čo myslíte, bude to dobre?
   </p>
   <p>
    — Dobre, dobre, vodca náš, — prikyvovali počerné tváre a ochotné ruky delili dukáty,
         zlato a striebro na hŕbky po stole a laviciach. Tri lojové sviece horeli na stole, ich
         ohybný plameň sa vlnil, vrhal žiaru do kútov, ktorú hŕbky vzácneho kovu znásobili.
   </p>
   <p>
    — Všetci dostanete po jednej hŕbe, — ozval sa Martin Poljak ako pokladník. — Jakubovi
         prídu dve, vyberte si alebo ťahajte lós.
   </p>
   <p>
    Pristali i bez lósu. Ťažké ruky poskladali poklad do vreciek. Iba vodca nechal si svoje
         hneď vo dvoch vreckách. Všetci vedeli, pre koho chystá jeden diel.
   </p>
   <p>
    Keď všetci dostali svoje, ostali ešte dve hŕbky a niekoľko hrstí dukátov a striebra.
   </p>
   <p>
    — Tie dve hŕbky patria Žilkovi a Ponickému, chyteným kamarátom, — poznamenal Jakub. —
         Schováme to pre nich na isté miesto, ak toho budú ešte kedy potrebovať. Ostatné rozdelíme
         na dary. Spokojní ste?
   </p>
   <p>
    — Spokojní! — zachvela sa chalupa.
   </p>
   <p>
    — A teraz si zajedzme a zapime!
   </p>
   <p>
    Vošla Dora s lopárom nakrájanej klobásy a slaniny.
   </p>
   <p>
    Chlapi sa pustili do jedla s chuťou. Mizlo všetko z lopára a zalievalo sa poriadnou
         hriatou. Všetci užili, koľko sa im chcelo.
   </p>
   <p>
    — A teraz sa už rozídeme, — povstal Jakub a prehovoril pohnutým hlasom. Veď rozpúšťal
         svoju rodinu, v ktorej sa žilo jeden za všetkých, všetci za jedného. — Ďakujem vám všetkým
         za dôveru a poslušnosť. Majte sa dobre!
   </p>
   <p>
    — A po zime sa nezídeme, vodca? — ozvali sa chlapi.
   </p>
   <p>
    — Ak budeme žiť a ak sa nám bude chcieť!
   </p>
   <p>
    Potom sa po jednom potratili. Napokon ostal Jakub sám s Martinom. Dlho sa díval na
         dobrého kamaráta, až ho chytil kŕčovite za ruku.
   </p>
   <p>
    — Sľúb mi, Martin, — prehovoril k nemu, — ak bude so mnou zle, prídeš a vyprevadíš ma!
   </p>
   <p>
    Na oblohe jagali sa už hviezdy. Sychravo ťahalo sa od Ďumbiera, lístie je už dolu zo
         stromov, padne biely sneh a zakryje stopy krivolakých ciest. Ale čo bude dotiaľ a čo potom?
         Jakub zbehol z kopca a zastavil sa u Veľkého Maca. Dal mu tiež jeho časť z darov ako
         všetkým. Pamätal ešte i na krčmárku Uľu, nech nepovie slova, keď ho už nebude. Ale
         najkrajší dar oddal svojej Anke. Obe vrecká, plné pokladov. Jedno za ňu, druhé za neho. Veď
         jej teraz už nebude prinášať, bude mať dosť. Odídu niekam do Trenčianskej a zoberú sa
         riadne v kostole, ako sa svedčí na poriadnych ľudí, a budú si žiť ticho a zbožne.
   </p>
   <p>
    Hanke zasvietili oči. Vrhla sa mu do náručia.
   </p>
   <p>
    — Tak si to už nechal? — prihovorila sa k nemu v komore.
   </p>
   <p>
    — Nechal!
   </p>
   <p>
    — A nevrátiš sa k tomu viacej?
   </p>
   <p>
    — Nevrátim! Dosť už bolo starať sa o toľkých, pokúsim sa starať len o nás dvoch, o teba
         a o seba!
   </p>
   <p>
    V tú chvíľu vtrhla na Dobroč celá čata pandúrov. Rozostavili stráže a niekoľkí, medzi
         nimi i Fero, vošli k Uli. Uľa sa zvŕtala ako vždy. Nosila víno v džbánkoch a obsluhovala
         veselo.
   </p>
   <p>
    Ale, Ulika, — doberali si ju pandúri, — máš tu vraj aj konkurentku, a je ešte mladšia a
         krajšia ako ty.
   </p>
   <p>
    Uľa vedela, na koho cieli, a bodli ju slová do srdca ako had.
   </p>
   <p>
    — Počuj, Uľka, — prikradol sa k nej úlisne Fero. — Čo ty nevyužiješ, čo sa ti ponúka?
         Mohla by si mať všetkého v hojnosti na celý život. Ty vieš všetko, povedz nám! U koho spáva
         a kde je Jakub Surovec? Dvadsaťtisíc dukátov ťa neminie, keď povieš.
   </p>
   <p>
    — A čo ja viem, — stisla Uľa plecami, ale bolo vidieť, čosi sa v nej zmieta. Pochopila,
         nech vyhovie Ferovi, ukáže i Hane, a Jakuba nemá čo ľutovať. Neobzrel sa o ňu.
   </p>
   <p>
    V noci, keď sa popití chlapi rozváľali na sene po šopách, i Tomáš Greguš s nimi, pandúri
         vrhli sa na chalupu Veľkého Maca. Zaznel jediný výstrel, ale druhý nenasledoval. To bol
         znak, že sa pandúrom podarilo zmocniť sa vodcu!
   </p>
   <p>
    — Zle je, nedobre! — skákali chlapi zo sena, ale bola už trma-vrma. Pandúrom podarilo sa
         chytiť i Tomáša, zavesili sa mu na ruky, keď ich spočiatku i rozhadzoval, a spútali ho.
         Podobne i Jakub povyhadzoval ich i niekoľko ráz z pitvora. Hanka zalamovala rukami a
         nariekala, ale on nič, tešil ju, vyhadzoval pandúra za pandúrom, ako zhnité hrušky, už
         vyšiel i na prah, bolo sa mu len rozbehnúť. Ale tu Fero podhodil mu pod nohy poriadny klát
         a Jakub sa prevrhol a padol. Zrazu boli pandúri na ňom a nepustili ho viacej! Márne
         zalamovala Hanka rukami, márne nariekala, i Veľký Maco márne ondial. Pandúri zaťali sa do
         Jakuba ako svorka psov do diviaka, zvalili ho a zviazali. Ešte v noci viedli Jakuba a
         Tomáša z Dobroče do Brezna. Retiazky im hrkali na rukách i na nohách. Ledva šli.
   </p>
   <p>
    — No len, poďte, poďte, — strkali do nich. — V Brezne si oddýchnete, tam vás už čaká
         istý nocľah.
   </p>
   <p>
    Zavreli ich do väznice, čakať na ďalší osud.
   </p>
   <p>
    Na Dobroči našli ráno Uľu krčmárku bez duše v posteli, vlasy mala zlepené krvou. Ľudia
         hádali, ale nikto nevedel, ako sa to stalo.
   </p>
   <p>
   </p>
   <p>
    <span class="bold">
     <strong>
      VI
     </strong>
    </span>
   </p>
   <p>
    Hore i dolu Hronom rozvravela sa dolina. Novina sa niesla od chalupy do chalupy ani
         rozbehnuté kruhy na jazere, do ktorého vovalili žilnaté tvrdé ruky ohromné skalisko. Zvesť
         prišla o tom do každého kúta a vyvolala najrozličnejší dojem. Kto sa radoval, kto zaplakal.
         I sama čierna slovenská zem zdala sa precítiť udalosť v celej jej hrôze. Surovec lapený,
         Greguš v okovách, okrem toho ešte dvaja, Žilka a Ponický, na Zvolenskom zámku. Tatranské
         bystriny valili sa mútne. Tvrdé končiare Ďumbiera nakláňali sa k sebe melancholicky a
         bezradne. V krčmách na Handloch i v Brezne ozývalo sa významne:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Bolo nás jedenásť, už nás je len desať,
a i z tých desiatich štyroch idú vešať.
      </span>
     </p>
    </div>
   </p>
   <p>
   </p>
   <p>
    — To viete, bez toho Oravca Jana, ktorého odstránili zbojníci, keď sa chcel od nich
         odštiepiť, — vysvetľovali vravnejší.
   </p>
   <p>
    — A teraz mali by sa veru tých lapených ujať, — poznamenal obchodník, ktorý v Brezne
         predával roky pušný prach Veľkému Macovi. — Taká by mala byť zbojnícka česť. Ale čo, ľudia
         sú vždy rovnakí, ako za Krista Pána. Vodca je chytený, jeho tovariši hybaj v štyri svety!
   </p>
   <p>
    — Ba ozaj, čo s nimi bude? — hádali mešťania. — Uvidíte, ujmú sa ich páni piaristi. Oni
         to robia odjakživa, keď je už s niekým zle. Pán prior zájde k nešťastníkom, požiada ich
         vrátiť sa do cirkvi katolíckej, a čo môže, spraví.
   </p>
   <p>
    — Veru, keď už ide človeku o kožu, je mu jedno, na aký vešiak mu ju zavesia, — počuť
         mienku tu i tam.
   </p>
   <p>
    V napätom očakávaní žilo slobodné kráľovské mesto Brezno, i celé okolie až po Bystricu a
         Zvolen. Skracovať zvláštnych ľudí o hlavu v tomto čase nebolo už nečasté. Mestá mali svoje
         „ius gladii“ a používali ho veru obratne, mali pre ten cieľ, a to pre všetky tri stupne
         tortúry, i potrebné náčinie. Železné matky na mliaždenie prstov, sviece a železá podhriať
         prsty, ale tak dokonale, že neostali z nich iba kýptiky, španielske topánky, vybité
         klincami, ktoré pomohli k pamäti delikventovi. A keď to všetko nepomohlo, tam bol škripcový
         rebrík, ktorým sa naťahovali kosti, až pukali. Iba Jánošík v Mikuláši prekonal všetky tri
         stupne, a ešte si i v centových okovách zahajduchoval okolo šibenice a vyfajčil vraj pritom
         päť funtov tabaku. Nuž ale takého Jánošíka nezrodilo ani vtedy každé storočie. Zato
         breznianski väzni správali sa chlapsky.
   </p>
   <p>
    — Človek len raz umrie, — posmeľoval Jakub sklesnutého kamaráta Tomáša, prikovaného k
         nemu na jednu reťaz. — A keď raz umrie, nikto nemá k nemu viac prístupu, ani sudca, ani
         kráľ, ani kat!
   </p>
   <p>
    — Pán Boh už aspoň to dobre spravil, — stisol zuby kamarát. — Človek, ako my, môže sa
         aspoň potešiť, — potom budem mať už pokoj. — Ale dotiaľ, čakala ich ešte mnohá skúška.
         Predovšetkým niekoľkodňové vypočúvanie, prišli drábi, ozbrojení po zuby, a vyviedli chlapov
         do mučiarne, ukázali im všetky nástroje a poučili ich o nich ako deti v mestskom gymnáziu.
         Ak sa poddajú, bude im ľahšie, ak nie, budú im kosti prašťať a telo horieť, ako sa patrí na
         takých chlapov. Potom ich lapili do výrobku, prišiel zakuklený kat z Banskej Bystrice i so
         svojimi holomkami a začali ich najprv opačovať a hladkať, tak ako voly na bijárni.
   </p>
   <p>
    — Hej, nebyť týchto okov, — zazerali Jakub i Tomáš, — nešlo by to tak ľahko! Ale teraz
         ľahko im!
   </p>
   <p>
    Holomci postavili dereš a ponúkali chlapov ľahnúť si.
   </p>
   <p>
    — Ale, dajteže nám pokoj, — zrinčali väzni príšerne okovami. — Čože, Jano, Mišo, azda sa
         neznáme! Vari sme jedného barana zjedli spolu na bystrickom salaši?
   </p>
   <p>
    — Zjedli, nezjedli, líhaj! — okríkol ich kat. — Taká je spravodlivosť. Keď prv ľahneš,
         budeš prv hotový!
   </p>
   <p>
    O chvíľu sekali údery po chlapských chrbtoch ako pod bukovým piestom na Hrone pri
         žmýkaní, sekali veru, a chlapi nemukli.
   </p>
   <p>
    Sudcovia stáli pred delikventmi s nosom dohora.
   </p>
   <p>
    — Ako sa voláš a odkiaľ si? — Či si sa dávno dal na zbojníctvo? Kto ti dal radu viesť
         taký život?… Kde si najprv začal zbíjať?… Kto sa k tebe pritovarišil?… Kto vás viedol?…
         Koľko vás všetkých bolo?… Kde ste zbíjali?… Ublížili ste niekomu na tele?… — sypali sa
         otázky, sudcovia naslúchali, holomci sekali, mestský notár značil všetko úradne do
         protokolu. Prvé vypočutie bolo ešte dosť hladké, zbojníci sa priznali ku svojim túram po
         salašoch, ale zvedavosť inkvizície siahala hodne ďalej. Videli, delikventi sú doriadení a
         tortúra mala tiež svoje humánne pravidlá, po jednohodinovom mučení nasledoval vždy oddych
         pre obidve stránky. V Brezne to tiež statočne zachovali, i to, čo sa priznalo pod palicami,
         muselo sa ešte v pokoji zopakovať, aby sa vraj nepovedalo, že to bolo pod tlakom
         násilenstva. Tak to šlo niekoľko dní, Jakub a Tomáš revali zavše ako voly na holiach — s
         rozdielom, že o ryčiaceho vola jednako sa len obzrel niekto, o zbojníkov nik. Otázky sa im
         sypali na biedne hlavy a odhaľovali im závoj z pamäti. — Ako to bolo v Poľskej…? Ako v
         Novom Targu…? Čo ste robili v Orave…? Kto vyraboval valaštiansky kostol?… Kto kostol na
         Pondelku?… Kde ste brali zbroj, prach a gule?…
   </p>
   <p>
    — Zbraň sme si nadobudli v Poľskej, — vysvetľovali chlapi, keď videli španielske
         topánky, — gule lial nám Maco Veľký na Dobroči zadarmo.
   </p>
   <p>
    — A čo ste zobrali?…
   </p>
   <p>
    — Noó, čo sa našlo, — uškrnuli sa zbojníci, keď im vbíjali železné kliny do podošiev.
   </p>
   <p>
    — I dukáty?
   </p>
   <p>
    — Áno!
   </p>
   <p>
    — I šatstvo?
   </p>
   <p>
    — Áno, jaj, jaj, Bože dobrý, — osŕkli pod hroznými údermi kladiva, ktorým im vrážali
         kliny do živých nôh.
   </p>
   <p>
    — A kde ste ukladali peniaze?…
   </p>
   <p>
    — Rozdali sme ich a prepili!
   </p>
   <p>
    — Komu ste rozdali?
   </p>
   <p>
    — Kto komu, i sedliakom, ženám a frajerkám!
   </p>
   <p>
    — Ale máte ešte čosi v skrýši?
   </p>
   <p>
    — Nemáme! — tvrdili chlapi zanovite. — Keď sme boli naposledy na Dobroči, rozdelili sme,
         čo bolo, a rozišli sme sa. Rozhodli sme sa dať na poriadny život!
   </p>
   <p>
    — A ani teraz nechcete sa priznať, kam ste si ukryli z pokladov?
   </p>
   <p>
    — Nemáme čo priznať!
   </p>
   <p>
    — Tak najbližšie budete mať! Prichystajte sa na to, čo ste ešte neskúsili.
   </p>
   <p>
    Sudcovia márne do nich dodievali, márne hľadal k srdcu i tu prítomný ctený richtár
         mesta, mlčali ani zvon, ktorému srdce vypadlo z úst. Rozniesla sa o tom povesť po celom
         meste, i na Dobroči dozvedeli sa o ich hroznom utrpení. Večerom k Velkému Macovi zišlo sa
         niekoľko chlapov, i Martin Poljak bol medzi nimi a nazrela i Anka. Bola bledá od prebdených
         nocí, deň čo deň chodila do mesta, ale vrátili sa vždy s prázdnou rukou. Neznámi, ktorí ju
         stretali, nevedeli, akú ohromnú bolesť nosí vo svojom mladom srdci. Známi neraz zavadili do
         nej, iba tu i tu počula slovo: — Neboj sa, neplač, dievča, veď ho ešte neobesili! Nájdu sa
         chlapi a postarajú sa, aby ho ani nie!
   </p>
   <p>
    O tom sa hovorilo i u Veľkého Maca.
   </p>
   <p>
    — Viete čo? — vykladal Martin Poljak. — Bolo by sa nám prestrojiť za piaristov, pán
         prior iste si nedá ujsť navštíviť pred popravou Jakuba, ktorý je evanjelik. I s Tomášom sa
         vynasnaží v poriadku rozlúčiť. Počúvať, uchráni ich aspoň od popravy v meste. Ak už musia
         zhynúť, nech nezhynú na diváky svetu.
   </p>
   <p>
    — Veď ani na Viselniciach nebude inakšie, — zašomrú v kúte. — Tam tiež bude celé Brezno
         i okolie.
   </p>
   <p>
    — Kto bude, tak bude, — fľochol rezignovane Maco Veľký. — I my tam budeme, ak to musí
         byť, pravda, Martin? — pozrie na Poljaka.
   </p>
   <p>
    — I my, — zdvihol Poljak hlavu. — Ale najprv, pravda, Anička, pokúsime sa o niečo s tými
         piaristami?
   </p>
   <p>
    Pokúsili sa, ale darmo. Brezno malo hradby mocné a chlapi ledva sa vedeli stratiť, keď
         sa obalkovali okolo väznice. Všetko sa zmenilo na dym a paru, miesto nádeje svitol ešte
         jeden deň inkvizície, ten posledný. Sudcovia v chladnom sklepe rozkázali napäť väzňov na
         rebrík a otáčať škripcom. V kostiach im pukalo, centové závažia roztiahli údy a oddeľoval
         sa stavec od stavca, ohromná bolesť zatemnila zrak.
   </p>
   <p>
    — A vy ešte miesto kajania fígľujete, ako by ste sa dostali z rúk spravodlivosti, —
         vyhadzovali im na oči kamarátov, ktorých už zbadali v meste. — Hja, Brezno nie je Rimavská
         Sobota, odtiaľto neufrnknete. Otočiť!
   </p>
   <p>
    Škripec chlapov doriadil a bystrický kat trel si pokojne ruky, keď ležali na dlažbe ako
         dolámaní. A vtedy nastalo ticho ani z kameňa, spomedzi sudcov vystúpil richtár a pokynul
         notárovi prečítať rozsudok. Notár vstrčil husie pero za ucho a s vážnou tvárou čítal pri
         povstaní prítomných: Deliberatus est Jacobus Surovec, konduktor a vodca zbojníkov, a Tomáš
         Greguš v jeho tovarišstve ostávajúci, — znel sonórne jeho hlas, — na smrť. Prvý pre krádež
         oviec už bol potrestaný slávnou komorou bystrickou na svojom tele štyri razy dvesto
         palicami, potom v Rimavskej Sobote na rok do žalára vhodený bol a utiekol, nielen aby svoj
         život na lepšie priviedol, ale z roka na rok, nešetriac ani božský, ani ľudský zákon a
         potupujúc spravodlivosť zákona, dopustil sa mnohých zlodejstiev, ako sám dobrovoľne i na
         mukách priznal. Vyraboval so svojimi tovarišmi kostol valaštiansky, Joanesa Marčeka, za
         Tatrami v Poľskej gazdu, v Slanici farbiara Joanesa Brnoljaka a iných orabovali a mučili.
         Druhý, hoci v nijakom veľkom a zlom zločine nebol prichytený, jednako s Jakubom Surovcom sa
         dal na zboj, zúčastnil sa na trápení a rabovaní ľudí.
   </p>
   <p>
    Kubo Surovec mal by byť v meste od rúk a nôh kolesom lámaný a tým spôsobom ukrutne
         trápený a usmrtený, ale na mnohé prosby tunajších pánov pátrov piaristov od takého trestu
         sa odstupuje. Nech je na miesto popravné vedený a tam popravným majstrom od hlavy po päty
         kolesom lámaný. Hlava jeho sťatá a na kraji kolesa pribitá, celé jeho telo má byť do kolies
         vpletené a vedľa šibenice vyložené.
   </p>
   <p>
    Tomáš Greguš nech je na šibenicu obesený. Iným na odstrašenie. Obaja oddávajú sa do rúk
         popravného majstra!
   </p>
   <p>
    Notár skončil, richtár sa zadíval na odsúdencov, ktorých drábi obstali.
   </p>
   <p>
    — Čo si želáte? — zachvel sa mu hlas. — Aká je vaša posledná vôľa?
   </p>
   <p>
    — Ja by chcel ešte poriadnu večeru, — zadíval sa na sudcov Tomáš Greguš.
   </p>
   <p>
    — Dostaneš ju! — kývol mu richtár blahosklonne.
   </p>
   <p>
    — A ty čo chceš? — obrátil sa k Jakubovi.
   </p>
   <p>
    — Nuž, ja by sa chcel rozlúčiť so svojím dievčaťom.
   </p>
   <p>
    — Dobre, i to sa ti splní. Nech nepoviete, vy zbojníci, že my, Brezňania, nie sme ľudia!
   </p>
   <p>
    Večer priniesli poriadnu hostinu do žalára obom, odomkli im putá aspoň na tú chvíľu, i
         tak boli od inkvizície zmučení a zlámaní ako konope, vyšlé spod trepačky. Niekoľko
         ozbrojených drábov sedelo oproti nim a divilo sa, ako si popíjajú. Spomínali na veselé
         časy, prežité v Orave a v Poľsku, v Novohrade a v Gemeri. Ba Jakub začal si i nôtiť:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hej, len vždy veselo, cic kozy, kozina,
keď nám už i bije posledná hodina!
      </span>
     </p>
    </div>
   </p>
   <p>
   </p>
   <p>
    Tu sa dvere zrazu otvorili a vošiel páter piarista. Zadíval sa na odsúdencov a pristúpil
         k Jakubovi.
   </p>
   <p>
    — Surovec, neviem, či vieš, ale ujal som sa ťa a vykonal pre teba, čo bolo možné, —
         vykladal obom. — Neumriete na rínku, ale na Viselniciach, kde sa už mnohí pred vami lúčili
         so svetom, a pre poľahčenie, Jakub, priviedol som ti niekoho.
   </p>
   <p>
    V tú chvíľu vystúpila z dverí Anka, a trasúc sa na celom tele, zosutila sa Jakubovi do
         náručia.
   </p>
   <p>
    Neostalo oka suchého, pochopili všetci, že ľudská spravodlivosť a život sú dve veci.
         Chvíľky sa míňali, slzy z dvoch krásnych ohnivých očí stekali sa v jedno.
   </p>
   <p>
    Na druhý deň obsadili zvedavci okrúhly vŕšok ako vrany ďatelinisko. Je to už v ľudskej
         povahe, ľudia sa hrozia utrpenia, ale keď môžu, vždy sa perverzne pokochajú v ňom. Myslia,
         človek nie je ako človek, a to akoby ich ospravedlňovalo. Kamaráti išli na popravište v
         centových okovách, nevládali napodobniť svojho kapitána Jura Jánošíka a museli ich drábi
         podopierať. Bolestne obzerali sa po rozváľaných kopcoch a vrchoch, kde poznali každý
         chodník, všetky skaly a všetky studienky. Vydýchli si ešte zhlboka, akoby sa chceli navoňať
         rozvitej boriny a oddýchnuť si na zelenej čečine. Hľadeli na horu ľudí a poznávali tváre.
   </p>
   <p>
    — Hen je Martin, hen zasa Gajdoš! — šepkal Tomáš Jakubovi.
   </p>
   <p>
    — Vedľa Maco Veľký, a s ním, — zachvelo ním razom — Anka, moja Anička. Zbohom!
   </p>
   <p>
    Bystrický kat začal už potom prácu krátko a chytro. Jakub ešte zbadal Aničku, ako sa
         chytila za hlavu a utiekla. Zvedavci zliali sa mu potom už v akúsi tmavú masu, nevedel
         viac, čo sa s ním robí, len cítil, že prišla posledná hodina a že je to bolestné a hrozné.
   </p>
   <p>
    V tú chvíľu vyrazil spev z ktoréhosi kúta zástupu a zachvel srdcami, ako keď padajú
         nebesá.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Surovcova mati syna oplakáva,
že mu popod nôžky vetríček povieva,
Surovcova mati syna oplakáva,
že ho na koliesku vetríček previeva.
      </span>
     </p>
    </div>
   </p>
   <p>
   </p>
   <p>
    Zachytil to ešte i Tomáš Greguš, pochopil, že tú pieseň zložil nielen pre Jakuba, ale i
         pre seba.
   </p>
   <p>
    Večer už bolo mĺkvo a pusto na popravišti, iba vrany zakrákali, i tie leteli kamsi do
         šerej diaľky.
   </p>
   <p>
    Ľud sa rozchodil, jedna časť na Hron, druhá na Bystricu a tá tretia na Handle. Tam bola
         i Hanka, ktorá nemohla povedať slova, vedela len jedno, že je koniec Jakubovho života a že
         to znamená i život jej. Išla na Dobroč, ľahla ešte chvíľku do komôrky, kde okúsila toľko
         sladkosti. Vedela, nechal jej všetko, poklad je dobre opatrený a nenájde ho nik. Mohla by
         si žiť, mohla by sa vydať ako pani, ale čo to všetko stojí? Človek nežije hmotou, a keby
         mal všetko zlato tohto sveta a nikoho viac, žil by ako v pustom grúni. Na čo by bol taký
         život, na čo?
   </p>
   <p>
   </p>
   <p>
    <span class="bold">
     <strong>
      VII
     </strong>
    </span>
   </p>
   <p>
    Anka nevedela nájsť na svoju otázku odpoveď, predstavilo sa jej všetko, čo zažila dobré
         i zlé, tak jasne, akoby to prežívala znova. Videla zbojnícke hniezdo na kopci. Bolo pusté,
         ani len stará Dora sa neukázala, ani pes nezaštekal. Umordovanú ovládal ju sen, ale aký to
         sen, len predstava za predstavou, a vždy nejakí pandúri a vždy Uľa s hrozným závistlivým
         pohľadom. No veď dobre, Jakub bol zbojník, ale dal i jej, a čo ona mala do toho, keď mal i
         on niekoho rád? Ženská závisť prekoná všetko! Keď sa prebrala, červenali sa už zore, vedľa
         nej stála mať, žena Veľkého Maca. Tešila ju, chlapov vraj dosť. I okrem Jakuba a Tomáša, i
         okrem Žilku a Ponického, ktorých čaká podobné niečo vo Zvolene ako týchto na Viselniciach.
   </p>
   <p>
    — Bože môj! — zavzdychla Anka a obliekla sa ako na cestu.
   </p>
   <p>
    — Kamže sa chystáš? — pýtala sa jej ešte mať zvedavo.
   </p>
   <p>
    — Idem trochu do poľa, — odvetila dievka. — Hlava ma bolí, azda mi prejde.
   </p>
   <p>
    A pole už von ošumelo, lístie padalo z bučiny a jedlina pobledla. Ani zem už nevoňala.
         Rozváľaný ležal ohromný Ďumbier, iba Viselnice zdali sa vypínať nad neho vysoko, vysoko do
         mĺkvej oblohy.
   </p>
   <p>
    — Ako clivo je na svete, — zachvelo ňou, keď pozrela na červenkavú oblohu.
   </p>
   <p>
    V zapálených zorách zbadala hák, krivý hák… zlomený.
   </p>
   <p>
    Chodila hodiny a hodiny, a nevedela o tom. Ostrý šíp a tŕnie driapalo jej biele telo.
         Cítila, musí preč, preč, ako do čiehosi náručia, šla horou, potom vyblednutou pažiťou
         vyššie a vždy vyššie. Volali za ňou smreky i jedle a boriny. Márne — nepočula. Volali za
         ňou bystré potoky, mala vážnejšiu povinnosť pred sebou. Vyšla na príkry skalnatý Vepor,
         akoby ju nieslo. Keď sa zmrákalo, utkvela krásnym pohľadom, ktorý mohol ešte všelikoho
         blažiť, na večerných zorách, na svete krásnom, malebnom, ale na svete, ktorý nebol pre ňu.
         Pozrela na Brezno, na svoju Dobroč a na všetko okolo nej, pozrela znova na zore a striaslo
         ju.
   </p>
   <p>
    — Hák, hák… krivý hák… — mihlo sa jej mysľou. — Ach, zlomený! — zbadala ho znova a
         cítila, je to koniec.
   </p>
   <p>
    V tú chvíľu dostala sa nad samú priepasť, ktorá zíva na gemerskej strane.
   </p>
   <p>
    — Jakub, už idem za tebou! — ovila si hlavu ako vencom bielymi rukami, zastrela si oči a
         zrútila sa do bezodnej priepasti.
   </p>
   <p>
    Len na jar, keď snehy opadli, našli ju valasi, úbohú. Po šatách poznali, mala by to byť
         ona.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e5332">
       </a>
       Posledná novela
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Bolo to a či bude, čo na tom! Zem sa otáča ako pred státisíc letami, len jej tvár sa
         mení. Ona ostáva tá istá, záhadná, tajomná. Nevie, odkiaľ letí, a nevie kam. Krása jej sa
         rozrastie ako koralové ostrovy na oceáne. I zmizne v priesvitných belasých hlbinách. Štíhle
         palmy, vyrastené nad vodami, rozbehnú sa a mizne háj po háji v nekonečnej diali. Svetlá
         obruč za obručou odpadá z drieku zeme a kotúľa sa, odkotúľa. Sever sa tisne na juh, juh na
         sever a ženú pred sebou tvorstvo i rastlinstvo, až sa usadí niekde okolo rovníka. Mestá so
         svojimi kopulami nakláňajú sa a rozsýpajú ako zo snehu.
   </p>
   <p>
    Uvädla moc, uvädla i sláva. Napokon ostal len človek — muž a žena. Posledná dáma a
         posledný pán. Vyhrievajú sa na žeravo hasnúcom slnku a drkocú zimou. Pritúliť sa k sebe
         nemajú už sily, všetku energiu života strovili slávni predkovia, o ktorých sa nikto viac
         nezaujíma. Hľadia v tuleních kožiach na šedivú oblohu s veľkým otáznikom v ustatých očiach.
         Vlasov už nemajú, zubov už nemajú. Používajú staré náhradky a dávajú pozor, aby ich
         nepokazili. Bývať majú kde, ohromné bloky palácov zosuli sa na hromadu a zanikli v
         snehových púšťach. Aj ich arkády i mramorové sochy a obelisky. I bibliotéky. Ostalo len
         dravé vtáctvo a havrany, ktoré prežili ľudskú kultúru a prežijú i človeka. Ale horizont
         pôvabný. Šedivý dozelenkava a domodra. Slnko nevládze už maľovať sklonenú oblohu, ale zore
         kvitnú, ružové, červené ako kvety na cintoríne. Všade je mnoho chryzantém, na všetkých
         kopcoch, na zrkadlách zamrznutých hladín, všade! A sneh a ľad sú symbolom pokoja, ktorý
         sotva kto naruší viacej.
   </p>
   <p>
    — Muž môj, pamätáš ešte na báje, ktoré vyprávali naši prarodičia, — nahla sa k nemu
         kamarátka dôverne, pritiahnuc si tulení kožuštek, aby nemrazilo. — Kedysi vraj zem bola ako
         záhrada. Kvitla v tisícorakých farbách a smiala sa životu. Pri vodách rozkladali sa mestá,
         ich domy výškou dosahovali nebesá. Ľudí bolo mnoho, mnoho, ako hviezd na nebi, a všetci
         budovali, všetci v niečo verili, všetci mali ohromné plány. Ale záhrada z roka na rok vädla
         a rástli len ohromné snehové obruče, objímali zem vždy nižšie a nižšie a hnali všetko veľké
         a mocné ako pinguiny pred sebou. Napokon sme tu len my. Kde sa podelo všetko??
   </p>
   <p>
    — Čas dal, čas vzal, — poznamenal muž. — I to má však svoje výhody, každá doba, ako je
         to v starých knihách poznačené, dala niečo i vzala plus-minus-aequal-nul. Ľudia si
         vybudovali ohromné svety, i zaplatili za ne. Poviazali sa samochcúc, a keď postŕhali okovy,
         dvíhali a oslavovali jednotlivcov, ktorí im v tom pomohli. Stavali mosty, paláce a múzeá,
         dnes je takým zamrznutým múzeom celá zem. Mosty sú nie treba, lebo je stuhnuté všetko na
         ľad. Paláce sú zbytočné, budujú ich snehové búrky a ich tabule maľuje mráz. Ľudia sa
         obmedzovali a oslavovali voľnosť. Tisícročia hľadali cestu ku svojmu šťastiu a od tisícročí
         umierali. To čaká i nás.
   </p>
   <p>
    — A nebude zemi smutno, keď ani nás nebude? — blysla žena vyhasínajúcim zrakom.
   </p>
   <p>
    — Čo by jej len bolo, — vysvetľoval muž. — Krása ostane krásou i v súmraku, hviezdy sa
         odlesknú na belasom ľade, ako niekedy svietili na hranách drahokamov. Život sa môže
         stratiť, ale jeho krása ostane.
   </p>
   <p>
    — Ale načo bude? Komu?
   </p>
   <p>
    — Sebe! Lebo tak je najkrajšia!
   </p>
   <p>
    Manželia primkli sa k otvoru svojho bytu a muž nalial oleja na oheň. Bol to rybí tuk,
         zaváňal, ale horel a svietil. Pri jeho žiari hľadel posledný pár na vysychajúce črty
         svojich tvárí. Von vychodil mesiac už skoro bez svetla spoza oblakov. Kvety, čo sa
         rozvíjali pri jeho zlate, povädli už dávno.
   </p>
   <p>
    Bolo ticho, velebné ticho.
   </p>
   <p>
    Odrazu ozvali sa kroky, ťažké a tlmené.
   </p>
   <p>
    — Pozri, kto je to!
   </p>
   <p>
    Muž vyšiel, o chvíľu sa vrátil celý rozochvený.
   </p>
   <p>
    — Nie je to jeden, sú dvaja. Dva ohromné ľadové medvede, driapu sa a škrtia. Poď si to
         pozrieť!
   </p>
   <p>
    — Nejdem, — utiahla sa žena, — robia len to, čo ich učili ľudia cez stáročia.
   </p>
   <p>
    Muž načúval a prilieval na oheň, ktorý blikal žltučkým plameňom. Nedalo mu to však,
         vyšiel a díval sa dlho na súboj posledných hrdinov. Keď sa vrátil, bol smutný.
   </p>
   <p>
    — Čo ti je, muž môj? — poľutovala ho žena.
   </p>
   <p>
    — Máme už len jedného medveďa!
   </p>
   <p>
    A tak sa zožierala príroda pred ich očami, bolo jej vždy menej a menej a ticho okolo
         rástlo a kamenelo. Večerom nebolo konca a dni boli šeré. Tak ako pristretý dom, kde sa
         lúčia s drahým. Mesiac hasol, len tmavý kruh ukazoval ešte stopy mŕtvej hmoty, ktorá letela
         vo vesmíre. Slnko červenelo ako oheň hasnúcej pahreby a zem bola šíra ako kedysi, ohromná a
         tichá. Niekedy sa rozbúrilo more napätím živelných síl, rozdrúzgalo ľadové okovy,
         začervenelo sa na slnku, ale ten úsmev bol už úsmevom smrti. Poddalo sa znova. Nikdy viac
         nerozkvitli záhrady, nikdy viac nerozprestreli palmy svoje vejáre nad pustinami. Nikdy viac
         nezatlieskali ich vetvy nad belasými hlbinami rozliateho mora. Nikdy viac.
   </p>
   <p>
    Žena sa zadívala na muža, akoby mu chcela niečo povedať.
   </p>
   <p>
    — Čo hľadíš tak smutne? — vyrušil ju on. — Nikdy si tak nehľadela!
   </p>
   <p>
    — Nemala som prečo, — rozcítila sa a rozplakala.
   </p>
   <p>
    — Neplač! — tešil ju. — Nemáš všetko, čo ti treba? Nemáš dobrý tulení kožuch? Nemáš
         rybieho mäsa? A oleja nemáme ešte dosť??
   </p>
   <p>
    — Máme, — prisvedčila, utrúc si slzy. — Ale nemáme to, čo mali tí pred nami! Nevieme, čo
         sú zábavy, ako je to v starých knihách! Nevieme, čo je život, a musíme ho prežiť, ako aj
         oni! A mne sa zdá, muž môj, — pritúlila sa k nemu, — jednako sme len málo žili!
   </p>
   <p>
    — Ako tomu pomôcť, keď žiť už nevieme?
   </p>
   <p>
    A žena miesto odpovede našla v kúte truhlu a otvorila ju. Vybrala z nej pekné belasé
         šaty. Obliekla si ich a vyšla pozrieť na vody, či jej svedčia. Usmiala sa na muža, usmiala
         na seba. Stiahla sa v páse tuho, dotuha, potom ešte hľadala niečo, prekutávala.
   </p>
   <p>
    — Čo zháňaš? — vytrhol ju muž netrpezlivo.
   </p>
   <p>
    — Voľačo, — a hľadala, ďalej hľadala. Napokon to našla a maľovala si tým vyblednuté
         pery.
   </p>
   <p>
    — Svedčí mi? — stala si pred muža, keď bola hotová.
   </p>
   <p>
    — Neviem, — odpovedal on útrpne. Ale ju nezarmútil. Vedel, toho sa bojí najviacej.
         Pochopil, zo všetkej kultúry sveta ostali im len posledné radosti, a človek sa i s tým musí
         uspokojiť.
   </p>
   <p>
    Šeré svetlo rozlievalo sa nad oceánom. Ale vody neumreli. Nové zázračné svety dvíhali sa
         z ich hlbín a jagotali sa na dohárajúcom slnku nádhernou apoteózou večného života. Severná
         žiara rozliala sa ako horiaca láva, jasala, ale nepálila. Vo vzduchu šumelo kosodrevie a
         zaváňala borievka ako posledný odkaz toho ohromného sveta, ktorý sa strácal. Po zemi
         vliekol sa žltučký mach-lyšajník. Spod ľadu vyhadzovalo striebristé ryby a rodili sa
         amoeby.
   </p>
   <p>
    — Však je i takto život krásny? — ponorila mu ona svoje šedivé zraky do jeho zhárajúcich
         a matnejúcich ako popol.
   </p>
   <p>
    Je! — objal ju a pohladil po ľadovom líci.
   </p>
   <p>
    A tu sa čosi zachvelo ohromnou divou silou. Moria sa vyliali z kotla, zem sa roztočila a
         zmizla v oblakoch a pare. Skončila sa ohromná epopeja a začal sa nový život, nový svet so
         svojou hrôzou, nádejou, radosťou i utrpením. Či sa všetko skončilo naveky?
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e5412">
       </a>
       Za živa v Bystrici…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
    Pekné mesto, čistučké a milé. Ako Český Krumlov: báseň z kameňa! Tichý, jarný večer
         rozprádal sa osvetlenými ulicami. Sprevádzaní priateľmi naslúchame mu. Tôňa postáv šinie sa
         po asfaltovom dláždení. Rastie i mizne — rastie i mizne. A najviac vyráža charakteristická
         silueta priateľa Bazovského.
   </p>
   <p>
    Ľudia sa hmýria — stretajú sa zraky. Potknú sa i o nás. Sme iste cudzí. Azda i
         nezvyčajne divní. I mne je dnes akosi divno hľadieť na to pekné mesto.
   </p>
   <p>
    — Bol by si to kedy človek myslel, že po prevrate…?
   </p>
   <p>
    — Hja, politika! — poznamená jeden z priateľov: — to je zlá vec! Kto sa na to dá… I ja
         som proboval, ale…
   </p>
   <p>
    — Jednako musí ktosi do toho zahryznúť. Ľud nám hynie…
   </p>
   <p>
    — Len by ste mali určitý a radikálny hospodársky program! Pozri, komunisti neotáľajú
         vypovedať, že sú proti prehnaným platom vysokých úradníkov a hodnostárov. 40 — 45 tisíc Kčs
         najviac má byť dosť. Kde to ten ľud unesie?
   </p>
   <p>
    — Gazdovať treba od hora, od hlavy… Vždy som bol za radikálnu hospodársku politiku so
         zreteľom na najpotrebnejšiu chudobu. To je obsah nášho slovenského nacionalizmu… Úradnícku
         otázku tiež nie je ťažko rozriešiť. Štát nemá prostriedky. Treba rovnomerne rozdeliť to, čo
         sa na úradníctvo venuje a je to!
   </p>
   <p>
    Staneme pri soche na hornej strane veľkého námestia. Mohutné vežiská pnú sa do výšky a
         pôsobia silným dojmom. Upomínajú ma vážne na rok mojej peknej mladosti, strávenej v tomto
         milom meste. V štvrtej triede bývalého ev. gymnázia naslúchal som neraz za Junkerovho der
         die das úzkostlivo, kedy udrú hodiny sedriálnej budovy — celú. A zajtra mám ich striehnuť
         zas… A udrú mne a pre mňa!
   </p>
   <p>
    Po večeri zájdeme do kasína.
   </p>
   <p>
    V prvej miestnosti stoly zastreté a obsadené. V čitárni hojná návšteva a tradičné ticho,
         ako sa patrí. Dámy, páni, dôstojníci. Slováci zhrnieme sa okolo jedného stola. Počúvam
         vďačne, ako Česi pomohli vydobyť kasíno Slovákom, povstupujúc i so svojimi ženami za
         členov. Spolužitie je dobré. V kasíne zostavuje sa slovenské knižné oddelenie.
   </p>
   <p>
    Okolo desiatej sa rozchádzame.
   </p>
   <p>
    — Teda zajtra o tretej? Bystrica je zvedavá…
   </p>
   <p>
    — Áno, o tretej!
   </p>
   <p>
    *
   </p>
   <p>
    Biele, jarné ráno. Prebudím sa u Raka a neviem sa hneď spamätať, čo tu chcem? Dnes
         pochovávajú zlatú slovenskú dušu v Trnave — Fr. R. Osvalda. Mal by som tam byť! Pomaly
         zbierame svoje veci s priateľom dr. Bazovským. Má ma obhajovať, a vidieť — je čerstvý a
         svieži: v svojom elemente! Pri raňajkách vítame sa s dr. Dušanom Halašom. Prišiel autom z
         Martina po práci i zo zvedavosti.
   </p>
   <p>
    Dopoludnia prezrieme si obžalobné písma na sedrii. Skúsime zaujímavé veci, v písmach i
         mimo nich. Ozajstná dráma začína sa len o tretej. Ľudia už čakajú na chodbách. Popri známej
         postave Bazovského poznávajú i mňa. Stretám sa so známymi. I oboznamujeme sa. Mnohí prišli
         i z vidieka. Pozerám Dimitrijeviča, ktorého som ešte nevidel jakživ, hoci sa súdime dva
         roky. Ten je už vraj v súdnej sieni. Vojdem dnu, obecenstva plno a na lavici sedí on.
         Slušne odetý a vyholený, asi môj vrstovník, silnej konštrukcie, tmavého ale krotkého
         pohľadu. Na tohto človeka sa ja sotva budem vedieť hnevať, cítim, lež na iných, celkom
         iných! Konverzujem s obecenstvom v celkom dobrej nálade, keď vojde Bazovský:
   </p>
   <p>
    — Pojednávať sa vraj nebude pre formálnu vec, čo súdny senát nevybavil…
   </p>
   <p>
    Obecenstvom to trhne. Trhne to i mnou. Vliecť sa toľké svety a potom… To je nie do
         žartu! Bežím na chodbu a žiadam predsedu súdu o vysvetlenie. Že ho dostanem v zasadaní. O
         chvíľu vojde súd do siene a my počúvame, čo je vo veci. Malá kontraverzia medzi Bazovským a
         predsedníctvom a ja som rozhodnutý požiadať, aby sa našiel spôsob skoncovať vec dnes. Mne
         tu o formalizmy ide veľmi málo. Koľkí a kto bude súdiť? Vyhrám a či prehrám? Hlavné, aby
         som si mohol pred súdom i pred verejnosťou o celej pravote a jej materiále slobodne podať a
         odôvodniť svoju mienku!
   </p>
   <p>
    Na moju žiadosť súd odporúča vyrovnať sa a preruší na pol hodiny zasadnutie. Pozriem na
         Dimitrijeviča, preukazuje ochotu. Stratíme niekoľko slov. Nedbal by som i sám zakopať túto
         vec, dosť už narobila hluku. Tu však vidím, to je vec nielen moja, to je dnes už vec
         slovenského národa a pán Dimitrijevič je nie ochotný dať mi zadosťučinenie.
   </p>
   <p>
    — Čo robiť? Budeme sa súdiť ďalej!
   </p>
   <p>
    — Budeme!
   </p>
   <p>
    Po rozhodnutí diškurujeme si v prítomnosti obecenstva v tej najlepšej nálade.
   </p>
   <p>
    — Musím sa vám, pán Dimitrijevič, srdečne poďakovať za vašu veľkú službu slovenskej
         autonomistickej veci…
   </p>
   <p>
    — Mohli by ste mi to i vynahradiť!
   </p>
   <p>
    — Počkajte, až z nás niečo bude. Potom samozrejme budete i vy autonomistom…
   </p>
   <p>
    — Radšej krk dolu! — ukáže i prstom — kade.
   </p>
   <p>
    — Ale dobre sa ten drží!
   </p>
   <p>
    Vyčíta mi list americkým Slovákom, v ktorom som vraj napadol dr. Šrobára, čo bol väznený
         za národ.
   </p>
   <p>
    Jaj, ten list — myslím v sebe — veď ja viem, od toho listu datuje sa tvrdý pohon proti
         mne i v agrárnej tlači i inak. — Ten list! Ale pozrite, ja viem o človeku, čo bol väznený
         za slovenskú vec viac, i vytrpel viac, ako dr. Šrobár a vy ho napádate. To je Andrej
         Hlinka!
   </p>
   <p>
    Prejde reč na moju pražskú cestu.
   </p>
   <p>
    — Ba čo si len počnete s ňou? — žartujem ďalej.
   </p>
   <p>
    — No, polepšujete sa!
   </p>
   <p>
    — Len kedy sa už vy polepšíte?! — rozhovorí sa obecenstvo, čo sprevádzalo s pozornosťou
         náš dialóg. Z reči do reči. Stav počína byť kritický.
   </p>
   <p>
    — Sme v súdnej sieni! V súdnej sieni!! — tíšia niektorí už-už vypukujúcu búrku. V tom
         vyjde súd a my s uspokojením počujeme, že sa našiel spôsob v pojednávaní pokračovať.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
    Poslucháčstvom je už nabité. Musíme do veľkej porotnej siene. V obecenstve je napätie.
         Lavice zasadnuté. Pri širokom stole novinári. Počína sa výsluch.
   </p>
   <p>
    — Ako sa voláte?
   </p>
   <p>
    — Martin Rázus atď.
   </p>
   <p>
    Medzi otázkami upozorňuje ma predseda hovoriť tak, aby si sudcovia o veci, čo ešte
         nepoznajú, utvorili mienku. Azda ani netušili, ako je potrebné upozorniť ma. Ja som pred
         súdom nikdy nestál. Sudcovské kabáty som uzrel prvý raz v živote. Ponechávam si právo
         poukázať na podrobné dôkazy pri svojej obrannej reči.
   </p>
   <p>
    Výsluch Dimitrijevičov je zaujímavejší. Napísal a teraz samozrejme chce i dokázať. Tak
         napr. že chcem škodiť republike, moje literárne práce sú liberia, chcel som sa zalichotiť
         Maďarom, nemám lásky k národu, ale k svojmu vrecku, písal som, aby Boh zničil môj národ
         atď.
   </p>
   <p>
    Dôkazy mu podať ťažko. Načúvam skoro s úplným indiferentizmom, najmä keď vidím, že na
         tieto nezmyselné tvrdenia nesmiem hneď reagovať. Až pri obrannej reči! Vidím však už jasne
         — tu sa rodí veľmi zaujímavý a do našich slovenských pomerov hlboko zasahujúci — nie
         súkromno-osobný, lež politický proces a kultúrny predovšetkým. Ale o tom-potom!
   </p>
   <p>
    Hľadím na hŕbu svojich dokladov. I na svoje prvé tri knihy. Najprvšia z nich leží na
         sudcovskom stole. Je to exemplár venovaný mojej žene — Elene Zochovej. O chvíľu počujem
         čítať z nej verš: Ohlás sa, Bože! Sudca sa ma pýta, či nemôžem priložiť knihu k pravotným
         písmam? Nie! To je kniha vypredaná. A tento exemplár? Nepatrí ta, nepatrí! Počúvam potupné
         slová na svoje práce, tie najpotupnejšie — ticho a spokojne. Počúvam, ako nemám lásky k
         národu, len k svojmu vrecku a prichodí mi na myseľ — poldeviata roka na Pribyline, čo je i
         dnes po viactisícovom podvyšku na plate bez farára… Ponuku sociálnych demokratov r. 1919,
         keď som mohol dedinskej fare povedať vale. Architekt Jurkovič… Jaroslav Kvapil… národní
         demokrati, čo mi boli hotoví otvoriť cestu na novú postať. A potom moja terajšia fara
         skromná, nevýstavná, s jej schudobnelým a v šíry svet sa strácajúcim ľudom. Teda vrecku a v
         opozičnom tábore!? Tu, kde sa nerozdávajú „zbytkové majetky“ atď. a čaká na teba len obeť a
         obeť! Eh! A predchodí mi všetko ešte indiferentnejšie… Pred niekoľkými týždňami v pražskom
         mozarteu, čo to bolo? Čo to tam len bolo?? Slečna Flora Kleinschnitzová, priatelia moji
         českí, literáti, sem ste mali prísť do Banskej Bystrice a pochopíte, prečo musela byť
         napísaná zbierka Kameň na medzi a prečo je Slovensko rozorvané a boľavé! Vidím, môj
         protivník háda sa a pózuje. Nezaujíma ma. Spomínam si na Martinčanov, súdených kedysi v
         tejto istej sieni. Tu sedel, myslím, na lavici obžalovaných i baťko Vajanský za Hyenizmus v
         Uhrách. A ja som svojmu inkriminovanému článku chcel tiež dať názov Hyenizmus nie bez
         príčiny. Baťko, baťko, kebys’ tak vstal z hrobu, čo bys’ ty len na to? Teba hnali Maďari
         pred súd, ale literárnych prác sa ti nedotkli. Povaha im nepripustila páchať taký
         barbarizmus. A tu, hľa! Azda to má byť ten všetko pohlcujúci plameň západníckej
         pokrokovosti na Slovensku??
   </p>
   <p>
    — Slávna sedria! — vyruší ma v tom hlas dr. Bazovského. Zahľadím sa naňho. Hovorí jasne,
         precizuje určite a z presvedčenia. Ani pravoslávny pop — tvrdia naši pospolití ľudia, čo ho
         počuli. — My skutočne chceme dokázať, že Dimitrijevič povedal v Bratislave 30. novembra
         1923: Mňa vláda platí… Tu je hneď doklad, list Michala Švecko Martinovi Rázusovi. Tento
         znie: Velebný pane! Keď som počul atď. Pán Michal Švecko ale, žiaľ, po tieto dni umrel. Tu
         je parte. — Oznamujem však nových štyroch svedkov… A my chceme skutočne dokázať, že je pán
         Dimitrijevič ničomný inzulant, agent-provokatér atď. A prosím, slávna sedria, nariadiť mu,
         nech predostrie originály dokladov, priložených k písmam, kde je v španielskom texte
         označený ako Conde, čo je titul grófa… Na tej a tej strane je zas tento titul vyradírovaný…
   </p>
   <p>
    Sudcovia prezerajú papiere. Dimitrijevič vstáva a oznamuje si protisvedkov.
   </p>
   <p>
    — Mená! žiada predseda.
   </p>
   <p>
    — Teraz ich neviem, ale ich oznámim!
   </p>
   <p>
    Súd sa uťahuje. Volajú ma medzi publikum. Vďačné pohľady, vrelé stisnutie rúk. Istá pani
         zavedie ma k pospolitej americkej pracovníčke.
   </p>
   <p>
    — Ja som vaša sestra, — hovorí mi. — Čítala som o vás a i vaše práce v Amerike. Teraz
         bývam v tomto kraji. Chcela som vás vidieť. Tu je to však smutné, hrozné! Hrozné, keď je to
         možné v našej republike!
   </p>
   <p>
    V jej poctivých, jasných zrakoch zalesknú sa slzy… O chvíľu vchodia sudcovia. Súd
         nariaďuje vypočuť svedkov a podať doklady. Rozchodíme sa — do videnia. Vďačné publikum
         sprevádza nás pred súdnu budovu, kde čaká auto. Po vrelých pozdravoch — lúčime sa.
   </p>
   <p>
    *
   </p>
   <p>
    Večerí sa, keď zaberáme krásnou Pohronskou dolinou. Vo Zvolene chceme zachytiť najbližší
         vlak do Lučenca.
   </p>
   <p>
    — Zbohom, doktor, ďakujem ti! Lúčime sa s Bazovským. Vidieť, je dobrej vôle. — A do
         videnia!
   </p>
   <p>
    O chvíľu ženieme nahor, k Martinu. Rozmýšľame s priateľom Halašom o tom, čo sme zažili a
         čo môžeme ešte zažiť. Na doliny sadá temno, ale cesta pred nami je čistá a jasná.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e5542">
       </a>
       Zakvitnutou dolinou
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
    Krásne tu dnes kvitnú kvety. I podivne.
   </p>
   <p>
    Dolina široká, úrodná, úži sa vŕškami, vyháňajúcimi vysoko až do rozzelenenej, plešivej
         Javoriny. Vidieť len niekoľko domov. Za nimi belie sa chrám ako z bášt pokrytý červenou
         škridlicou. Dobrá hradská cesta venčená je ovocným stromom z oboch strán. Práve je samý
         kvet — biely ani mlieko. I po vŕškoch belejú sa celé háje, ako snehom osypané.
   </p>
   <p>
    Krásne tu dnes kvitnú kvety. I podivne.
   </p>
   <p>
    Cestou prášia autá, hrčia konské vozy, hegajú doštenáky, ťahané kravami. Tí v autách
         netušia, ako fárajú osobitným, zvláštnym svetom strateného sedliackeho mesta. Kto by tušil
         v záhyboch tej úžiacej sa doliny stá a stá chalúp, tisíce mužov žien, i detí? Kto by tušil
         dávnu staroslovenskú kultúru pod vŕškami ako mohyly — a že tu krásne kvitnú kvety? I
         podivne!
   </p>
   <p>
    Pondelok.
   </p>
   <p>
    Ľud hrnie sa na trh do Nového Mesta. Mužskí počerných výrazných tvárí, jasného pohľadu.
         Tu tam ešte okrúhly klobúčik „brúsek“ na vrchhlave. Ak stačí — i cigara v ústach, alebo
         aspoň nejaká tá „zorka“. Ženy a dievčatá svedčné, štebotavé rohanky a suknárky (v kroji bez
         výšiviek) rozoznať zväčša hneď podľa ručníka na hlave, či je na rožky a či len pod bradu.
         Biele obrúsky na chrbtoch, košíky na rukách, tu-tam kohút alebo sliepka pod pazuchou… a
         Anna, Mariša, Kačka, Beta diškurujú a smejú sa hlasno, zvonivo. Včera ohlásili štyri nové
         páry v lieskovskom kostole. Strojí sa ich i viac. Potom, ako a čo je v Amerike, v
         Argentíne, vo Francúzsku. Kto sa to všetko chystá v tieto dni do sveta a na majeri… Jest o
         čom hovoriť.
   </p>
   <p>
    — Bože, čo to len bude s nami?! A hneď zas smiech, ani čo by samé kvety kvitli vedľa
         cesty.
   </p>
   <p>
    Najvážnejšie kráčajú si stáli trhovníci. Chodia skoro týždenne aspoň raz na okresný súd,
         k advokátovi alebo do banky. Hja, všetkým treba žiť — všetkým!
   </p>
   <p>
    Role sa pekne zelenajú. Úzke sedliacke i široké panské tably. Parcelácia zaviazla. A
         ľudu je veľa, veľa. Sľubovali, málo dali!
   </p>
   <p>
    Po hradskej hrkocú vozy vrchom naložené. Ľudí na nich ani pod pavúz. Gazdovia ich vedú
         na poľné práce po dvadsať-štyridsať. Chlapi, ženy i s drobnými deťmi, mládenci, dievčatá.
         Na niektorom voze i sliepky. I drobná mačička. Chalupu zamkli do jesene a idú…
   </p>
   <p>
    — A nie vám je ľúto z domu, dobrí ľudia?
   </p>
   <p>
    — Ľúto, ľúto! Čo však robiť? Zárobku niet. Pomodlite sa za nás, pomodlite!
   </p>
   <p>
    Chalupy, chalupy, chalupy, veľké i malé. Ale všetky starostlivo vybielené a svetličkou
         podtiahnuté. Pred domcami záhradôčky. Kvitnú v nich už konvalinky i fialky sa rozvíjajú a
         za žiarnych letných nocí vypnú sa i ružové až tmavočervené sliezske ruže. Všade stromov
         bielych, zakvitnutých. I orgován sa už rozvíja. Podľa dvorov poznať: tu ešte jest majetku.
         Ale bremená tlačia a nové zvyky — nové výdavky! Krásny kroj sa tratí, nádherné výšivky
         nahrádza popelín. Ale nenahradí. A kvieťa redne na ulici, i v chráme redne.
   </p>
   <p>
    Staré matky ešte pamätajú: do žatvy sa išlo ako do kostola. Chlapi v čižmách. Nohavice a
         vesta z ľahkého belasého, kabát — z bieleho súkna, vygombičkovaný. Ženy v priliehavých
         čižmičkách s rozmarínkom, v rukávcoch a jemno skladanej kasanke ani srieň. Vyšívané
         „prolánky“ na plieckach a perá na zásterôčke pravý div umenia. Z hlavy splývala i škróbka,
         alebo dve na dlaň šíre, kvetavé stuhy a vôkol stiahnutého pása červenalo sa opleto.
   </p>
   <p>
    Ešte len vtedy museli krásne kvitnúť kvety na tejto doline! Dnes sú iné časy. Ľud musí
         zväčša do sveta za chlebom a tam mnoho tratí a získa málo. Je však ešte vždy v čom zrak
         potešiť.
   </p>
   <p>
    Chalupy, polia — dobré, úrodné polia. Len ľudu na ne priveľa… Chrám ani z bášt (vidieť
         ho zďaleka) belie sa už obostatý lipami celkom blízko. Vedľa cesty čerešňa, divá,
         neštepená. Ale kvitne ani mladucha v bielom závoji. Kto pozrie na ten strom, ak vie, čo
         znamená, istotne zasmúti. Tam zabilo peknú Milku — nemala ani sedemnásť.
   </p>
   <p>
    Chalupy ako chalupy ďalej. Iba niekoľko onakvejších verejných budov. Pri sv. Jáne
         rozsiahly barák z doby Márie Terézie. Kedysi vraj „stoličný dom“ a „árešt“. Teraz ev. fara,
         skromná, nevýstavná. A tak tedy farár býva vlastne v „árešte“.
   </p>
   <p>
    Nie je to však ešte tak zlé.
   </p>
   <p>
    Pred niekoľkými rokmi pri oprave namaľovali švárneho Lieskovana na koni vo dvore na
         stenu s nápisom: Hej, Slováci, ešte naša slovenská reč žije… Podivný to kvet, podivný! Ký
         div, keď sa dom tento nevedel vzdať tohto nečasového ducha!
   </p>
   <p>
    Ulica sa rozstupuje v opravdivý rínok. Pri potoku ev. chrám s dosť vysokou úhľadnou
         vežou. Zvuk jej zvonov rozlieha sa na široko po doline v harmónii s katolíckymi. Za jasnej
         nedele na ten hlas hrnie sa národa zhora i zdola. Triedi sa už podľa pozdravu. V taký čas
         zakvitajú lieskovské ulice nevšedným pôvabom. Viac kúzla nenájsť ani na veľkomestskom
         korze. Neveľký kostol naplní sa neraz do posledného miesta. Stá a stá tisnú sa s hrubými
         Tranosciami po chóroch i popod chóry. Pred oltárom rady dievčat, v úzadí mladé ženy —
         stoja. Krásny sedliacky kroj, známy ako bošácky, je tu ešte, najmä u starších žien hojne
         zastúpený — — sú to postavy — pre majstra Úprku. Pri modlitbe akobys’ len kosou podťal
         biele ruže — červené a hlávky zarudnutého maku. Tie úhľadné postavy sklonené na jedno
         koleno so skľúčenými vyrobenými rukami a so sklopeným zrakom na tej tvrdej kamennej dlažbe
         hodno by bolo zvečniť na plátne alebo vryť do mramoru.
   </p>
   <p>
    Krásne tu kvitnú kvety nádherného umenia bohatej slovenskej duše. Krásne — spolu s
         kvetmi kresťanskej viery… s kvetmi nádeje, potrebnej tým — životom neraz trpko ubitým
         dušiam a tým sto a sto prostunkým chalúpkam. Ako pelargónií do okien, ako vonných bylín
         proti všakému neduhu.
   </p>
   <p>
    A všetko to malo by vymarnieť?
   </p>
   <p>
    Kto by to nahradil?
   </p>
   <p>
    Čím??
   </p>
   <p>
    Osmutnela by veselá dolina. Sama by sa nepoznala. A dnes vtip a rozmar ani bieda
         neubije. A tej je dosť. Čím vyššie dolinou — tým jej je viacej. Koľko tu stratených
         umelcov, vedomcov, kazateľov! I národné povedomie blkoce tu mocne. Ale chudoba potrebuje
         pomoci — pomoci! Tých, čo obstoja na vlastných nohách vždy menej je. Detí Pán Boh požehná,
         majetok sa delí a tak to ide nadol. Zato dobre je vždy, keď jest zdravia. A dobrá vôľa,
         neopúšťaj nás! Na muzike hukocú trúby do taktu. Lietajú stuhy, šumocú sukne, ihrajú
         kasanky. A ako to už po ľudsky býva, prekypujú srdcia šťastím a žiaľom pukajú.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
    Za pekného jarného pracovného dňa mladé i staré ponáhľa sa do poľa.
   </p>
   <p>
    Ide gazda vážnym krokom s motykou na pleci.
   </p>
   <p>
    — Hej, pán farár, mám žiadosť.
   </p>
   <p>
    — Akú, priateľu?
   </p>
   <p>
    — Veľkú, veľmi veľkú…
   </p>
   <p>
    — No, no…
   </p>
   <p>
    — Rád bych počuť kázeň, čo by ste mi povedali, kebych umrel. Neviem, čo bych nedal zato!
   </p>
   <p>
    — Ja že čo! Ak ste gavalierom, môže sa vám i stať po vôli.
   </p>
   <p>
    — Ale ozaj?
   </p>
   <p>
    — Naozaj! Zavoláte si priateľov a poviem vám to na vašom dvore. Potom sa odpíše, odloží
         pre vás do archívu a tak to povie na vašom pohrebe ktokoľvek a kedykoľvek.
   </p>
   <p>
    — A čo by to tak stálo? — doberá gazda ďalej.
   </p>
   <p>
    — Veľa, veľmi veľa. Je to mimoriadny prípad, priateľko, na čo nieto taxy vo vokátore. A
         v túto komunistickú dobu prichodí mi čosi na myseľ.
   </p>
   <p>
    — Nuž?
   </p>
   <p>
    — Ja nemám kravy. A vy koľko máte?
   </p>
   <p>
    — Štyri, pán farár, štyri.
   </p>
   <p>
    — Tak jedna bude moja.
   </p>
   <p>
    — Bude! Len ktorá — tá červená a či tá brezová?
   </p>
   <p>
    — Tá červená! Sem ruku!
   </p>
   <p>
    — Dobre! — a ruky pretne dievča, čo sa zabáva na nebývalom vyjednávaní.
   </p>
   <p>
    — Ale, počujte, gazda môj, už je moja i tá brezavá.
   </p>
   <p>
    — Ako? Ja som sľúbil len červenú!
   </p>
   <p>
    — Keď vám pošepnem, o čom bude tá kázeň, ja pevne verím, dáte mi i tú brezavú, len abych
         to nepovedal…
   </p>
   <p>
    Tak sa to vtipkuje na doline, kde dnes kvitnú kvety na strome, na plátne, v srdci, i v
         teplom, iskrivom slove dobrého žartu. Pravda, nájdu sa i kvety zlé, otravné, vykvitnuté z
         nenávisti a vypočítavosti. Tie však kvitnú dnes pod každým plotom.
   </p>
   <p>
    Chalupy ďalej a ďalej. Cesta sa dvíha na kopanice… široká, hladká. Sady sa
         rozprestierajú na niekoľko sto metrov, chalupy a zasa chalupy ako do nekonečna. Zdola,
         pomedzi stromy prebleskuje strieborná hladina riečky, niekdy i divokej klančice. Po úbočí
         vŕškov sviežo sa zelenie bučina. Hlas kukučky dolieha k sluchu a omladnutá sila ozýva sa v
         duši. Človek doráňaný, dobitý životom, pohúžvaný ani staré vŕby, rozklonené vedľa cesty —
         vzchopí sa a vzpriami: nedať sa a nedať za žitia komédie!
   </p>
   <p>
    Chalúpky hľadia z vŕškov, akoby žmúrili očima. Vidieť ich vždy vo vyšších a vyšších
         oblastiach až do javorinskej bučiny. Rozryté sú tie kopce, rozryté a rušné ani mravenisko.
         Vilová štvrť strateného sedliackeho mesta. Veľký anglický park, rozsiahly na kilometre do
         dĺžky i do šíriny. A všade život s jeho dojemným primitivizmom, ale i so všetkými
         odtienkami, chmúrnymi i veselými odtienkami svojej podivnej hry. Tu kvitnú kvety sýtych
         farieb: ružovej lásky i tmavej nenávisti.
   </p>
   <p>
    Ľudia sú vďační a úctivo pozdravia.
   </p>
   <p>
    Sú zväčša ako lastovičky, hľadajúce tepla i pokrmu v šírom svete. Deti rastú, pekné
         deti. Pre ktorú zem? Pre akú krajinu? Táto mohutná dolina mala by byť štyri razy tak veľká,
         aby dala chleba všetkým! Tamtí dvaja, hľa, len čo sa vzali, idú do Francúzska… Dievčatá
         kvitnú, dobré, súce duše. Vyzvŕtajú ich na muzike, ale mládenci netrúfajú si založiť
         domácnosť.
   </p>
   <p>
    Čo tu vädnúcich krásnych kvetov — zlomených nádejí!
   </p>
   <p>
    — Eva, Eva, kedy prídeš ohlášky písať?
   </p>
   <p>
    — Nemám s kým! Nájdite mi!
   </p>
   <p>
    — Nájdem, nájdem!
   </p>
   <p>
    — Ale iste!
   </p>
   <p>
    — Naiste! — odbaví sa žartom. I to sa odbaví.
   </p>
   <p>
    Hore vŕškami cesty a chodníčky. Lúkami, poľom, pomedzi stromy, krásne divé hrušky,
         košaté orechy popri chalúpkach. Pred zrakom vylupujú sa nové a nové obývané oblasti. Údolie
         sa níži. Niekoľko kilometrov na západ je už moravská hranica a za ňou priemyselná osada.
         Pred rokmi skladali naši biedni roľníci múčnu dávku pre dobre platených robotníkov. Dnes
         tisne sa stade komunizmus. Čo im prinesie dobrého? Úbohý ľud, rád by sa do čohos’ zachytiť.
         Do ruky, čo by mu pomohla. Nájde sa?
   </p>
   <p>
    Na vrchu stojí kríž. Odtiaľ vidieť do dvoch dolín a na široko-ďaleko až po Váh a
         Beckovský zámok. Od Lopeníka po Inovec. Bučinu mohutne rozloženej povestnej Javoriny počuť
         už šepotať. A tie chalúpky, ovenčené kvitnúcim stromom, aké sú len — ani na obrázku. Človek
         sa zahľadí na ne, a díva, díva, akoby mali živé oči, srdce, tlčúce srdce, ktorému svet
         nechce porozumieť. Zahľadí, a ani nebadá, že slnko zapadlo. Z javorinských dolín vanie
         chlad a vystupujú tône.
   </p>
   <p>
    Čiesi oči, navyknuté na boj, zarosia sa slzou.
   </p>
   <p>
    Prečo?
   </p>
   <p>
    — Chalupy, chalúpky, vy tomu jednako len jakživ neporozumiete! Krásne tu dnes kvitnú
         kvety. I podivne!
   </p>
   <p>
    I podivne!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e5698">
       </a>
       Spomienky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Človeku prichodí spomínať. Neraz i vtedy, keď sa mu ani nechce, lež musí. Tak si
         spomínam dnes i ja na uchádzajúce roky kratučko, kým sa môžem pred verejnosťou na živých
         svedkov odvolať.
   </p>
   <p>
    Pospolitý, sedliacky domec vo Vrbici. Plný piesne a rečňovaniek. Ev. ľudová škola v
         Liptovskom Sv. Mikuláši s jej roduvernými učiteľmi a slovenským duchom. Liptov a jeho
         tradičná borba za slovenskú národnú vec. V tom som sa zrodil a rástol od r. 1888. V štvrtej
         triede dostanem do ruky verše Sama Chalupku. Zamilujem sa do nich. Počnem veršovať. Z
         piatej triedy mám ísť za učňa. Nájde sa dobrodinec, môj vzdialenejší príbuzný, lic. theol.
         Ján Borbis, ev. farár a spisovateľ v Hammeln (Hanover). Založí štipendium pri cirkvi
         vrbicko-sväto-mikulášskej a ja môžem na próbu do meštianky. V prvom roku dostanem dukát za
         odmenu v maďarskej škole. Druhého roku tiež. Učím sa dobre. Do tretieho roku vpadnú snemové
         voľby. Do školy chodím s tisinkou za klobúkom. Na jar idem do hája, kde je práve slovenská
         zábava. Udajú ma správcovi, Skonyár Gustávovi, že som spieval Hej, Slováci atď. Z toho je
         učiteľská konferencia, pokarhanie, horšia známka z mravov a tiché consilium abeundi.
         Dosvedčiť to môžu Adam Špitka, uč. správca, Lubina a iní.
   </p>
   <p>
    Z Mikuláša idem do štvrtej triedy gymnázia pod ochranu profesora Jána Kmeťa do Banskej
         Bystrice. Tam je dobre. Hovoríme po slovensky. Nik nás neudáva. Na vyššie gymnázium
         zoberiem sa do Kežmarku. Prvý rok som utiahnutý. Nik ma nezná. V šiestej oboznámim sa so
         staršími študentmi: Pavlom Neckárom, terajším biskupským tajomníkom a so Skaličanmi. Tí
         majú zmysel pre slovenskú pieseň a slovenskú vec vôbec. Bývam v osamelom domci na kraji
         mesta od Ľubice. Tu sa niekoľkokrát zídeme — kamaráti, Slováci. Stopujú nás a hľadia
         dochytiť. Naraz dostane Neckár list, datovaný z Marmarošskej Sihoti a podpísaný akýmsi
         Ivanom Klimcsákom. Tu nám píšu (škoda, ak sa ten list stratil) asi v tom zmysle: Milí
         priatelia, vieme, ako každého — i tohto roku utvorili ste si panslávsky krúžok. My sme si
         ho tu utvorili tiež, ale potrebujeme stanovy. Preto prosíme, pošlite nám ich. I menoslov
         členov. Chceme byť s vami v kontakte. Píšeme vám maďarsky preto, keď je tunajšia
         slovenčina(!) miešaná silno rumunčinou. List je, ako vidieť i z obsahu, sproste
         štylizovaný. Ale cieľ jeho je hneď zrejmý. Chcú nás udať a dať povyhadzovať. V ten čas je
         správcom gymnázia Karol Bruckner, Nemec, ktorý sa k nám chová pekne. Neckár oddá list jemu
         a on tiež tak chápe vec, že tu šlo o našu kožu. Po fiasku je pokoj! Všimneme si, meno
         Klimcsák je na ktorejsi vývesnej tabuli a chodíme do poľa pohovoriť si a slovensky
         zaspievať.
   </p>
   <p>
    Som septimánom, keď príde medzi nás zaujímavý študent do šiestej z rožňavského gymnázia.
         Hanesko zo Slavošoviec. Výborná hlava. Linguista. Oboznámi sa s nami a stane sa samý Kollár
         a Šafárik. Študuje reči i sanskrit a sľubuje mi preložiť Mahábharatu a Ramájanu do
         slovenčiny. Ja už vtedy veršujem, ako viem. Mám i svoje zvláštne písmo, čím si značím i v
         škole a cez hodiny. 15. marec je vždy najhorúcejší deň pre nás. Bývame s Neckárom v komore
         Schwarzovského domu na ulici k stanici (býv. Kossúthova, ak sa nemýlim): centrum
         slovenských študentov! Po slávnostiach ideme do konviktu. Mašličky nemáme a tu sa spieva.
         Pri speve hľadia oči na nás, či sa nám hýbu ústa. Ja pozerám do zeme. Hanesko však — pred
         sebou má Kollárovu Slávy dceru a pije vodu. Pohoršenie! Večer idúc do konviktu počujem
         zďaleka — üsd a tótot! üsd a tótot (bi Slováka!)! Hanesku fackajú — ale hneď nevedieť, kde
         sa podel. Po večeri študentstvo demonštruje. Ulice sú plné hluku a rečnenia za neodvislosť.
         My si sedíme s Neckárom utiahnutí v svojej komore. Inokedy bývalo tu hlučno pozde do noci.
         Slováci sa zišli, dym mohol krájať. Zakryli sme okná perinami a hučali všetky možné
         slovenské a slovanské piesne. Teraz nie. Sme sami. Naraz otvoria sa dvere. Vstúpi oktaván,
         Nikelszky. Sotva nám povie niekoľko slov — porúča sa. — Kam? reku — pýtam sa ho, tušiac
         hneď čos’ za touto návštevou. — Do Maukschov! — Poďme i my! vravím Neckárovi. Ideme. U
         Maukschov krčmička, taká pre študentov. Sedíme s Nikelszkým, nadaným, hladkým a
         zmaďarčeným. Po chvíli otvoria sa dvere a maďarskí študenti sa hrnú. Miestnosť sa nabije.
         Zahľadia sa na nás. Na Nikelszkého. A odchádzajú. Nemajú vraj kľúčov od brány! Ostaneme s
         Neckárom sami a chápeme. Vrchol oslavy mal byť: obstať náš byt a ak sme spolu, chytiť nás
         všetkých u nás!… Z Haneskovej aféry dostane sa hneď, ak sa dobre pamätám, i profesorskej
         konferencii. Hanesko však pre svoju genialitu má zástancov i v profesorskom sbore.
         Nevyhodia ho. Chodí už len k nám. Ešte raz nám chcú spraviť nápad na dom, keď je práve u
         nás on zamknutý. Istého Greinera, žida, nájdem na schodoch vyzvedať. Zoberiem ho rovno k
         direktorovi a Bruckner sa nás znova zastane. Mňa samého sa nikto nedotkne. Vie sa — som
         silný a biť sa viem. I učiť. Nepotrebujem nikoho. Raz pred gréckou hodinou nadá mi syn
         slovenského otca do panslávov. Fľasknem ho — padne. Ale som veľmi rád, keď sa chytro
         pozbiera zo zeme. Koncom roka odchádzajú maturanti — Pavel Neckár, Ivan Stodola a iní,
         ktorí sa na tie kežmarské deje iste pamätajú.
   </p>
   <p>
    V oktáve som už vyhlásený ako notorický pansláv. Tak ma poznajú žiaci, profesori, ešte i
         kežmarské dievčatá. Hanesku už niet. Odišiel na Moravu. Pozdejšie umrel, chudák! V triede
         nás je zopár Slovákov. Chystáme sa na matúru. Ale čert nespí! Keď je reč o fotografovaní,
         osopí sa na mňa Maďar Kala: Ty bys’ nám to svojou panslávskou pofou len pošpatil! — Nedám
         sa fotografovať! odseknem krátko. Ani som sa nedal, o čom sa je ľahko presvedčiť na
         fotografii kežmarských maturantov z roku 1907. Pred veľkonočnými prázdninami vyzýva Poliak
         Adolf Abrhám, predseda samovzdelávajúceho maďarského krúžku celú triedu, aby sa so mnou,
         ako s človekom inak zmýšľajúcim, nikto nestýkal. Dostávam sa teda pod bojkot, a to dosť
         dôkladný, čo frapuje sčasti i samých Slovákov. Kto si z toho nič nerobí — je najmä Gallus
         Mráz zo Žiliny, nateraz doktor-lekár. Chodí so mnou — hovorí so mnou — na čo ja vďačne
         spomínam i dnes. Po matúre, keď mi vydáva správca Karácsonyi Zsigmond svedectvo, vraví: Ste
         praematurus. Obžalovali vás u mňa z panslavizmu. Nechcel som to dať vyšetrovať… Večer sa už
         pridá ku mne veľká časť maturantov a hodujeme na rozlúčku v druhom hostinci, kým Maďari v
         druhom. Moji priatelia, Haviar, Ošvalda, Pavel Žuffa, Mráz na to sa tiež iste pamätajú.
   </p>
   <p>
    V jeseni zapíšem sa v Bratislave na teologickú akadémiu. Tam je Neckár, Fr. Hollý a do
         tridsať dobrých Slovákov. Akademikov maďarského ducha asi tiež tridsať. Hotový národnostný
         parlament, kde sa počítajú hlasy. Prvé „nazdar!“ včlení ma do slovenskej národnej skupiny.
         Hneď začiatkom semestra stane sa incident. V ktorejsi kaviarni pri divadle pohádajú sa
         rumunskí právnici s maďarskými a s pomocou niekoľkých vojakov — Rumunov — vyhádžu ich na
         ulicu. Na druhý deň je razia. Maďarskí jogászi, pod vedením ozrutného Györffiho, chodia po
         meste a inzultujú študentov, čo hovoria inak než maďarsky. Prechodíme sa piati po dunajskom
         brehu od propelera k Rybiemu rínku. — Fuj! fuj! disznók! gazemberek! (svine, lotri!) —
         prefŕľa popri nás Györffiho čeliadka. — Spýtajme sa ich, čo chcú? — vravím kamarátom, ani
         netušiac, čo je vo veci. Ale jogászi nedajú na seba čakať a sú nám hneď za pätami. Neckár
         mi vtisne palicu do hrsti a priatelia z druhej strany cesty hľadia, čo bude… Györffiovci ma
         obstanú. — Vy sa opovážite špiniť Maďarov? — osopí sa vodca na mňa. — Prečo? Nepoznám vás!
         — vravím. — Ale ja vás poznám. Vy ste panslávska sviňa! Ak nie, povedzte za mnou: nech žije
         Kossúth Lajos! Nepoviem! Napokon Kossúth dávno umrel! — Tak practe sa stadeto! — Nejdem! —
         Kúpali ste sa v Dunaji? — Kúpal! — Chcete sa ešte? — Nedbám! — Po tomto priateľskom dialógu
         chytil ma Györffi a chce zdvihnúť ponad zábradlie — do Dunaja. Nejde to! — Podajte mi
         palicu! vraví zbrojnošom… a šľahne po mne. Nato mu ja palicu polámem na hlave. Ľudia sa
         počnú zbiehať. Jogászi ufrknú, aby nás nezavreli. A ja si nesiem v ruke trofej — rúčku z
         palice a idem na akadémiu. Tu je hneď radosť. — Vyhodia ho! Z našich Štefan Osuský, teraz
         profesor na ev. teológii, ide k direktorovi Masznyikovi a rozpovie mu vec. Na druhý deň
         nová demonštrácia. Poobede čakajú nás pred ev. internátom jogászi s Györffim. — Ten dostal!
         I ten dostal! — ukazuje Györffi na mňa. — Však vy viete, kto dostal! odvetím mu s dobrou
         bakuľou v ruke, čo mi vtisol ktorýsi z kolegov. — Chcete ešte dostať? — vyťahuje dlhý nôž z
         palice. Obrátim sa a idem za ostatnými. Jogászi sa zošikujú a spustia: Isten áld meg…
         Kossúth Lajos azt izente atď. až do Konventnej pred akadémiu. — Éljenek a magyar
         theologusok! Abcug a pánszláv theologusok!! A rozídu sa. Volá ma direktor Masznyik.
         Rozpoviem mu, ako ma napadli i ako som sa bránil. Je schôdzka akademickej mládeže. Podám
         osvedčenie presne, ako sa to stalo. Zo švagrov reční jeden-druhý proti mne. — Ale páni, keď
         človeka uhryzne pes — kopne ho do zubov… rozotne Masznyik gordium v môj prospech a tým sa
         rozhodne vlastne i to, či budem farárom a či nie.
   </p>
   <p>
    Život študentstva je rušný… Tí dlhovlasí, tmavozrakí panslávski teológovia, čo
         rozkúskovanie Maďarska odbavia na ulici… píše o nás maďarská tlač. Tam sme pri zakladaní
         Prúdov. Som ich spolupracovníkom. Píšem radikálne. Náčrt — Hudba vládcu miliónov, pojatý i
         do zbierky Z drobnej prózy, je ostrý protihabsburský výraz z tých čias. Keby sa Ivan
         Markovič vedel pamätať, čo mi povedal na to! Pravda, on vtedy ešte nebol socialistom.
         Probujem sily literárne. Prebíjam sa ťažko. Po skúškach ideme s priateľom Šenšelom do
         Škótska za Scotus Viatorom. Sotva ovládame angličtinu, informujeme kde-koho o zotročenom
         Slovensku. Hľadáme priateľov pre našu vec. Použijeme lásky a pohostinstva pána dr. R. W.
         Seton-Watsona aspoň poďakovať sa mu za veľkú prácu, čo koná pre slovenský národ a Slovanov
         vôbec. Charles Saroleu, veľký ctiteľ Tolstoja, uistí nás, že sa tiež ujme slovenskej veci…
         Vrátim sa domov. Kaplánujem v Modre… Uprázdni sa fara v Moravskom Lieskovom. Hlásim sa.
         Biskup Baltík ma vytrie. Cítim: nie som z tých, ktorým budúcnosť rastie na široko. Na
         Pribyline už poldruha roka nemajú farára. Počiatkom roku 1913 idem ta. Nepýtam sa ani z
         čoho budem žiť. Príde biskup Geduly vizitovať. Žasnem nad poklonkárstvom, akým je
         obstavaný. Pohádam sa s ním. Len milosť božia, že ho na Pribyline neporazilo! To môže
         dosvedčiť najmä župan dr. Method Bella. Politicky je ticho. Nevolí sa. Iba do župného
         výboru vyvolíme, ak sa nemýlim, dr. Bohuša Klimu. Som členom národnej strany a mám i
         legitimáciu z toho času. Učím svoj ľud, píšem a staviam školy, aby ich nevzal štát a
         nepomaďarčil. Pracujem spolu so svojím inšpektorom, zosnulým dr. Jánom Rumanom. Sotva
         vstúpim do života vypukne vojna. Píšem stupňovanou silou a pod menom. 1915-ho vydá Geduly
         pastiersky list za vojnu. Prednášam proti nemu na kňazskej konferencii a prednášku
         uverejním v Cirk. Listoch r. 1915. Zapĺňam slovenské časopisy beletristické i politické.
         Všetky práce prechodia cez ruky cenzorov. Čo vytrú v N. N. v Martine — pošlem do Pešti
         Týždenníku. Čo by neprešlo ani tam, dám do Bratislavy Robotníckym novinám. So Zochom vydáme
         v niekoľko tisíc exemplároch na kartone protimilitaristickú modlitbu dieťaťa. Slovom,
         robím, čo môžem zo zapadnutého kúta — odstrčený od sveta — až do prevratu. Čomu žijem v ten
         čas a čo cítim, vedeli by povedať z mŕtvych najlepšie Rumanovci — a zo živých — Samko
         Búľovský, apatekár v Hrádku.
   </p>
   <p>
    Asi rok tomu, či viac, cestujem z Modry i so ženou. Hovorím nahlas. Okolo Piešťan
         obstanú ma vo vozni mladí ľudia a slečny. Učitelia! — Vy ste farár Rázus? Ja som Šefránko,
         učiteľ — hovorí jeden z nich. Bol som za vášho času na lýceu v Kežmarku. Pamätám sa na vás.
         Vy ste už vtedy vedeli, čo sa stane!… Svedkom toho je, myslím agr. tajomník Dvorák a p.
         učiteľ Šefránko sám.
   </p>
   <p>
    Ale dosť!
   </p>
   <p>
    Spomínam, keď musím. Ináč by som ani nespomínal len sám v sebe. Potvárajú ma z
         nenárodovectva od rokov, hoci som dával národu, čo sa dalo v mojich skromných pomeroch.
         Práca za národ sa neplatí — ostalo heslom, pravda, len pre nás niekoľkých. Páni si dali
         prácu za národ väčšinou dobre zaplatiť. Niekoľkým dostalo sa nám špiny a zaznávania. I tak
         dobre! Jednako mi len príde na myseľ — čo sa zmenilo v pomere mojom k svetu, čo ma obostáva
         — čo, od toho Kežmarku, Bratislavy? Či mám vo svojich kritikoch a sudcoch aspoň takých
         Karácsonyi Žigmondov, alebo Masznyikov — hoci som v službe čistej slovenskej veci, či
         víťazí? Keby mi bol kto povedal pred prevratom — príde doba na oslobodenom Slovensku, že sa
         musíš brániť ešte len i proti potváraniu z nenárodovectva — bol by som mu proste nadal do
         bláznov.
   </p>
   <p>
    A tá doba je tu! Kto to má na svedomí?
   </p>
   <p>
    Nepokračoval by som… Nie je milé písať o svojich veciach. Ale po našich školách a
         úradoch rozposielajú sa zasa pamflety proti mne. Memoáre si nenamyslím písať, hoci by som
         hneď dožil i staroby. Jednako povinný som ešte čo-to poznačiť aspoň pre úzky kruh svojich
         priateľov a čitateľov Národných novín.
   </p>
   <p>
    Musím sa vrátiť na Pribylinu. V tomto krásnom, malebnom kraji prejdem prvou a dôkladnou
         skúškou života. Školy nám letia a obec je úžasne zapožičaná na kúpu pozemkov. Škôldozorca
         stavia alternatívu: stavať, alebo poštátniť! Mali sme teda ešte zavesiť nášmu ľudu ťažké
         tisíce vtedy, keď nebohý Ján Ružiak, ako predseda banky, hrozil už Pribyline — ak si vec
         nezariadia — exekúciou od prvého čísla. Pozemky zakúpila táto národnej veci úprimne oddaná,
         prebudená obec, keď chcela vyhnúť erárnemu nátlaku pri voľbách. V takomto stave rozhodneme
         sa stavať. Cirkevníci z poriadky vozia hlinu. Narobíme si tehly i vypálime. Zháňam drevo od
         štátu. Nedajú nám: sme panslávi! Konám — konečne povolia, ale v mieste, odkiaľ sa neoddá
         voziť. Narúbe sa z poriadky v urbárnej hore také, aké príde pod ruku. Z poriadky váľame
         staré masívne stavy. Tam som so svojimi dobrými ľuďmi v daždi i vo vetre. Potešujem ich i
         pomáham. Stavbu prevezme domáce murárske konzorcium. Ľud pracuje lacnejšie, ochotne. Ale
         trápenie rastie. Vypukne vojna — stavba nedohotovená. Staráme sa o to so zaslúženým
         kurátorom ďalej. Konzorcium stavbu postúpi. Prevezmeme ju na svoju ruku i dokončíme. Takto
         dostavíme, napnúc tie najposlednejšie sily, slovenskú národnú školu na Pribyline, aby sa
         nemusela pomaďarčiť. S hmotným zaťažením myslím tak: ak to nepôjde vyplatiť — musím preč,
         sbor ostane fíliou za čas a dlžobu vyplatí si z farárskeho platu. Toho je však nie treba.
         Peňažné pomery zmenia sa za vozy, dlh vyplatí sa ľahko. Ja však po stavbe ochoriem a
         dostanem zapálenie svalov.
   </p>
   <p>
    Prechoreného stiahnu ma k vojsku do Lučenca. Tam som však iba tri dni. Vojenský lekár,
         Čech, počujúc, že som Slovák — napíše mi hneď svedectvo. Idem domov — nevolajú ma viac. Len
         po rokoch dostanem diplom od Kriegsministeriumu, Wien. Pochodí všetky kádre, kým ma nájde.
         V ten čas sme už my, liptovskí ev. farári označení za úplne nespoľahlivých. Nechajú nás
         doma. Čas využívam, ako viem najlepšie. Hospodárime so ženou, keď chceme vyžiť. A píšem…
         píšem! Starí vodcovia umierajú. Vajanský umrie. „Beda kraju, nášmu kraju: — iba zvony
         vyzváňajú!… Iba ruku púšťa ruka, iba žiaľom srdce puká!“ Zdá sa mi — čujem, ako tlkoce
         srdce môjho hynúceho národa. Cítim povinnosť písať a volať, hoci slabým hlasom do rastúceho
         ticha na slovenskom cintoríne. Nevyzdvihujem: Slováci, Slovensko? Však na Slovensku len od
         prevratu sú zmätené pochopy o tom, čo sme! Čo by sme potrebovali hejslováčenia? Keď Krasko
         napísal Otroka, nevedel každý — kto je ním? Keď som ja označil „rod“, „národ“ atp. azda
         nevedeli Slováci, že nemyslím národ maďarský, český alebo poľský? Uverejňovať v roduverných
         slovenských časopisoch — znamenalo mať vyložené a otvorené karty. A keď si tak prelistujem
         tri knihy predprevratových svojich veršov — Bože môj, načo to vlastne vyšli tie práce v
         republike? Zo súvisu povytrhávané slohy, prekrútené — vykrútené a vypočítavé capnuté mi do
         tváre! Kniha Z tichých i búrnych chvíľ. Verš Nebyť teba, drahá… je symbolickým výrazom
         môjho duševného boja cez deštruktívny radikalizmus až nihilizmus k pozitivizmu života. Ja
         som v planej spoločnosti ľudí nesedal. Nekartášil som. Veď moji spolužiaci žijú a vedia!
         Ale áno, rozumkáril som vyše miery, filozofoval som — až sa mi zrumil názor na svet,
         vynesený z rodičovského domu a ostal mi len „úsmev ironický“. Ktorý hĺbavejší mladý človek
         neprejde cez to? Verš Biže, Bože, biže… Tradičná lojálnosť. Nie moja — veď som ja napísal
         protihabsburský náčrt Hudba vládcu miliónov — ale lojálnosť más — i slovenských más toho
         času. „… najvernejší trónu: nevyšľahla zrada jakživ z nášho domu!“ veď sú to ani nie moje
         slová. Neapostrofujem ich, neviem od koho pochodia, beriem ich, ako ostatné z úst tých más
         a končím: „Biže, Bože, biže — kto ťa neposlúcha, ale my dnes-zajtra ratolesť sme suchá…“
         Pri takom duchu slepej lojálnosti totiž! Čo je to lojálny sonet? Verš Ohlás sa, Bože!
         Čierne zúfanie otca, ktorý želie stratu syna a volá na Boha: — „Či sa staráš o nás?“ keď
         totiž môžeš na to hľadieť, čo sa robí? „Ó, znič nás, Bože, ale sa nám ohlás!“ Volá skazu na
         seba, chce počuť hlas boží v hluku zlosti sveta, inak tratí vieru! Kde je tu reč, aby Boh
         zničil môj slovenský národ? Nikde! Verš Si čula smiech ten Smrti?: šli, ako kŕdeľ tichých
         baránkov…, t. j. francúzski vojaci! Barani? Hlúposť! Beránek jde, nesa dluhy… Beránku Boží,
         Kriste… Beránku Boží tichý… spievame my, evanjelici v chrámoch o Pánu Kristu. Pravda, slovo
         „baránok“ — nemohli by sme zameniť so slovom „baran“, ako spravili mne. Povedať niekomu
         „baránok“ — je znak lásky, je v slovenčine pocta. Povedať „ty, baran!“ je urážka.
         „D’Anunziovcom“ — nadávka na D’Anunzia? Protest proti „sacro egoizmo“ — všade na svete i u
         nás! Pravda, mal som napísať rovno Vilhelmovcom, Tiszovcom… kam bolo mierené, čomu naše
         čitateľstvo iste rozumelo. Verím, niektorí páni boli by radi, keby som ja bol zhynul niekde
         v žalári alebo na popravišti. Mali sme umrieť za prevratu — vravíme si neraz so ženou — ako
         dožiť sa takýchto zvrátených pomerov! A som presvedčený — nech Maďari zariadia také
         dimitrijevičiády proti slovenským spisovateľom a básnikom — ani jeden nezíde dobrým koncom.
         Najmenej ja! Píšem otvorene proti hlásanému heslu — „nech žije vojna!“ V svojej prednáške
         r. 1915 protestujem proti biskupskému listu Gedulyho. Kriticky postavím sa ešte len i proti
         starozákonným náhľadom Lutherovým. Dnes je to pre evanjelickú cirkev duševné plus. A
         dožijem sa? Zneužijú proti mne i knižku dr. Štefana Osuského, teol. profesora, že som vraj
         roznecoval militarizmus! Píšem Osuskému: zneužili proti mne i Tvoju knižku! Odpovedá mi 27.
         novembra 1926 medziiným: Prečítal som opätovne svoje dielce Vojna a náboženstvo z roku 1916
         a nenašiel som ničoho, čo by bolo možno použiť proti Tebe čestným spôsobom. Nie je pravda,
         že by som tam bol napísal, že si uznal očisťujúci vplyv vojny. O Tvojich vojnových úvahách
         a básňach som písal na str. 24 — 28. Píšem tam práve naopak atď. Keby som musel, mohol by
         som list i celý uverejniť. Ale postačí! Verš Hoj, zem drahá… píšem v prvej polovici októbra
         1918 obrátený k Maďarom demonštratívne v iných tónoch… Chcem tým vyjadriť: dosiaľ ste
         volali vy — otrokmi sme boli — viacej nebudeme. Teraz voláme my, ako rovnoprávny národ!
         Verš vyjde najprv v Slovenskom týždenníku, Budapešť. Má len tri strofy. Terajšia
         predposledná je prirobená. Kradnúť? Imitovať? K smiechu! Kto napíše niekoľko sto veršov
         ľahko — ten nemá čo byť lakomý! Plagiátstvo chce mi i pozdejšie dokazovať ktorýsi
         dobromyseľný český profesor na verš Posvätný vzdor (Kameň na medzi). A ja darmo píšem, že
         Vrchlického verša Cikánovy housle neznám ani dnes. Dej mi rozpovedal Michal Žákovič, i dnes
         žijúci Lieskovan. Skúsil to za okupácie Bosny na vlastné oči. Ján Zeman, ev. farár
         trenčiansky upozornil ma naň. Teda…
   </p>
   <p>
    Na Pribyline žije sa nám ticho, ale ťažko. Pekný kraj i ľud, ale chudobný. Uverejňujem v
         českých časopisoch i cez vojnu. Kornel Stodola píše mi viac ráz z Viedne. Nemôžu vraj dať
         bohovia jednému všetko, už ako tú tatranskú krásu i blahobyt. Na jeho list napíšem i verš
         Búrou stonú hory — na nápev zakázanej: Nad Tatrou sa blýska. V lete 1918 príde nás potešiť
         Karol Chotek, univ. profesor. Ďaleko od sveta neviem nič. Len tuším. 30. septembra 1918
         pochovávame priateľa, výborného učiteľa a národného pracovníka — Jána Chalupku. Odberám sa
         od neho na pribylinskom cintoríne asi v tom zmysle: prečo si už neostal? Však slnko naše už
         vychodí… Verš Pohreb na mori je na pamiatku toho. (Zbierka Hoj, zem drahá…) Prítomní sú dr.
         Janko Rumann, senior Šimkovič, učiteľ Bárdoš a mnohí. Tichá konšternácia! No, no, pán brat
         — vraví mi Šimkovič — len aby ste nemali preto vytriasačku! Rumann zas hneď, ako pravotár:
         Vieš, Martinko, ak by niečo — takto sa bráň! V týchto veciach nie som však nešťastný. Veď
         som tam so Šrobárom na májovej manifestácii v Mikuláši. Robotníci ma pohraničiarom
         neprezradia a mám pokoj. V jeseni je zle. Ľudia chorejú na Španielku a mrú… mrú. I ja som
         chorý. Doobeda ležím, poobede pochovávam. Len akési veľké tušenie ma drží. Čo ja mám —
         zvesti, styky, alebo čo? Hľadím na mĺkvy Kriváň a počúvam, ako hukoce Belá. V posledné noci
         októbra umrie dr. Ján Lajčiak, ev. farár na Boci. Má byť prevezený do svojho rodiska, k nám
         na Pribylinu. Deň pohrebu je 31. októbra a ja ledva stojím na nohách. Preto nemôžem ísť
         deklarovať do Martina, čo sa mi dnes všetko vyhadzuje na oči.
   </p>
   <p>
    8. decembra 1918 rečníme spolu s Hlinkom národu z balkóna župného domu. Kto by z nás i
         len tušil, čo ešte tento národ a nás samých čaká? Šťastný, radostný deň — Mikulášsky deň (v
         zbierke Hoj, zem drahá…). Cítim: darmo som netešil národ za čiernych rokov. Rozumie mi!
         Idem vítať vládu do Žiliny s Mikulášťanmi a na pozvanie českých evanjelikov odchádzam
         prednášať do Prahy. V Žiline sa zídu Šrobár, Hlinka atď. Hneď sa ukážu nezrovnalosti.
         Znechutený vrátim sa domov a napíšem epigram: Kliky-kliky… Politika ma nezaujíma. Myslím
         dobromyseľne: — dosiahli sme všetko! Rád by som žiť literatúre v pokoji a tichu. Za vojny
         vedel som pracovať len úryvkovite. Čakám vždy, že musím neodkladne k vojsku. Rozbíjam sa na
         drobné čísla. Po prevrate mám literárne plány. Starosti ma ubíjajú: niet ako žiť! Za
         boľševického vpádu s četníkom ma docitujú do Mikuláša. Prekvapený zvítam sa so Scotus
         Viatorom, ktorý si želal byť so mnou a so Šenšelom, známymi zo Škótska. V novinách čítať —
         mám byť vymenovaný za lektora na bratislavskú univerzitu. Zavolajú ma telegraficky. Idem so
         Zochom, vtedy už županom, k Štefánekovi. — Z čoho budem žiť? pýtam sa ho. Počujem smiešnu
         sumu, ak sa dobre pamätám vari 7000 Kčs na rok. — Ja mám kúštik chleba, netúžim… vravím. —
         No, to dnes Slováci nezmýšľajú tak… usmeje sa pán referent a sme hotoví. Ináč nemám sa čo
         žalovať: ponúk sa mi dostane. Volajú ma soc. demokrati, v ich orgáne uverejňoval som za
         vojny. Arch. Jurkovič zve ma do referátu pre zachovanie umeleckých pamiatok. Jaroslav
         Kvapil zas v Prahe z poverenia Šrobárovho za intendanta Slovenského národného divadla. I
         iní mi chcú zabezpečiť ozaj skvelú budúcnosť. Nedám sa na to! Prečo? Pre svoj plán: žiť v
         tichu a neodvisle literatúre. Žiaľ, nejde to u nás len tak. Ako predseda Spolku slovenských
         umelcov idem pýtať r. 1921 podporu pre slovenské umenie a literatúru do Prahy. Dostaneme
         pre literárny odbor 5000 Kčs. Čo s tým? Zo všetkého mám dojem, že je slovenská literatúra a
         umenie piate koleso. I Matica mi predchodí v ten čas viac len ako trpená inštitúcia. Aspoň
         ja som si predstavoval jej pôsobnosť inak. Medzitým mám nezhody na cirkevnom poli. Príde z
         Ameriky Pelikán — má zvláštne plány, i dobré, ale spôsob sa mi nezdá. Obávam sa o
         celistvosť evanjelickej cirkevnej organizácie. Som len dedinským farárom, bez akejkoľvek
         ambície, ale polemiku beriem na seba. Nevďačná to úloha, veľmi nevďačná! Bartošek podá
         návrh na odluku cirkvi od štátu. Zasa celá bitka, až po memorandum, prijaté všetkými sbormi
         ev. cirkve a podané snemovni. Pri tom píšem ďalej — vždy len úryvkovite. Pokúsim sa o
         dramatickú prácu. Ďaleko som od javiska! Prejdem z Pribyliny do Lieskového. Ťažko sa je
         lúčiť s krásnym krajom a rodným Liptovom. Keď však chcem uživiť rodinu — musím! Pod
         Javorinou slovenského problému po stránke hospodárskej, kultúrnej i osobnej. Do župných
         volieb r. 1923 ideme, národniari viac len pre nátlak na agrárnu slovenskú frakciu. Skutočne
         Hodža začne hovoriť nám blízko. Šrobár však ide do Ameriky prednášať proti Pittsburghskej
         dohode. Tuším v tom neúprimnosť. Píšem list americkým Slovákom a ten sa stane corpus
         delicti. Potom to už ide veselo: nápad za nápadom a prvý pamflet proti mne. Bránim sa
         článkom N. N. — žaloba! V skutočnosti podá sa oneskorene. Náhodou práve po pozdravnom
         kábelograme, čo dostanem koncom mája r. 1923 z Ameriky. Začínam chápať, koľko bije.
         Článkárim a píšem verše. Také — už zrozumiteľné. Ba až veľmi zrozumiteľné. Zasa pech! Keď
         ich vydám v zbierke Kameň na medzi — píšu Slovenské pohľady, že som neuhádol tón.
   </p>
   <p>
    Tu mi prichodí pristaviť sa. Ide o ten tzv. politický tón, čo mi kde-kade vyhadzujú na
         oči. Predovšetkým — nie je všetko politické, čo sa takým označí. Tu sa u nás nevie, alebo
         nechce rozlišovať. Politickým je veršovanie stranícke, partajné — čoho je dnes dosť — ale
         nie to, čo bráni celý ohrozený národ. To bolo národným pred prevratom a pri našich
         neusporiadaných pomeroch je národným i dnes. Čo je — slovenský problém rozriešený a
         nezávisí od neho budúcnosť národa nášho pod Tatrami? Zjavné odtískanie hymny Hej, Slováci…
         nehovorí nič? Nuž mne hovorí! Hovorí, že verš bol a je vždy výbornou zbraňou proti úkladom
         potlačiť a pripraviť o svojskosť národ, čo chce žiť… Hľadať u nás to večne krásne, tajomné,
         ľudské — dobre! Ale to je dnes vyjadrenie búrneho života na Slovensku? A potom — to tzv.
         „politické“ nie je tiež večne ľudské? Neopakuje sa v každom národe a v každom štáte
         tragikomédia — intrigy, sebectvá, šplhúnstva… atď. Čo Machiavelli umrel? Starí Gréci a
         Rimania nepísali satiry? Lenže je to boj. Tu sa reskiruje. Dabunt malum Metelli — Nävio
         poetne… narobia zlého Metellovci básnikovi Näviovi! Pred niekoľkými dňami — veľká vec —
         príde k nám kino. Ideme si pozrieť skazu mesta Jeruzalema. Koľko tam rozoznať, čo sa veľmi
         dôkladne opätuje u nás! Starý Jeremiáš neuhádne tón a prorokuje veľmi nepríjemne, spustia
         ho do cisterny. Keď je zle, vytiahnu ho a koniec je: Jeremiáš, mal si pravdu, čo máme
         robiť? Začnem písať zatrpknuto a kruto? Nemám príčiny? Komu kedy zo Slovákov vrhli sa na
         literárne dielo, ako sa vrhli mne? Nemám väčšej politickej strany, nemám groša — mám pravdu
         a pero, čo mi chú vyraziť z hrsti — obrátim ho práve preto na zbraň. Povstane celý
         literárny smer, ktorý má odvahu tlmočiť, čo vrie v slovenských srdciach. Nemám optimizmu?
         Nemám, aspoň nie takého za každú cenu. Osvojujem si náladu národa nie od vrchu, ale od
         spodku — od životom ubitých, sklamaných státisícov, v nich rozoznávam čiastky tela, jeho
         nepatrným údom som i ja. To vysvetlí všetko! A ten život — plný odriekania, služby na
         všetky strany a úkladov! Začne sa intriga, udavačstvo. Verejnosť má príležitosť vidieť, čo
         sa deje, keď sa ma zastane baťko Škultéty. Nevie však, čo prežívam ja a čo tí drobní
         pracovníci okolo mňa. Môj priateľ, učiteľ Švec, iste si spomenie na pána, čo sa mu chválil,
         že sa mu Rázusovu cirkev už podarilo podmínovať! Klebety sa rodia ako huby po daždi a
         roznášajú sem-tam, ako vzácny tovar a odbytný. Prenikajú i do novín. Tu som vypudil českého
         učiteľa (slzy mi vystúpia do očí, keď sa lúčim s ním!) Zas som zabil Sokola (ponúkol som sa
         mu prednášať!). Kážem vraj, že nám za Maďarov bolo lepšie, ako teraz — udanie (bránim
         učiteľov pre školskú dochádzku pred rozmareným ľudom — tým najtaktnejším: každá duše
         vrchnosti poddaná buď!). Zaspím vraj na kancli, spitý a volám — sedem, osem, túz (nepijem,
         nepoznám karty!). A všetko možné i nemožné až po to najhoršie. Netreba len nájsť človeka,
         ktorý tým poslúži N. Y. D-ku, udržiavanému na takéto veci a je to. Nadať mi, bryzgnúť na
         mňa, je ešte dnes zásluhou, ale z roka na rok menej je tých, čo zásluhy tie honorujú. Kto
         čo kedy zlého napísal, alebo povedal o mne — to je materiál. Nepriatelia i priatelia —
         jedno! Dostane sa medzi nich Krčméry (pre tú obavu v Sl. P.), Zoch (pre dedinský farár v S.
         D. — obmedzený ect.), i Osuský (Boh zná prečo?). Ide o zdanie pravdy — počujem na vlastné
         uši. Mám sa brániť? Načo? A mám sa čím! Ak ma však slovenské roduverné spoločenstvo
         potrebuje — veď som nespadol pred pár týždňami z mesiaca na Slovensko — obráni ma samo. Ak
         nie — človeku, ktorý po Edinburghu, Londýne, Paríži — štrnásť rokov samotári, dávajúc
         národu, čo mu je v skromných pomeroch len možné, po toľkom sklamaní — tomu je už jedno, len
         nech má ľud svoj a dom svoj v poriadku. Ťažko je ujať človeku, čo nič nehľadá pre seba a
         zavrhnúť niekoho, komu môže byť vítaným konečne i pokoj zavrhnutého. Vykážu môjho
         inzultanta? Je mi už jedno. Skoro by som povedal: keď ste ma už upiekli… Je ešte niekoľko
         takých procesov. Zídu sa slovenskej veci! A tie pamflety! Odložte, dobrí ľudia, na
         pamiatku! Budú svedčiť dietkam našim o tom, ako sa chápalo heslo „demokrace jest diskuse“ a
         čomu boli vystavení národní pracovníci, snažiaci sa v záujmovom kruhu Slovenska i republiky
         uviesť do života to, čo T. G. Masaryk podpísal v Pittsburghu.
   </p>
   <p>
    Ľudia okolo mňa tiež musia vytrpieť svoje. Ondreja Mikuláša, môjho
         spolupracovníka-učiteľa — radi by postaviť proti mne. Nejde to! Za volieb skoro celá veľká
         rodina zastane sa slovenskej národnej veci. Pamflety, letáky mi len poslúžia. Mikuláš Bušo,
         legionár, Svetský, Miklánek — majú hneď súdy… Svetský má na bratislavskej sedrii i s
         Dimitrijevičom. Mikuláš má čas pre podmienečný súdny výrok i veľmi podivnú disciplinárku,
         na jej koniec sme právom zvedaví. A nestanú sa u nás nijaké hrozné veci. Zato — ako to už u
         mužov býva — úder biča len dráždi a silí. Tak to skusovať i na celom Slovensku. Kto vietor
         seje — búrku žne. Musí to byť? Nevie nájsť pravda a spravodlivosť ľahší priechod do života?
         Zasvieť, slnko, zasvieť! Rád by som ešte písať — i radostné spomienky!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e5744">
       </a>
       Jar na doline
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Sto a sto chalúp, bielych, vymazaných pred Veľkou nocou. Niekoľko sto spolu, niekoľko
         sto rozhádzaných na dlhej doline po kopcoch, po vŕškoch až do pučiacej bučiny na plešivej
         Javorine. Dolu osýpajú sa stromy kvetom bielym, bielučkým ako sneh. Osýpajú sa i hore,
         čerešne, belice, trnky odrážajúc sa svojím sviežim úsmevom od smaragdovej zelene
         rozložených rolí a vypätých svahov. Ak vykročíš, zdá sa, hnú sa ako ženy v slávnostnom
         rúchu idúc jedna za druhou… napravo, naľavo. Vtáčatá spievajú o zmladnutom slnku a dolu
         veselo hukoce klančica o ľadoch, čo polámala.
   </p>
   <p>
    Kravičky vychodia z dvorcov — zapriahnuté do vozov i vozíkov. Niekoľko sto kráv, Lisaní,
         Rekuší. Tu-tam kone ťažké i ľahké. Niekoľko sto pluhov, brán, hora motýk a kopáčov. Na
         dobre opatrovanej hradskej sa to stretá. Ťažko sa neraz vystúpiť.
   </p>
   <p>
    — Tú-tú-tú-tuliká do toho ešte vždy nejaké to auto. Počína sa pomaly sezóna: Luhačovice
         — Piešťany! Piešťany — Luhačovice! Z pohodlných sedadiel hľadia dámy a páni na zakvitnutú
         dolinu, na nemotorný zhluk povozov, na robotiacich sedliakov a sedliačky… Kto všetko
         prefŕľa tadeto? Nemec, Žid, Čech, Slovák… Príde im na myseľ, čo to za svet okolo a čo
         hovorí tá zem, keď ju rozrývajú pluhy a kopú motyky?
   </p>
   <p>
    — Aké krásne je Slovensko! Aký pokorný jeho ľud! Aký úctivý!
   </p>
   <p>
    A zem tá hovorí. Rozpráva dolu od položitých nížin hore do kopcov a vŕškov. Všade, kde
         sa pružia svaly, ohýnajú chrbty, túži sa, žaluje, zastrája i hrozí. Niekoľko sto úst,
         niekoľko sto pästí. Týždne čo vyvážajú ľudí do sveta na prácu voz za vozom. Idú vďačne
         otcovia i matky, mládenci i panny. Čo budú robiť doma a čo jesť? V nedeľu boli ešte v
         kostole — odobrať sa a idú… Nejedna chalupa podoprie sa kolom. V nejednej zas darmo čakajú,
         či sa otvorí niečo. A keď sa neotvorí, čo potom? Čo na seba, čo do seba, čo deťom? Deti,
         deti, šťastím boli niekedy, dnes nešťastím sú rodičom i sebe! Políčka rozdrobené, chalupy
         plné a — matky s deťmi do práce sa dostať? To je už ťažko! Z roka na rok ťažšie! Celé húfy
         ľudí, chudobných ľudí, Slovákov, evanjelikov i katolíkov bez zamestnania a nádeje len na
         jednej doline! Nikdy to nebolo, dnes je — keď sa narodí človek na svet, v nejednej
         slovenskej chalupe môže sa zaplakať! Fabriky na sklo, na železo, hospodárstva vo
         Francúzsku, lesy okolo Vancouveru v Kanade, Spojené štáty americké, továrne na mäso pri
         Buenos Aires — tam hľadá tento ľud náhradu za vlasť, keby vedel zabudnúť na svoju dolinu!
         Na jej kvet, na úsmev, na bielu nedeľu!
   </p>
   <p>
    Zato stromy kvitnú ako vždy na jar. Kvitnú splna. Vtáčatá spievajú, bystrina hukoce.
         Autá fŕľajú po hradskej a ktorým je v nich sedieť pohodlne — mihne im hlavou: — krásne je
         Slovensko! —
   </p>
   <p>
    Kto však vyšiel z chalupy ako hociktorá spomedzi tých rozhádzaných po úbočí, učil sa,
         videl svet a nestratil srdce — ten vie: pod tým kvetom tam je rozodraná slovenská bieda — s
         krivdou volajúcou do nebies. Ten spomína na Puškinovo: i poslednému toľko, ako tebe! a cíti
         v duši hryzenie svedomia, že patrí k spoločenskej vrstve, čo mnoho myslí, máločo domyslí a
         najviac zabúda. Jemu národ nezačína sa od ministrov a županov, ako ani cirkev nie od
         biskupských rezidencií — ale od slovenských chalúp, kde je počiatok všetkého. Nevie
         pochopiť demokraciu tejto republiky, čo vie spokojne deliť od miliónových súm počnúc nadol
         svojím hodnostárom, vymýšľa všelijaké reformy — ale nestačí zájsť k tým, od nich mala svoju
         ochrannú prácu započať. Nestačí, a to práve na Slovensku! Ó, humanizmus! A tie chalupy
         hľadia na dolinu — na autiaky, fŕľajúce po hradskej — hore-dolu. Kvet sa im osýpa nad
         krovami, biely kvet — v oknách kvitnú muškáty, ale v dušiach rastie nedôvera a zášť. A nech
         tak niet viery v Boha? I tá však chabne. Rozkladné heslá chytajú sa duší sklamaných svetom
         a ubitých životom. Kedy sa ujme týchto náš parlament, keď i nie podporou v nezamestnanosti,
         čo by im mnohým patrila právom, aspoň investíciou na Slovensku, čím by bola príležitosť k
         práci? Kedy sa ozve za tieto centralizmom zničené existencie, za svojich luteránov, i ev.
         cirkev na svojich konventoch aspoň tak, ako sa zastala vysokopostavených?
   </p>
   <p>
    Páni, páni, fŕľajúci v autách… postojte na slovenskej doline! Nezahľaďte sa len na
         krásne zakvitnuté stromy. Tie kvitli a kvitnú vždy, keď Pán Boh dá! Nepochváľte len kvet
         výšivky, zdedený je a bieda ho zotiera z odevu. Vojdite do chalúp! Nie do jednej, druhej!
         Do niekoľko sto chalúp! Spýtajte sa, či všade jedli chlieb v zime? Koľko im, ako roľníckemu
         ľudu, pomohla pozemková reforma? Čo myslia so sebou, čo myslia s deťmi? Spýtajte sa ich, o
         koľko zdáte sa im lepšími, ako tí prví a nečudujte sa, ak vám povedia: o nič! Zamyslite sa
         nad tým a robte, kým je deň a nepríde noc, keď nikto nebude môcť pracovať!
   </p>
   <p>
    Krásne prekvitá slovenská dolina. Orie sa, seje sa, ozimina bujnie. Svaly sa pružia, na
         čelách pot a kto nemá nádeje, hľadá ju. Pán Boh pomáhaj!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e5772">
       </a>
       Z tichých hovorov jesene
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Z ďaleka idem do diali. Z pologule na pologulu z kraja do kraja. Cez moria, cez hory za
         Jarou, za Letom. Po poliach zožatých, po lúkach skosených,… po mestách beľavých s hrdými
         vežami, po šedých dedinách. Potrasiem stromy a ovocie padá. Osládzam hrozná a zvisajú
         strapce. Zvisajú — volajú, ruky ich zbierajú. Stúpam po kvetoch a úsmev môj rozsýpa sa na
         lilavé jesienky a strapaté chryzantémy. Dýchnem a vlákna pavučín nesú sa na čistom vzduchu.
         Ruky ich chytajú — detské i nedetské. Kyniem a tisíce kopáčov vychodí na role. Tisíce
         kopačiek s tvrdými dlaňami.
   </p>
   <p>
    Kopú sa zemiaky — repa sa hromadí.
   </p>
   <p>
    — Ľudkovia, ľudkovia, kto z vás dnes múdry? Zemiakov veľa a všetky sú veľké. A
         najsprostejší, vraj, má vždy tie najväčšie — ha, ha.
   </p>
   <p>
    — Ani na fare nemajú menšie — ha-ha-ha.
   </p>
   <p>
    — A ako sa máte?
   </p>
   <p>
    — Zle, ako by inak? Iným je dobre, ale nám?
   </p>
   <p>
    — A hoc i zemiakov, jak toho kamenia?
   </p>
   <p>
    — Veru hoc. Však sú nevzácne!
   </p>
   <p>
    — Keď ich je veľa a máte ich všetci. Nech by ich bolo len na fare — veľkých a veľa, čo
         by ste riekli? Boli by vzácne?
   </p>
   <p>
    — Boli.
   </p>
   <p>
    — A jedlom, panským, výborným ako gaštany, čo si hocikto nemôže dopriať, či tak?
   </p>
   <p>
    — Čo ty všetko len vieš? Kto si?
   </p>
   <p>
    — Som Jeseň, ľudkovia. Od vekov chodím za Jarou, za Letom. Čo nájdem — rozdávam, čomu
         čas — zberám. Vy neboli ste — ja bola som! Nebude vás a — ja budem! Hľadela som na svety
         búrne a slávne, na ľudí spokojných i svárlivých a požadovačných bez miery. Spomínam na nich
         po ich cintorínoch. Znala som vašich predkov ako vás. Pradedov — pramatky. Chcete počuť o
         nich?
   </p>
   <p>
    — Hovor, ale nenaberaj, lebo…
   </p>
   <p>
    — Čo za lebo?
   </p>
   <p>
    — Už sme ti riekli — nie nám je dobre! Nedráždi nás!
   </p>
   <p>
    — A chleba máte?
   </p>
   <p>
    — Čože chleba!
   </p>
   <p>
    — Otcovia vaši neraz ho nemali. Orali dreveným pluhom, ibaže poškrabali zem. Tak im i
         rodila. A čo jedávate na ráno? Čo u vás, gazdiná?
   </p>
   <p>
    — Mliečnu polievku so zamrvenkou.
   </p>
   <p>
    — A chutí?
   </p>
   <p>
    — Keď niet lepšieho, čoby nie?
   </p>
   <p>
    — A u vás čo, dievča?
   </p>
   <p>
    — My kávu.
   </p>
   <p>
    — A u vás, braček?
   </p>
   <p>
    — Tiež kávu.
   </p>
   <p>
    — Predkovia vaši nevedeli, čo je káva a čo cukor! Zato mali výborné zuby a vy ich
         nemáte. Ďalej, prosím — obliekate sa?
   </p>
   <p>
    — Nie tak ako páni!
   </p>
   <p>
    — Zato viete, čo je hodváb i čo švík na nohaviciach. Nech vstane váš praotec z hrobu,
         neprizná sa vám, mladým, v chráme. A pramatka sotva by si poznala svoju pravnučku pred
         oltárom. Tí si odev dorobili doma. Priadli, tkali, vyšívali, boli spokojní a krásni. Kostol
         sa prestrel ani kvetná hriadka. Ľudia Bohu slúžili — ducha netrápili. A bývať máte kde?
   </p>
   <p>
    — Len v chalupách!
   </p>
   <p>
    — Za vašich predkov žili v jednej i tri rodiny spolu. Gazdovali, pekne sa znášali. Na
         otázku, ako sa majú — povedali — dobre, keď sme zdraví!
   </p>
   <p>
    — Aká múdrosť, keď nemali ani toľko, čo my? Nevedeli, čo patrí človeku! Aká múdrosť!?
   </p>
   <p>
    — Veľká, akej sa nemožno naučiť na najvyššej škole. Byť spokojný i s málom, netúžiť po
         nedosažiteľnom a ďakovať Pánu Bohu!
   </p>
   <p>
    — Tak nezájsť ďaleko!
   </p>
   <p>
    — A s nárokmi zájsť? S nárokmi, čo sa neukoja jakživ? Nárok plodí nárok — tak do
         nekonečna. Čo tomu vyhovie??
   </p>
   <p>
    — Nový poriadok! Nový svet, čo zrovná všetkých! Všetkým dá to najviac!
   </p>
   <p>
    — Čo dá? Čo môže dať?? Aký svet?? Dať môže len práca, verná, svedomitá. Práca jarná a
         letná… potom prídem ja, Jeseň, a rozdávam. Kto si urve viac, nevládze to zjesť. Hlavné
         však, nech máš i ty a si zdravý. Zrovnať? Dať to najviac všetkým? Pavučiny, letiace vo
         vzduchu… Ruky ich chytali, detské i nedetské… ruky ich lapajú… ruky zachyťte ich! Chodím
         veky z ďaleka do ďaleka. Vidím rásť svety i padať — staré svety, nové svety! A vždy sa oči
         žalujú. Na dych môj stromy rovnako žltnú, sčervenie bučina a pŕchnúce lístie zastrie
         krivdu, vyrovná bôľ. To je pravda pri Volge, Visle i Dunaji, ako na brehoch Hoangho,
         Missisipi a Amazonky. Azda nie?
   </p>
   <p>
    — Iba nás šiališ! A tebe je lepšie ako nám!
   </p>
   <p>
    — Iste je. Ale mala by mať ducha, čo vás nepokojí, nezasmiala bych sa. Dym mojich vatier
         nikdy by sa nezdvihol k oblohe — stlal by sa po zemi. Musela bych závidieť Letu jeho žiar a
         Jari kvet… chodila bych rozorvaná a veľmi nešťastná.
   </p>
   <p>
    A nedosiahla bych ničoho!
   </p>
   <p>
    *
   </p>
   <p>
    Z ďaleka idem, do diali. Z pologule na pologulu, z kraja do kraja. Cez moria, cez hory
         za Jarou, za Letom. Potriasam topole i lipy košaté. Zasýpam dediny… zasýpam mestá zlatučkým
         lístím, pŕchnúcim do blata. Paríž či Moskva, Peking či Buenos Aires — jedno! Ťahavo si
         zanôtim po svojom spôsobe. Internacionálu, tú pravú — jedinú! Vojdem si do záhrad: moje sú,
         moje! Natrhám astier i strapatých chryzantém — náručím rozsýpam po boulevardoch.
   </p>
   <p>
    Zdobia sa oltáre, zdobia sa hroby. Na stoloch, pristrených bohato, smejú sa kvety v
         krištáľových vázach. A lustre hýria svetlom. Iskria sa oči, rozkýpa krv. Okolo samý škrob,
         hlboké výstrihy a neveľa krepžoržetu…
   </p>
   <p>
    — Ľudkovia, ľudkovia, kde ste sa vzali? Poznám vás…
   </p>
   <p>
    — Čo? Akí ľudkovia?
   </p>
   <p>
    — Odpusťte, dámy a páni — poznám vás…
   </p>
   <p>
    — Skade?
   </p>
   <p>
    — Z niekdajšieho Ríma i Byzancie. Z Paríža, ak chcete, z Viedne…
   </p>
   <p>
    — Hohohó! Mýliš sa, Madam. My sme premohli Viedeň.
   </p>
   <p>
    — Ó, ja sa nemýlim! Stále tých istých vidím vás prechádzať z veku do veku — z národa do
         národa. Hoci — máte pravdu — pred niekoľkými rokmi boli ste sprostunkí filistri.
   </p>
   <p>
    — Teda! Už si na pravej ceste!
   </p>
   <p>
    — Hovorili ste o veľkosti človeka i bez titulov.
   </p>
   <p>
    — Celkom správne. Však sme ich i zotreli.
   </p>
   <p>
    — Staré áno! A nové máte vy!
   </p>
   <p>
    — No, to len z praktickej potreby.
   </p>
   <p>
    — Šomrali ste na tých, čo si ľahko žijú na hradoch, vo vilách, kým národ borí sa s
         biedou a ťažko robotí.
   </p>
   <p>
    — Správne! Oni si toho nezaslúžili!
   </p>
   <p>
    — Teraz sa pýšite podobne.
   </p>
   <p>
    — Nám to i patrí. Dali sme národu veľa! I dávame! Nebyť nás, čo by bolo z tejto vlasti?
   </p>
   <p>
    — To čo i s vami!
   </p>
   <p>
    — Kto ťa navdal? Aká závisť? Aká zášť?
   </p>
   <p>
    — Nijaká. Na čom si vy zakladáte — nepotrebujem to! A ak ma kto navdal — sú to veky, čo
         hovoria.
   </p>
   <p>
    — Kto si?
   </p>
   <p>
    — Legitimáciou sú mi oči. Nazrite sa do nich. I pieseň ťahavá a tichá. Čuli ste ju
         neraz, hoc neradi. I tie chryzantémy v krištáľových vázach na vašom stole. Som Jeseň,
         ľudkovia. Vy ste neboli — ja som bola. Nebude vás a — ja budem. Videla som národy —
         inakšie, ako váš. I ríše mocnejšie, ako je vaša. Slúchala som úzkostné výkriky otrokov i
         víťazné hymny, keď praskali putá, slúchala v tisíc variantoch. Hľadela som na boj jasavých
         myšlienok a vášní zeme, krvi a ľudského srdca — celkom zblízka. Ten boj má všade totožný
         priebeh. Možno ho predvídať, možno regulovať, kde je síl. Rímsky vojvodca, stredoveký
         rytier a moderný, zaslúžilý vlastenec — našli si jednakú pravdu. Čo by bolo z vlasti, nech
         nie nás?
   </p>
   <p>
    — Áno! Čo by bolo?
   </p>
   <p>
    — Vyliezli chlapci na strechu, opreli sa do nej a kričali. — Čo robíte? — opýtal sa ich
         sedliak. — Držíme chalupu, inak padne. — Radšej zlezte dolu, bude jej ľahšie! Zliezli a
         nepadla.
   </p>
   <p>
    — Ako to myslíš?
   </p>
   <p>
    — Ako chcete! Ale zle by bolo s vlasťou, keby ste ju držali len vy?
   </p>
   <p>
    — Prečo?
   </p>
   <p>
    — Málo vás! A úspech vás naučil milovať a obdivovať seba!
   </p>
   <p>
    — Podceňuješ naše zásluhy!
   </p>
   <p>
    — Poznám len povinnosť! Tak sa to, tuším, hlása širokým vrstvám národa.
   </p>
   <p>
    — Neprajnosť z teba hovorí!
   </p>
   <p>
    — Naopak! Obava — i o vás! Poďte a vyhliadnite oknom! Zabudnite na obťažené stoly a
         ohnivé vína. Na jasavé lustre a mramorové stĺpy. Na dôvody svojich výhod, na svoje zásluhy
         i ohromné poslanie. Zahľaďte sa na rozložené krásne, veľké mesto! Aký tieň dvíha sa z
         chladnej, šumiacej rieky! Aké tiene z ulíc! Aké mračná na diaľnom obzore! Badáte, ako
         rastú, ako sa blížia a obstavajú vám osvietené okná??
   </p>
   <p>
    — Nemaj strach! Zvládneme ich a sladko je vládnuť!
   </p>
   <p>
    — Lepšie — nezabúdať na večný zákon, vpísaný do kameňa i do duše ľudskej pre mňa i pre
         vás. Ten zákon je stajený, ale mocný. V mene spravodlivosti, keď prišiel čas, vyniesol i
         vás. Ten zákon uspokojuje ukrivdeného a kruší mocného. Je pravidelný v svojom postupe. Po
         Jari a Lete dáva berlu mne. A ja vládnem nad poľom i lesom, nad parkom i kráľovskou
         záhradou. Vládnem v mene tohto večného zákona, lebo ho poznám. Beriem, ale i rozdávam v
         hojnosti. Postaviť sa proti tomu zákonu? Zmarila bych svoje sily, svoju radosť, svoje
         všetko! Postavila bych sa proti Bohu!
   </p>
   <p>
    A nedosiahla bych ničoho!!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e5942">
       </a>
       Advent
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ešte sme ho neprekročili! Ešte trvá!
   </p>
   <p>
    Advent — náš národný advent! Lebo neprišlo ešte vždy, čo malo prísť a nestalo sa, čo sa
         už malo uskutočniť. Čakajú mestá i mestečká, čakajú dediny v podivnej krajine pod Tatrami.
         Stá a stá domov, tisíce chalúpok, státisíce sŕdc!
   </p>
   <p>
    Pluhy a brány tam sú už kdesi pod kôlňou. Motyky a rýle, hrable a vidly v komore.
         Nastáva oddych po zaslúženej práci. Kto mal prísť zo sveta — prišiel. Vozy a vozy hrnuli sa
         hradskou. A na každom niečo zbožia, niečo groša, hodne ľudí i s drobnými deťmi a smiechu i
         žalôb.
   </p>
   <p>
    — Ako ste sa mali, Kačo?
   </p>
   <p>
    — Len tak. Mali sme len dňovku. Nedali nám vyrobiť!
   </p>
   <p>
    V nedeľu je plný kostol. Plnučký. Spieva sa i káže o nádeji chudobných a ubitých
         životom. Zvestuje sa príchod Spasiteľa i jeho duchovnej ríše v znamení lásky a
         spravodlivosti. Naslúchajú duše, zajasajú oči. A jednako kto-ten nafúknutý múdrosťou a
         pýchou sveta nedbal by ich priniesť i o túto radosť, čo by im dal za to? Čo by nám mohol
         dať??
   </p>
   <p>
    A keď je na to čas, kolovrátky hrčia. Ráno — večer. Konopné povesná priťahujú ruky
         trakom na dlhé praslice. A pradú a pradú. Súka sa dlhá niť rovnaká, tenučká. Natká sa
         plátenka, pestrých podchlebákov. Natká i do truhly, ak by sa tak Anna, alebo Mariša…
   </p>
   <p>
    — Ale kde by teraz? Kto by sa len ženil?
   </p>
   <p>
    — Načo biedu množiť?!
   </p>
   <p>
    Eva, svedčná dievka, vyberá štrenglíčky, zrovnáva hodvábik. Vyšíva prolánky i perá na
         futku, veľké, smevavé, práve k svojej tvári. Dnes to už vychodí z módy. Svet zošarpe
         všetko. Nehrá už kasanka, ako kedysi hrala. Miesto nej viac a viac čepíria sa sukne. Ona
         však nie, za svet! Nedala by si kroj!
   </p>
   <p>
    — Však to, verabože, ako vieru zmeniť!
   </p>
   <p>
    Vojdú i mládenci. Najmä, keď sa zmrkne. Figliaria-vyčíňajú. Ale harmonika nezahučí.
         Nesvedčí sa. Advent! Zídu sa i starší. Mudrujú sedliaci — kde-čo spomínajú.
   </p>
   <p>
    I z vojny. Z majerov — rakúskych, moravských. I z diaľnej Francie. Z ďalšej Argentíny. I
         čo a ako v Rusku.
   </p>
   <p>
    — Však to tak nebude, ako je! Nemôže byť! — povráva sa živo. — S chudobným človekom
         horšie z roka na rok. Načo ho len Pán Boh stvoril?!
   </p>
   <p>
    — Veru načo? Načo?! — hrčia kolovrátky.
   </p>
   <p>
    — Deti idú do školy. Nite na šaty — niet na knihy! A majú vraj už chodiť osem rokov. Len
         kto ich bude chovať?
   </p>
   <p>
    — Ja som musela na majeri — vraví žena — vyrobiť, aby sme nezhynuli hladom. Chlapčiska,
         školáka — kde ho dám? Dala som ho za pasáka. Gazda dostal pokutu, keď ho neposielal do
         školy. A za čo mi ho bude živiť, keď mu nebude pásť?
   </p>
   <p>
    — Nemôže to takto ostať! Neostane!
   </p>
   <p>
    — Však čo sa nám tí páni nasľubovali! Zem patrí vraj tomu, kto ju obrába.
   </p>
   <p>
    — Nadelili tým, čo i tak majú. A nadelili sebe!
   </p>
   <p>
    — A chudobný človek nemá ani práce ako prv. Musí do sveta.
   </p>
   <p>
    — A tam ho len využijú! Tú najťažšiu prácu dostane cudzinec.
   </p>
   <p>
    — Bože, Bože, kde sme my to vlastne doma?
   </p>
   <p>
    — Pod kostolom a tam! — ukáže ktosi prstom dohora. Okolo tejto pravdy točí sa celý svet
         a vždy jednako.
   </p>
   <p>
    — Ó, nie. Už to musí byť inak! I bude… vypráva sa po chalupách o advente. Ale o akom!
         Nie o Spasiteľovej ríši lásky a spravodlivosti. Ani zďaleka!
   </p>
   <p>
    Tak je to na jednej doline. Tak i na druhej! Niekde menej, inde viac. To je rozdiel.
         Niekde čnejú do noci fabrické komíny — vyhasnuté. Kto by nevidel tiene sklamaných duší
         okolo a necítil pohľad očí čo čakajú?
   </p>
   <p>
    — Kde je slovenská vôľa? Kedy sa objaví a zastane svojho kraja? Svojho ľudu?!
   </p>
   <p>
    — Sláva, sláva! — objavila sa! nesie sa v šír a diaľ. Poteš sa, slovenská mati! Prvý raz
         sa zhodli tvoji synovia, tí najvyberanejší — za jedným cieľom. Ochránili ti mincovňu a
         zbadali pritom, že im nikto nosa neodhryzne!
   </p>
   <p>
    — Aký výdobytok!
   </p>
   <p>
    A nikto sa pri tom nezapýri. Ani humanizmus, ani filozofia, ani demokracia… že už deväť
         rokov muselo prejsť… Deväť rokov tvrdej borby o svojský život samobytného kraja pod
         Tatrami!
   </p>
   <p>
    — Deväť rokov — blúznenia, tápania, ohovárania, intríg atď.
   </p>
   <p>
    A ešte sme advent neprekročili! Ešte trvá!
   </p>
   <p>
    — Pôjde tá slovenská vôľa, keď sa raz zrodila, či pôjde i ďalej?
   </p>
   <p>
    Čakajú mestá i mestečká, čakajú dediny. Stá a stá domov, tisíce chalúpok, státisíce
         sŕdc! Čakajú tatranské bralá i čierna zem v údoliach našich riek.
   </p>
   <p>
    — Dočkajú sa konečne?? Dočkajú slávnostného hodu??
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e6024">
       </a>
       Ohlas zeme
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Niekoľko dní, čo prevravela, zvlnená — vzbúrená.
   </p>
   <p>
    Skoro si videl ožiť vrchy a doliny. Cesty sa hmýrili, zástupy zbíjali sa po mestách a
         dedinách, heslá sa niesli široko-ďaleko. Zdalo sa — všetko je na nohách a všetko je
         dôležité. Zem sa pohla, tá mŕtva stará zem, čo odchovala už (i pochovala!) rozličné národy
         na svojich prsiach. Vršiská a pohoria? Čo by — svaly stvrdnuté a napnuté do prasknutia.
         Hluk vyznavačov všelijakých právd? Čo by — hovor zeme, vážny hovor zeme, hľadajúcej v
         svojich deťoch samú seba.
   </p>
   <p>
    Iba Jeseň maľovala si údolia na červeno, belaso i žlto, akoby sa nič nedialo. Slnce
         vychodilo a zapadalo za pohoria, rozsýpajúc sa v ohnivých farbách, ako dnes, keď je už
         všetko zamĺknuté.
   </p>
   <p>
    Chladná je už zem — studená. Zlaté lístie pŕchne z líp, červenie sa bučina, ako rok po
         rok o tomto čase. Hviezdna noc zadýchla mrazom strapaté chryzantémy v zapustnutých
         záhradkách. Belie sa na prútí stromov, i na krovoch chalúp sa belie. Z vyzývavých plagátov
         na rohoch ulíc už len zdrapy visia, ak vôbec ešte čo ostalo. A život chodí — valí sa, ako
         predtým — všedný, otrhaný.
   </p>
   <p>
    Po mestách ceng a huk. Dychtivý zhon za prácou a šťastím.
   </p>
   <p>
    — Hio a hejk a hajs! — po dedinách (ešte sa vozí hnoj). Vrzgot kolies, žaloby a
         chichoty.
   </p>
   <p>
    Staré biedy — staré piesne!
   </p>
   <p>
    A jednako len čosi prevravelo. Ohromné trhovisko vyprázdnilo sa: kto predal — predal a
         kto kúpil, kúpil! Ostalo blata a hodne, hodne smetí — ale to je predsa len nie všetko. Do
         kriku a revu zápoliacich protivníkov zamiešala sa i sama zem, stará, skúsená. Ona hľadí
         tisícročia na ukrutné boje stvorenstva, vidí mravcov červených, čiernych i žltých a pozná i
         potvoru mravenčiaka, čo vypľazí lizák, a keď mu mravcov nalezie, vtiahne ich bojovné fronty
         spokojne, a mľaskajúc — mliaždi ich v mohutnej hube a požiera.
   </p>
   <p>
    Ó, zem vie mnoho — mnoho! Ona najlepšie pozná korene, čo sajú život, a víchre, čo
         roznášajú smrť. Rozumie všetkým rečiam a chápe všetky pohľady, čo je pre ľudský rozum
         zložité, ako najjemnejší hodinový stroj, pre ňu zjednoduší sa ako kyvadlo. Vie o vitamínoch
         ako i o prostunkých impulzoch života, hýbajúcich ľudskými dušami, tvoriacich i rumiacich
         ohromné svety spoločenstva, rastúce s ujúkaním a padajúce s rachotom.
   </p>
   <p>
    Zem je múdra — najmúdrejšia po Tom, kto ju sformoval.
   </p>
   <p>
    Slovo jej je drsné pravdivosťou a tvrdé ako žula.
   </p>
   <p>
    Ťažké je jej slovo!
   </p>
   <p>
    Miliónmi úst sa rozvraví — a ustane ich hlas. Jej slovo nesie sa nad všetky zvuky —
         tiché, ale preniká všetko a ohromnou ťarchou svojou zasiahne prv či neskôr všetok telesný i
         duševný organizmus prostunkým ohlasom o tom, čo živí a o tom, čo umára.
   </p>
   <p>
    Počuli ste, ľudia, hlas svojej rodnej zeme? Čo nepočúvate — je vašou materou. Z nej ste
         vyrástli ako to stebielko, ako tá trávička a — ak si namýšľate — ako ten dub alebo javor.
         Ona zajasala nad vašou kolískou, ona vás oplače, veľkých i malých jednako.
   </p>
   <p>
    A ona vám radí — dobre radí:
   </p>
   <p>
    — Chcete žiť? Vyrásť ako krásna dubová hora? Nezabúdajte na korene, ktorými sajete
         živnosť a silu k tomu, čo ste. Videla som vás maličkých a biednych — vidím vás vyrastať. Ak
         sa odtrhnete odo mňa, odtrhnete sa od svojej minulosti, odtrhnete sa od pôdy, bez nej niet
         pre vás života.
   </p>
   <p>
    — Nezdvíhajte hlavy jedno nad druhé: v pýche svojej ste najsmiešnejší! I najvážnejší
         spomedzi vás nie je viac, než mravec: ak padne — nájde sa hneď druhý na jeho miesto!
   </p>
   <p>
    — Neklamte sa heslami. Všetky heslá sa končia túžbou žiť, čo patrí všetkým. Čím skôr
         pochopíte to, tým pokojnejší a šťastnejší bude váš život.
   </p>
   <p>
    — Neokrádajte sa o hodnoty života. Všetci máte po jednom žalúdku a niekoľko krátkych
         rokov kŕmiť ho. Nenásytnosť jakživ neukojiť a smrť rozmarne rozhadzuje do vetra, čo ste
         nazhŕňali. Hľadajte spokojnosť i s málom miesto bohatstva, ktoré vyvoláva hriechy a plodí
         nenávisť.
   </p>
   <p>
    — Chcete sa rvať? Nezabúdajte na svojich najväčších nepriateľov, čo sú mimo všetkých
         vás. Rujte sa so vzduchom, nech neroznáša choroby… rujte sa so skalou, nech vydá chleba…
         rujte sa s vodou a ohňom, nech vám neničia živnosť a príbytky, ale nech vám slúžia… rujte
         sa s výškou i s hĺbkou, rujte sa, ak ľúbo, i so mnou, nech stvrdnú vaše svaly a vyostrí sa
         váš um… len nežerte sa sami medzi sebou, lebo i keď posledný ostane z vás, tí najväčší
         nepriatelia ešte vždy ho obstanú.
   </p>
   <p>
    — Nečakajte raj na mojom lone: žiť znamená i vytrpieť niečo. Trpím ja — potrpte i vy.
         Mám vás len do času — utrpením vybrúsi sa duša vaša pre večnosť!
   </p>
   <p>
    Takto znie ohlas našej rodnej zeme. Niekoľko dní — ozvali sa všetky kúty a zdalo sa —
         ona mŕtva mlčí. Ale všetko zmĺklo, vášne ľudské sa ukonali, len ona hovorí: naša zem… naša
         mať!
   </p>
   <p>
    Rozumejme!!
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e6081">
       </a>
       Zbohom, dolina moja!
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ako rýchlo letia tie roky! Rýchlo!
   </p>
   <p>
    Schádzame sa — poznávame. Rozchádzame — spomíname.
   </p>
   <p>
    Ťažko bude mi nespomenúť na stá a stá bielych, sedliackych chalúpok, rozviatych po šírej
         Lieskovskej doline. Dnes-zajtra deväť rokov, čo som sa zahľadel na starú Javorinu a tá —
         roztvárala náruč. Žalo sa po poliach, kríže sa stavali. Ťažké zlaté klasy najkrajšieho zrna
         smiali sa odmenou za preťažkú prácu. Čerešne, maškrtky — prvý, sladký pozdrav požehnanej
         zeme. Škoda, že jej tak málo.
   </p>
   <p>
    V záhradkách vysoké, bielučké ľalie, štíhle sliezske ruže. V okienkach muškáty, zelený
         rozmarín. V očiach smiech, v reči vtip. Ujcovia, tetičky, mládenci, dievčatá — kvet farieb,
         blysk prelomiek, jasot pier, kasaniek biela hra a k tomu slovanská vďačnosť ku hosťovi —
         spokojnosť, veselosť!
   </p>
   <p>
    Tie krásne nedele, ako ich len zabudnúť? V chráme ako záhrada pred Božím oltárom.
         Kvitnúca záhrada — biely mak, červený. A oheň šíkovíc spod dychu tylangra. Pod chórom, na
         chóre — hlavy, len maľovať. A hoci z kovu liať, vytesať do skaly na večnú pamiatku.
   </p>
   <p>
    Podivný, krásny svet!
   </p>
   <p>
    Na hradskej, venčenej ovocným stromom — korzo sedliackeho mesta. Výber nad výbery —
         kvetu pestručkého, pekných žhavých očí, zvonivého smiechu. A pri hudbe ruchu. Dve i tri
         muziky naraz na doline. Mládež sa vykrúca — trhne i stárežou. Zatlieskajú dlane — kreše sa
         sedliacka. Večer rozdýcha sa široká dolina večne mladou túhou. Zhučí bujná pieseň — zahrá
         harmonika.
   </p>
   <p>
    Hej, však čo dnes z toho?
   </p>
   <p>
    Mnoho zašlo — mnoho! A len zopár rokov!
   </p>
   <p>
    Boli roky sľubov, prišli letá biedy a svet krásny hynul. Tratili sa farby, strácajú sa
         smiechy kdes’ v diaľnej diaľave. Zato sila ducha jednak len ostala — podivného ducha v
         onom: chvalabohu, aspoň keď sme zdraví! Trpko bolo vidieť na jar voz za vozom — vozy plné
         kvieťa, najkrajšieho ľudu vyvážať v šíry svet. Vyvážať na prácu, z nej akže udržať — tak
         len dušu v tele. Čechy a Morava, Rakúsko, Francúzsko, diaľna Argentína mali splniť biednym
         sľuby sľubované!
   </p>
   <p>
    Zaprizeral som sa pred seba — do seba. Na to hryzovisko, hnusné kšeftárenie najdrahšími
         statkami slobodného rodu. V duši mojej zovrelo — pre krv z mojej krvi, pre kosť z mojej
         kosti. Začal som si hájiť tú svoju dolinu tak, ako som mohol a ako som vládal.
   </p>
   <p>
    Pochopili duše, ktoré pochopili. Márne boli vzteky — v tej skromnučkej fare doma som bol
         — doma. Nevolal som ľud svoj, ani nepresviedčal — hoci rozbíjaný, jednak bol mi baštou.
   </p>
   <p>
    Dobrý, drahý ľude, pekne ti ďakujem!
   </p>
   <p>
    Ďakujem za ten chlieb, čo si delil so mnou. Ďakujem za úsmev, čo mi rozosvietil chmúrnu
         dušu moju, ubitú životom. Ďakujem Vám, moji spolupracovníci, za všelijakú trpkosť, čo sme
         niesli vedno. Za pomoc, oddanosť!
   </p>
   <p>
    Vy najlepšie viete, čo som nosil v duši. Či som hľadal záujem po neschodných cestách,
         hoci sám mohol som ísť hradskou vydláždenou.
   </p>
   <p>
    Pán Boh Vám pomáhaj!
   </p>
   <p>
    I vás, chalúpôčky, keď sa s vami lúčim, Bohu vás porúčam. Stojte pevne v duchu, čo som
         rozsieval. Majte, čo vám treba — starej dobrej vôle, zdravia, ako i chleba! Spomeňte si
         niekedy, že bol u vás pútnik, ktorý zbadal krásy skromných vašich kútov, ctil si to a
         vážil. Váš kroj, vaše zvyky, bôľ váš i potreby, až po tú kytičku, čo si nesie dievča z
         rezedy, klinčekov — ta pred oltár Boží.
   </p>
   <p>
    Spomeňte si, prosím. Však som vás mal v srdci, ako sotva kto bude, pre tie vaše svety.
         Opustil som vás len vtedy, keď som musel, i to len podľa tela. Roky moje letia. Nestačím ja
         už dnes, na čo stačia iní. Nejeden už z druhov veľkej našej práce sní pod mohylou. Oheň
         žitia môjho privysoko blčí. Celé Slovensko dnes ako moja dolina s pestrosťou i spevom. S
         bôľom, žalobami. A s tou svätou túhou po lepšom živote pre všetkých — pre všetkých!
   </p>
   <p>
    I pre vás chalúpky, tam pod Javorinou!
   </p>
   <p>
    Rád by som ešte zniesť to, čo v duši nosím. Položiť z lásky a v pokore ku nohám národa,
         ktorý ma vychoval.
   </p>
   <p>
    Rád by som prv, než sa deň nakloní. I môj deň.
   </p>
   <p>
    A vtedy, i vtedy spomeniem, ako som žil u vás so svojimi. Budem vám vďačný za všetko. A
         vtedy, ako i dnes, vďaku vzdám Bohu za bohatstvo deviatich rokov.
   </p>
   <p>
    Najkrajších rokov svojho života!
   </p>
   <p>
    Zbohom, dolina moja!
   </p>
  </div>
 </body>
</html>
