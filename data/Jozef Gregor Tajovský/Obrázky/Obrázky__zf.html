<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506698">
       </a>
       I. Obrázky nové
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2506710">
        Nápis
       </a>
      </span>
     </dt>
     <dt>
      <span class="sect1">
       <a href="#id2507092">
        Nečakaný obrat
       </a>
      </span>
     </dt>
     <dt>
      <span class="sect1">
       <a href="#id2504732">
        Na kolieskach
       </a>
      </span>
     </dt>
     <dt>
      <span class="sect1">
       <a href="#id2505816">
        „Já již patrona mám…“
       </a>
      </span>
     </dt>
     <dt>
      <span class="sect1">
       <a href="#id2578296">
        Včelár
       </a>
      </span>
     </dt>
     <dt>
      <span class="sect1">
       <a href="#id2579388">
        V „nefajčiarskom“
       </a>
      </span>
     </dt>
     <dt>
      <span class="sect1">
       <a href="#id2579716">
        Pomsta
       </a>
      </span>
     </dt>
     <dt>
      <span class="sect1">
       <a href="#id2580183">
        Česi priekliati…
       </a>
      </span>
     </dt>
     <dt>
      <span class="sect1">
       <a href="#id2580601">
        Prehriali…
       </a>
      </span>
     </dt>
     <dt>
      <span class="sect1">
       <a href="#id2581092">
        Bytový agent
       </a>
      </span>
     </dt>
     <dt>
      <span class="sect1">
       <a href="#id2581688">
        Betlehem
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506710">
        </a>
        Nápis
       </h2>
      </div>
     </div>
    </div>
    <p>
    </p>
    <p>
     Pliaga maďarónstva chytala sa už i dediny slovenskej. Ba tisla sa maďarčina už i na
            hrobitove. Koľko Ištvánov, Jóžefov, Miháľov atď. odpočíva v Kristu Pánu po šírom
            Slovensku! Tak to svetu napísal kňaz, tak učiteľ, tak to bolo hrdšie… A mne sa srdce
            triaslo, že neni už úcty, neni ani na hrobitove, ani k zemi, ani k mŕtvym…
    </p>
    <p>
     Aby ujsť pohoršeniu a bolesti, utekal som už do hôr, k pastierom, do hlbokých dolín,
            k zverom a vtákom, aby som nepočul ani hvizdu železnice, najmä v prvé mesiace svetovej
            vojny, keď maďarčina po slovenskom kraji až zúrila.
    </p>
    <p>
     Dnes.
    </p>
    <p>
    </p>
    <div class="literallayout">
     <p>
      „Čas vše mění, i časy.
      <br/>
      K vítězství on vede pravdu.“
     </p>
    </div>
    <p>
    </p>
    <p>
    </p>
    <p>
     Čas zmýva i maďarské náhrobné nápisy nad Slovákmi a nové sú slovenské. Milé je už
            prejsť sa po tej záhrade rovnosti a pošepotať si, hoci len srdcom, mysľou, s priateľom,
            známym…
    </p>
    <p>
     Ba nedávno zvítal som sa tam s ujčekom Baďurkom tak srdečne, že od citu zvlhla mu
            tráva na mohyle rosou-slzou. Poznali sme sa po tridsiatich rokoch ako včera, ako dnes.
    </p>
    <p>
     Ujček Baďurko neskoro sa bol oženil. Neviem, prečo. Vari že bol chodil do latinskej
            školy, potom však štúdie nechal, či už pre chudobu a či prečo, a vyučil sa tesárstvu.
            Keď napokon do otcovského domu mohol doviesť ženu, doviedol z mesta hutnícku dcéru. Mal
            už okolo štyridsaťpäť rokov.
    </p>
    <p>
     Detí u nich rodilo sa ako u nás: mnoho. Rástli sme spolu, spolu sa ihrali, besy
            robili, do školy dedinskej i mestskej razom chodili, pravda, ktorý do jednej, ktorý do
            druhej, ako buď vôľa a schopnosť bola, alebo kam rodičia usúdili a zaviedli.
    </p>
    <p>
     Tie maďarské školy a spoločnosť, ich výchova rozdelili nás, rozdelili v povolaní, v
            názoroch. Ja som sa prebudil v láske k národu, štyria chlapci Baďurkovie prebúdzali sa
            tiež pod dobrým vplyvom otcovým, ktorý čítal Národného hlásnika, Raráška, býval
            richtárom, notárom, salašným gazdom a zostával i zostal verným Slovákom až do smrti, ale
            synovia jeho nevydržali, ľakli sa boja, ústrkov, ktorých počiatok videli na mne. Heslu
            môjmu, že radšej budem suché zemiaky jesť, ako by som mal zradiť národ, ktorý som už raz
            poznal, nešlo im do hlavy a po jednom sadali na módny voz maďarónstva. Ja, dvadsaťročný,
            zvedavý snilko, otec ich, temer sedemdesiatročná múdra hlava, ktorá pamätala veľké deje
            v národe, roky štyridsiateôsme až deviate, šesťdesiate až sedemdesiate piate minulého
            storočia, veľkých ľudí našich, o ktorých som ja len tu i tam niečo čítal, do rozprávky
            doniesol s ujčekom Baďurkom a dával výraz lásky k nim v piesni, v básni, ktorú oni
            skladali — to vrstovníkov mojich nevábilo, len strachom naplňovalo pred farárom, novým
            notárom a cudzími pánmi z mesta. Šli za veselou zábavou, kde sa o slovenčine nehovorilo,
            ale kde sa varil guláš, narážal súdok piva, kde nechybeli karty a kde vše viac zneli
            piesne od Debrecína, ako od Kriváňa…
    </p>
    <p>
     Synovia Baďurkovi volili praktické, obchodné povolanie: šli do mesta do kancelárií a
            jeden sa stal kňazom. Z dcér jedna vydala sa až do Pešti.
    </p>
    <p>
     „Synovia moji,“ hovorieval starec, keď sme sa vše v lete zišli na návšteve v dedine,
            „vy nie ste Slováci… Tuto Miško je Slovák, ale vy nie!“
    </p>
    <p>
     „Ale ba, tata, sme aj my Slováci,“ smiechom prerušil najstarší, a s poľutovaním
            hladkali synovia hlavu otca, starca, ktorý už nerozumie dnešnému času.
    </p>
    <p>
     „No, nie ste Slováci,“ opakoval starec, ale zavreli mu ústa sľubnými rečami, veselým,
            zahlušujúcim smiechom, dobrou vôľou a hostinou, kde pre samé vynukovanie a svoje
            rozhovory nestačili počuť reči otca a nepripustili vážnejšieho slova.
    </p>
    <p>
     „Nepočúvajte ho, otca, už je starý. Už ani hlavou, ani očami… Len ho nechajte,
            nehádajte sa s ním, nech si hovorí, čo chce. Vypočujte, prisvedčte, a bude rád, že váš
            hlas počuje,“ tak naúčala i sama mať „chlapcov“ a bola šťastná, že im ani sama
            nerozumie, lebo len všedné reči šli slovensky; keď niečo z obchodu, z úradu si začali,
            to už šlo slovo tak, slovo inak.
    </p>
    <p>
     Synovia Baďurkovi v maďarsko-židovských službách zapreli otca, aby sa dobre mali;
            nevesty, dcéry rodili už vnúčatá, s ktorými sa starý otec už ani slovensky nedohovoril.
            Ale deti, vnúčatá, utuľkali jednak naďpapu (starého otca) ako milú hračku, ako staré,
            dobré zvieratko, že mu až slzy tiekli od lásky k nim, nevinným, a od hriechu rodičov, to
            jest jeho vlastných dietok. Koľko dúm predumal, koľko slov nevyslovil, iba tajne, mne,
            keď sa deti rozišli.
    </p>
    <p>
     „Ako som sa vám úfal, detičky… Márne! Ale ja už umriem, a vy sa nebudete musieť
            hanbiť za mňa, keď ste tak svetu a chlebu podľahli, a deti vaše, tie si už ani nespomenú
            na túto dedinu, že tu bol ich koreň.“
    </p>
    <p>
     Synovia, zaťovia, dcéry sa trochu cítili dotknutí, ale už nevedeli, čo robiť, a tak
            želeli starca, že je už ako dieťa, má skoro osemdesiat rokov, bolo by mu už lepšie tam…
    </p>
    <p>
     „I mama by si oddýchli,“ priložili skorocel materi a žartom, želaním zdravia,
            zastieraním pravdy lúčili sa všetci s otcom, zvali ho naoko k sebe, že oni zase prídu,
            aby ho zdravého našli.
    </p>
    <p>
     „Už mne je to jedno, deti moje, či zdravého, či chorého, či živého alebo mŕtveho ma
            tu nájdete. Ja viem, na čom stojím s Pánom Bohom, a vy pre mňa spokojne žite. Ja už z
            domu nepôjdem; nebojte sa, hanby vám pred svetom, pre malú lásku, nespravím.“
    </p>
    <p>
     Nespravil. Nikde pred nedôvernými ľuďmi pre „malú lásku“ detí nespomenul, slova toho
            na širšie nerozvádzal, deťom, vnukom, ani zbaláchanému svetu slovenčinu a rodolásku už
            nevykladal.
    </p>
    <p>
     „To je už nie do tohoto sveta,“ zlomene mi šeptal, keď som ho tiež vše navštívil a
            tešil, že bolo lepšie Slovákom i zase bude…
    </p>
    <p>
     Zoslabený zrak, sluch; telo túlilo sa na stolčeku u piecky do slimáčka. I počul niečo
            a — nehovoril, i videl niečo — slepý bol, akoby v inom už svete, v oblaku dymu, ktorý
            spravil si fajočkou, večne teplou „štiavničiankou“, a v robote, ako bolo fazuľku, hrach
            pučiť, lyžicu, vahanček strúhať, jahniatka, teliatko opatriť.
    </p>
    <p>
     Nekonečne ma obtuľkal, keď som už o národe a jeho dejoch i ľudoch viac vedel, ako on
            prežil a videl, a keď plietol si epizódy, roky, osoby a ja som ho vedel upamätať.
    </p>
    <p>
     „Keď nie moji synovia, spomeň si niekedy na mňa ty, v duchu našom, lebo ja už pôjdem
            k otcom,“ šepkal mi, ľúbajúc mi v suchých dlaniach hlavu, keď som ho v roku, v dvoch
            mohol raz navštíviť.
    </p>
    <p>
     I tak umrel. Nezvedel som, kedy; synovia jeho mi neoznámili. Možno obávali sa
            niekoľkých mojich slov, ktoré by som bol im a svetu povedal.
    </p>
    <p>
     Len po svetovej vojne, keď som išiel pozrieť tých, čo mi v mladosti milí boli, druhov
            detskej hry, chlapčenských výčinov, mládeneckých spevov a túžob, nadšenia národného a
            slovenských spevov milovníkov, mnohých predčasne onemelých — našiel som i hrob ujčeka
            Baďurku.
    </p>
    <p>
     Stojím v stráni hrobitova a hľadím a neverím očiam svojim. Dusím cit, ktorý mi
            oblial, hrdúsim myšlienku, ktorá ma upamätúva na starca, na tie jeho suché dlane a
            zaslzené fúzy, ktorými ma objímal a bozkával.
    </p>
    <p>
     „Itt nyugszik Bagyurkó József. Élt 1836 — 1912.“
     <sup>
      [
      <a class="footnote" href="#ftn.id2507020" name="id2507020">
       1
      </a>
      ]
     </sup>
    </p>
    <p>
     Tak čisto po maďarsky. Ó, rozkoš života, ó, mamon! Tak ste zatemnili duše ľudské, že
            ani mŕtveho nepoznali vlastné deti, učené, vzdelané, ale bez srdca, bez lásky k duchu a
            pravde. Či by som mal hriech, keby som ten kríž vylomil a udrel ním po hlave v prvom
            rade toho syna-kňaza? Nevylomím. Pomodlím sa: dobrí otcovia naši, ktorí ste nás v potu
            tvári učili jesť chlieb svoj, aby sme vernosť zachovali; svätí mučedlníci a vojaci boží,
            ktorí ste vykúpili krvou a smrťou svojou i Slovensko, živte duchom svojím, moju vieru,
            že „čas k vítězství vede pravdu“.
    </p>
    <p>
     Prešli dva roky. Dnes je maďarská tabuľka z kríža sňatá. Vinu za ňu má niesť
            zmaďarčená dcéra v Pešti. Synovia pochopili veľkosť ducha svojho otca i bôľ jeho
            výčitiek času i deťom a vracajú národu, čo sa ešte vrátiť dá.
    </p>
    <p>
     Syn-kňaz napísal na novú tabuľku správne meno otcovo, odmaďarčil svoje a slovensky si
            ho píše i sám.
    </p>
    <p>
     A mne sa zdá, že spod zeme veje dobrý duch otca na celú širokú rodinu a dedinu, a
            zaveje azda i na tú dcéru v Pešti, ak sa niekedy vráti aspoň v mysli navštíviť otca a
            svoj rodný dom i slobodnú slovenskú vlasť.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2507092">
        </a>
        Nečakaný obrat
       </h2>
      </div>
     </div>
    </div>
    <p>
    </p>
    <p>
     Súdny sluha Janko Smida býva na dedine a včelári. Iba tretie leto, a už z jedného
            roja vyšiel na päť klátov. A akých klátov! „Amerikánov“, ako že v našej dedine všetko
            novotné a veľké radi nazvú „amerikánskym“.
    </p>
    <p>
     Smidove „amerikány“ majú rámiky ozaj veľké, ako tably na farských oknách. Keď o
            Jozefe prvý med vyberal, ani kmotrovi nemohol poslať celý plášť medu, lebo sa nevmestil
            na tanier. Rozkrojil ho na štvoro a vďačil sa rodine i susedom, aby nepovedali, že sa
            jeho včely po ich záhradách lacno pásli, i deti poštípali, ba i tetka Dora v jeseni, keď
            hrušky triasli, tiež bola stúpila bosou nohou na Smidovu včelu, za čo jej sľúbil
            „bolestné“. Teraz však predsa pozabudol dať, ako sa to stalo ešte niekoľkým, ktorým
            dostalo sa iba Smidovej poznámky, že včely med v hrnčíčkoch nenosia…
    </p>
    <p>
     Prvé dva roky totižto nebolo medu, nikto ničoho nevidel, včiel Smidových nikto si
            nevšímal. I býva v uličke, ktorou svet málo chodí. Ale potom na Jozefa, keď chlapec po
            dedine roznášal v litrovke medovec, na tanieri v bielom uzlíku med, ani žiaci o
            Vianociach oplátky, upozornili sa na nevďačného suseda a skúpeho priateľa všetci, ktorým
            medu a medovca neuštedril.
    </p>
    <p>
     „Aj vlani nám ovocie jeho včely načínali, hubili horšie od osí…“
    </p>
    <p>
     „A čo ho vraj mal! Za koryto pekárske. Ona ho umývala z múky na potoku. ,Má môj starý
            troška medu, aby sa neskysol, umývam korýtko…‘ A to korytisko na šesť chlebov!“
    </p>
    <p>
     „Ráno leteli po mašinu do mesta a potom tri dni točili, a to v pivnici. Dvere
            zavreli, okienko zakryli. Tajne, iba deti vyniesli novinu, keď počuli mašinu hrkotať… Sa
            mu my nelakomíme naň! A keď nevesta zľahne, uvaríme hriateho s cukrom a zázvorom, to
            bude inakšia vôňa, ako z jeho medu,“ urážala sa tetka Dora, čo mala v jeseni tri dni
            nohu opuchnutú, že skoro kapca nemohla obuť.
    </p>
    <p>
     „Zhlc si ho, keď nedáš!“
    </p>
    <p>
     „Ani čo by len na Vianoce, na oplátky…“
    </p>
    <p>
     „Už čo by omelinku krave, keď sa otelí…“
    </p>
    <p>
     „Bodaj sa mu prekysol, aby sa mu prekysol!“
    </p>
    <p>
     Takto a všelijako inak šomrali bližší-ďalší susedia, na ktorých Smida nepomyslel, že
            by tiež čakali…
    </p>
    <p>
     „Tvojich oplachov, čo sa deti babrili, napi sa sám, nebude ti pilúl treba,“ narážali
            na medovec.
    </p>
    <p>
     A hnevy, fuky.
    </p>
    <p>
     Medu a medovca dostal i nerodina, nesused, ale dôležitý faktor — dedinský
            stolár-naturalista, čo Smidovi kláty robil. Len tak, podľa obrázkov, ktoré Smida z
            rozličných časopisov navystríhal. Miery bolo-nebolo, ale majster Bečka,
            šesťdesiatpäťročný starý praktikus, i od oka uhádol, a konečne — doska nepustí. A čo na
            jeden si Smida dreva doniesol, každý inak zafarbil, aby si ho včeličky poznali. Už
            vyfarbil každú farbu, čo v meste predávali. Modrú (to už ako že je Smida dobrý Slovák),
            bielu, červenú, žltú, zelenú. A dopoly úľa tak, odpoly inak, že radosť a krása…
    </p>
    <p>
     „Akože budeme miešať farby na leto, ak nás Pán Boh a včeličky rozmnoží?“ zakladá si
            majster na svojej schopnosti, a jednak ustarostene myslí pol rokom napred, a Smida nevie
            poradiť.
    </p>
    <p>
     „Premyslíte do leta,“ teší ho iba.
    </p>
    <p>
     „Premyslím, premyslím, ale mysli i ty.“
    </p>
    <p>
     Keď sa zase stretli, majster už mal premyslené. „Ja bych maľoval kvety, zvery, baču a
            — vieš koho? Jánošíka! Tol bol Slovák!“ oduševňoval sa starý majster.
    </p>
    <p>
     „Viete čo, ujček? Ja som premyslel!“ hovorí Smida a už má iba obavu o majstrovo
            umenie. „Keby ste vy uhádli namaľovať — viete čo? Erb, viete, našej Československej
            republiky…“
    </p>
    <p>
     „Erb, a čože by to malo byť, syn môj?“
    </p>
    <p>
     „Nuž kríž, aj lev, aj…“
    </p>
    <p>
     „To sa mýliš. Kríž je, braček drahý kresťanský erb…“
    </p>
    <p>
     „Veď, veď, ale je tam aj inšie ešte. Kríž, ale nie ako kríž, ale dva kríže…“
    </p>
    <p>
     „Tak to bude apoštolský…“
    </p>
    <p>
     „Nie, slovenský! A lev český!“
    </p>
    <p>
     Stolár pritvára oči, mrští obočie, dumá a rozhodne povie:
    </p>
    <p>
     „Mám šesťdesiatpäť rokov, ale to som ešte nevidel.“
    </p>
    <p>
     „Ja vám ho donesiem na obrázku.“
    </p>
    <p>
     „To bude najmúdrejšie. Dones z mesta, ukáž, prizreme sa. Bol by čert jarabý, aby sme
            nenamaľovali! Môjmu Kristu Pánu, čo som ja vyrezal, zamaľoval a do obrázka pod sklo
            vložil, klania sa i dnes päť dedín na Krížnych mostoch!“ pýši sa starý majster, že
            kedysi pred štyridsiatimi rokmi, po istom nešťastí, na Krížnych mostoch priali si ľudia
            mať Krista, a on, Bečka, ho tam zdarma postavil pre lepšiu opatrnosť paholkov a opilcov.
    </p>
    <p>
     Smida skutočne doniesol veľký znak našej republiky, namaľovaný zlatom, striebrom,
            modrou, červenou a bielou farbou, ako si ho požičal od pisára sponad hlavy predsedu súdu
            (ktorému i tak nechybel, lebo bol privyknutý na uhorský címer).
    </p>
    <p>
     Starý stolár nepovedal viac, iba:
    </p>
    <p>
     „Krása, tá naša republika, synku, krása! Teraz ja už vidím: kto sme my, čo sme my!
            Ďakujem Bohu, Otcu nebeskému, že som sa toho dožil. I tú obrátenú (obratovú) daň už
            vďačnejšie zaplatím, keď viem, komu. To sa musíme pochlapiť! A poviem ti hneď: tu treba
            mať nielen farby, ale i modličky.
     <sup>
      [
      <a class="footnote" href="#ftn.id2507352" name="id2507352">
       2
      </a>
      ]
     </sup>
     Modličky si ja vyrežem, ale farby, farby — tie budú drahé!“
    </p>
    <p>
     „Tie ja kúpim, čo budú čo stáť! Patrí sa mi ukázať, keď som pri štáte zriadencom.
            Nech svet vidí, že som Slovák a republikán.“
    </p>
    <p>
     „Neboj sa, budeš aj amsdínerom, len pozhov, si mladý,“ pamätal si majster starý názov
            kancelárskych sluhov.
    </p>
    <p>
     Smida každý večer z mesta čo-to doniesol na úľ, stolár rezal modely a maľoval.
            Zavretí, ani ukázať, iba oni dvaja a chlapec Smidov, čo med roznášal a ide do druhej
            latinskej. Ten nosil špiritus na hriato a ujčeka Bečku poučoval, ako to oni majú v
            škole.
    </p>
    <p>
     „Ja som si už v hlave rozmeral. Teraz len keby si ty mne vedel po letáč toho leva
            ľahkou rukou nahodiť… Na kríže ja už modličku mám. Ostatné by som od oka… Nie hračka ani
            pre učeného maliara, a ja som len naturalista. Ale sa ešte nezahanbím, keď chcem! Môjmu
            Kristu Pánu sa päť dedín na Krížnych mostoch klania už štyridsať rokov! Len pomôž, keď
            si žiak.“
    </p>
    <p>
     V tej dôvere k synkovi rástol i otec Smida, a tak všetci traja pretláčali, kreslili,
            zväčšovali, zmenšovali na rozmery úľa, maľovali na „modličky“ z lepenky vyrezané, schnúť
            nechávali, zase maľovali a pili hriato s medom, že po týždni, keď už i Smidová bola
            zvedavá a vážila čas i peniaze, vyšiel z roboty nádherný obraz. Krása! Republikánsky
            znak, skoro ako na obrázku, len trocha v inej rozlohe. Po letáč do pol úľa bol lev a tie
            „orlice“, ako ich študent Smida poučil: jedna z Moravy, druhá zo Sliezska; nad letáč tri
            kopce („Tatra, Fatra, Matra“), pamätal si zo školy i starý Bečka, a na nich dvojitý
            kríž. Medveďa karpato-ruského dajú na iný klát; ostatné „nevyšlo“.
    </p>
    <p>
     Pod kríž vymaľoval Bečka ešte korunu a z koruny vypína sa nielen dvojitý kríž, ale
            plápolá z nej i zlatá žiara nebeská, ako i z uhlov ramien krížových sálajú zlaté i
            strieborné lúče, podľa príkladu, ako si ho starý majster pamätal a našiel v starej
            svojej českej modlitebnej knižke.
    </p>
    <p>
     Bolo to teda trochu inak, ešte dokonalejšie, ako na obrázku, čo Smida do kancelárie
            vrátil, aby nechýbal z inventára. Spokojní, ba šťastní boli všetci traja, a hrdá bola
            ešte i študentova mať, keď chlapec ukázal, čo je na tom jeho práca.
    </p>
    <p>
     „Bože, keby žili naši… otec, mama!“ želelo sa Smidovej mŕtvych rodičov, že nemôžu
            vidieť svojho vnuka, ktorý nielenže sa dobre učí, ale už i maľuje.
    </p>
    <p>
     „Len aby klát voľne uschol,“ obával sa majster, keď kládli úľ do včelína. Smida však
            čakal roje a už bolo prichystané „republikánovi“, ako nový úľ svorne nazvali, miesto vo
            vrchnom rade, uprostred včelína.
    </p>
    <p>
     „Nech svet vidí, že som Slovák a republikán,“ hrdil sa Smida, súdny zriadenec, keď
            vyplácal majstra a spočítal trovy.
    </p>
    <p>
     „Ba bude procesia na Božie telo,“ dokladá Smidová a od radosti nevie dopovedať
            myšlienku, čo svet na Božie telo u nich uvidí.
    </p>
    <p>
     „Ozaj! Žena moja… Len by ten roj zatiaľ vyšiel,“ zohrieva sa i Smida ešte viac a želá
            si roja i procesie dvojnásobne a čím skorej.
    </p>
    <p>
     Novému úľu podivovali sa i včelky vôkol, ba skusovali i do letáča.
    </p>
    <p>
     „Len sa berte von, do roja, uvidíte,“ poháňal ich gazda.
    </p>
    <p>
     Roj slúchol, vyšiel. Osadili a povymetali i uličku popred dom, ako vždy pred
            sviatkami a tobôž pred procesiou, ktoré bývali iba tri či štyri do roka.
    </p>
    <p>
     Tak prešiel sviatok Božieho tela, a šla procesia i uličkou popred Smidovcov, kde v
            záhrade síce trochu bokom od cesty a viac do slnca stál nový úľ a celý včelín, ktorý by
            dnes radi otočiť všetci Smidovci viac do uličky, svetu na oči.
    </p>
    <p>
     „Azda ho len toľký národ zbadá,“ želal si Smida, Smidovka, majster i gymnazista,
            každý pre svoju zásluhu, a Smida nadto ešte i pre svoj republikánsky cit.
    </p>
    <p>
     Úľ naozaj zbadali, a hneď na procesii sa začali chvály.
    </p>
    <p>
     „Hľaďte, ľudia boží!“ a údiv nedal dopovedať.
    </p>
    <p>
     „Čože je toto?“
    </p>
    <p>
     „Ach, tento sviniar!“
    </p>
    <p>
     „Takto sa rúhať Pánu Bohu v prevelebnej sviatosti.“
    </p>
    <p>
     „Tomu sa ti už potom musia dariť včely…“
    </p>
    <p>
     „Ale nečudo, že je v súde, kde sa všetky hriechy schádzajú!“
    </p>
    <p>
     „Taký republikán pohanský!“
    </p>
    <p>
     „Pohan a publikán!“
    </p>
    <p>
     „Socián!“
    </p>
    <p>
     Sviniar, pohan, publikán, socián a republikán šlo z úst do úst, že to bolo badať i na
            nábožnej piesni, lebo sila hlasu tam pred Smidovci, ako vlna na mori, klesla, veď všetky
            ženy miesto spevu — reptali.
    </p>
    <p>
     Smidovka hneď tam chcela muža brániť a vykladať, že je to erb republiky, ale šepmo
            nedalo sa stá ľudí utíšiť, a tak hneď tam zvalila vinu na muža a sama si nebola istá, či
            je na úle erb republiky a či, bože, by aj ju bol muž oklamal…? A či by to hriato bolo im
            zmiatlo rozumy?… Ale veď chlapec nepije. I medzi chlapmi nastala vrava. Oborili sa na
            Smidu, že dal velebnú sviatosť namaľovať. Vyšla z toho škriepka. Ale farár počul,
            pozastal, vážne sa otočil — stíchol.
    </p>
    <p>
     Procesia prešla, služby božie sa skončili, a v dedine bolo veľké pohoršenie, ktoré sa
            roznieslo, ako oheň. Niektorí horlivejší katolíci by boli najradšej bežali včelín i
            Smidu zapáliť pre rúhanie sa Bohu.
    </p>
    <p>
     Však predsa sa doradili inak. Žalovali ho farárovi, a aby mali hneď hlavného svedka,
            zachytili starého Bečku. Ten sa však na svoju starú kresťansko-katolícku dušu dušil, že
            velebná sviatosť v reči nebola. On iste nevie, ale Smida s chlapcom stále tvrdili pri
            robote, že maľujú erb Československej republiky.
    </p>
    <p>
     „Nevravte ,Česko‘… A keď už musíte povedať to slovo, tak pomlčte, rozdeľte. Takto:
            ,česko-slovenskej‘,“ poučoval farár Bečku i žalobníkov.
    </p>
    <p>
     Bečka žiadal, aby kvôli jeho cti, ktorú chce si zachrániť až do hrobu, šli
            korporatívne a prvý pán farár — presvedčiť sa, či je na úle erb republiky a či velebná
            sviatosť.
    </p>
    <p>
     „Ja nejdem!“ vyskočil a vykríkol farár, že všetci ustrnuli a čakali, čo povie, lebo
            sa už triasol. „Seďte!“ a všetci si rýchle zase sadli a farár sa hneval. „Ešte nepoznáte
            môjho ducha?! Keby, panebože, bola velebná sviatosť!“ dvíha farár oči k nebu a spína
            ruky. „Ale ak je tam skutočne erb republiky? Veď včeličky sú posvätné zvieratká.
            Hovoríme, že umierajú, čo iba o nich a ľuďoch…“
    </p>
    <p>
     „To je pravda,“ prisviedčajú žalobníci a všetkým, okrem Bečkovi, sa uľahčuje na duši.
    </p>
    <p>
     „Ale, milí moji veriaci, na republikánsky erb ja pozrieť nemôžem, nesmiem. Ja toho
            českého leva ani vidieť! A kto ho má, alebo nosí, nemá viery katolíckej, lebo Česi sú
            husiti, horší od luteránov… Choďte si, ja nejdem! Ja som kresťan-katolík, ja len náš
            kríž svätý, ktorý nám navalili Česi, ako… ako… Židia Kristu Pánu!…“
    </p>
    <p>
     Žalobníci povstali, a všetci si utierali oči, že nám Česi navalili kríž.
    </p>
    <p>
     Farárovi sa nedalo takto ďalej pokračovať i skončil:
    </p>
    <p>
     „Ale bez jednej prašivej ovce bude salaš…“
    </p>
    <p>
     „To bude,“ utešovali sa žalobníci, a hľadiac jeden na druhého, rozchádzali sa, ale
            predsa ich čosi v duši miatlo. Je to ozaj velebná sviatosť, či erb republiky?
    </p>
    <p>
     Farárom takto nečakane obrátení, len tajne chodili okolo Smidovho včelína nazerať: či
            je toto, či onô? Jedni vraveli, že je to predsa len akoby velebná sviatosť nad letáčom,
            druhí, že kdesi-čosi videli, že treba na celé hľadieť, a vtedy nevychodí… Zložili sa,
            tajne kúpili veľký erb republiky a zrovnali s Bečkovou maľbou. Nemohli inšie, dali
            Smidovcom priezvisko „Republikán“. Smida prestal byť „Jankom“, a je „Smida-Republikán“.
    </p>
    <p>
     „Ale hriešny je i Bečka…“
    </p>
    <p>
     „Čože on, chudák starý… A spomeňte si Krížne mosty…“
    </p>
    <p>
     Tak skoro by bol dostal i Bečka nejaké prímeno, zachránil ho iba jeho Kristus Pán na
            Krížnych mostoch.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2504732">
        </a>
        Na kolieskach
       </h2>
      </div>
     </div>
    </div>
    <p>
    </p>
    <p>
     Listy, telegramy, telefóny — volajú i tisnú ma do okresu. Bratia oznamujú mojím menom
            zhromaždenia, čakajú ma.
    </p>
    <p>
     „Musíš sa ukázať!“
    </p>
    <p>
     Vzal som kufrík a poď. Veď som tak neraz prešiel Slovensko. Pravda, vtedy len kradmo
            a zastaviac sa iba tam, kde práve žil povedomý Slovák, ktorý sa odvážil byť členom
            Muzeálnej slovenskej spoločnosti, alebo opovážil sa odberať niektorý časopis, kúpiť
            knižku. To sa chytro obišlo. Teraz, na slobodnom Slovensku, pred voľbami k tomu, voľno
            mi vojsť do každej dediny, mesta, do každého domu.
    </p>
    <p>
     ,Koľkože je to dedín? Koľko miest? Koľko domov?‘ Rátam si v mysli a vychodí, že
            volebný okres, tri župy, neobídem ani do Vianoc.
    </p>
    <p>
     ,Ukázať sa! Nuž, reku, kým podrážky vydržia, zostanem. Aspoň poznám obnovený svet
            slovenský. Ved som ho päť rokov nevidel, vysotený ďaleko do Ruska a na Sibír, odkiaľ
            často zapochyboval som, že nebude pre nás návratu.‘
    </p>
    <p>
     Ale tajný sen sa splnil!
    </p>
    <p>
     Vezú ma na československej železnici, lístok mi dali na slovenské slovo, stanice
            zmyli si maďarskú farbu i meno; slovenské a české slovo smelo, ako doma, znie na
            staniciach, vo vlaku, z úst cestujúcich i zamestnaných.
    </p>
    <p>
     Nový svet! Ktože by ho nevidel, neprecítil v hĺbke srdca, kto zrovnáva predvojenné
            časy, keď sme za slovenské slovo vždy dávali nervy, reskírovali zrážku, neraz i pokutu.
            Kto už z toho samého nemá radosti a necíti oslobodenia spod klady, ten si pod Maďarmi
            nikdy po slovensky lístka železničného nekupoval.
    </p>
    <p>
     Po staniciach noviny, knižky našské vyložené celkom otvorene, hrdo; ba i chlapec do
            okien vytŕča, do vozňov lezie a jarmočnícky vykrikuje mená časopisov. ,Keby si ty to,
            synku, bol zavolal osemnásteho roku na jar, boli by ťa obesili,‘ dumám si v mysli, ,a
            teba iste dnes mrzí, že časopisov ešte málo predáš.‘ „Sem daj, z každého čísla po
            jednom!“ Natešený do odchodu vlaku sčitúva, koľko mu za ne príde peňazí,
            československých peňazí, na ktoré hľadím, hľadím a neviem sa nadívať. Nie pre hodnotu,
            ale pre to československé slovo. Veď na starých maďarsko-nemeckých nebolo slovíčka
            nášho! Obecenstvo je akoby oživené, obrodené: každý hovorí a zná slovensky; kšeftári so
            svojou nemčinou alebo maďarčinou sú tichí, utiahnutí, akoby cítili, že nehodí sa to už
            pre tento číry slovenský kraj. Dosť bolo! — Veď svieti slnce, nový život strojí i
            príroda, nového ducha zbiera, hľa, i tento, tu vo vlaku národ, a vôkol celý svet
            slovenský. Dosť bolo potupy! Čušte kuvici! A stíchajú, lámu sa v mysli, lámu náš jazyk,
            ktorý dosiaľ každý zaznával.
    </p>
    <p>
     Pozorujem besedujúcich, čítam — cesta uletí a prichodí mi vystúpiť. Zišla mi na myseľ
            povinnosť. Tri župy, kde začať, ako, kedyže vás prejsť?
    </p>
    <p>
     Začneme v meste. Ale ľudia mesta, ktorí žili z ruky do úst a nikdy nepozreli na
            Tatry, nikdy neprežili bôľov rodenia sa národnej slobody — nedali mi hovoriť. Oni už
            mali svojich „ruských“ prorokov… A bol by som azda niečo nového povedal i z Ruska, na
            vzor ktorého chceli by zariadiť i našu republiku.
    </p>
    <p>
     Keď nie v meste, zájdem na dediny, tam sú azda nie ešte všetci takí múdri ako v
            Ružomberku, a poprajú mi sluchu.
    </p>
    <p>
     Do týždňa obišiel som iba niekoľko dedín. Strašne zastaralým spôsobom: pešky, čím
            zmámil som hodiny a celé poldni na cestách. Chlapci, bubeníci obecní zvolávali mi svet,
            a svet neprišiel. Bolo to v týždni, tak chlapi a mladý národ bol v robote, v poli.
            Prišli starci, babky a deti.
    </p>
    <p>
     „Čo vám, starkí a deti, hovoriť o politike? Rád som, že vás vidím, že ste zdraví, na
            slnci! Opatrujte dobre deti; prídu do školy, dostanú knižky, naučia sa čítať, bude potom
            už v dedine knižnica, beseda, prídu im do rúk časopisy, azda pán učiteľ, azda niekto iný
            prichodiť bude k nim s prednáškou, porozprávajú sa, rozhľadia — a bude možno hovoriť i o
            politike. Ale vy, starkí a babky, sa už toho nedožijete. Budem vám teda čítať rozprávky,
            zapáľte si do fajočiek, posadajte si na podstenia vôkol.“ Zarazia sa nad touto rečou a
            niektorí sadnú, niektorí nie a chlapci nazerajú mi do knižočky. Počúvajú, potom z ničoho
            nič začnú pokašlávať, deti drobné sa mrštiť a babky i starci posunkami, očami, šuškaním
            vyrušovať ma.
    </p>
    <p>
     „Čože sa vám nepáči? Je to veselé,“ myslím na humoresku a sám sa jej smejem.
    </p>
    <p>
     „Ach, to sú len také taľafatky!“
    </p>
    <p>
     „A o nás!“
    </p>
    <p>
     „My to dávno vieme!“
    </p>
    <p>
     „Povedzte nám, čo sme ešte nepočuli.“
    </p>
    <p>
     „Nám tak ľahko hlavu neprekrútite. Tu už boli všelijakí páni, čo by chceli naše
            hlasy. Darmo nedáme!“
    </p>
    <p>
     „Povedzte, za koho stojíte!“
    </p>
    <p>
     „Ak ste za chudobu…“
    </p>
    <p>
     „Na nohách som k vám prišiel.“
    </p>
    <p>
     „Mohli ste sa doviezť.“
    </p>
    <p>
     „Radšej by som vám bol doviezol vagón múky a voz slaniny.“
    </p>
    <p>
     „Niečo hovoríte! To je už reč! Tak povedzte svoj program.“
    </p>
    <p>
     Povedal som. Spomenul slobodu, slovenčinu, zeme, fabriky… Páčilo sa všetkým. Chválili
            do očú. Deti hľadeli, ako si starkí utierajú tu i tam oči, najmä keď som hovoril o
            slobode a slovenčine v časoch predvojenných a dnešných.
    </p>
    <p>
     „Vy ste náš!“
    </p>
    <p>
     „Za vás naše hlasy!“
    </p>
    <p>
     A starkí a babky mi prišli ruky podávať, rukáv hladkať. Deti, chlapci vyskakovali ako
            barance na pažiti.
    </p>
    <p>
     Keď som sa porúčal a zberal preč, šli za mnou na koniec dediny, podávali mi ruky,
            dôverne sa ma spytovali:
    </p>
    <p>
     „A koľko vy máte koliesok?“
    </p>
    <p>
     Málokedy bol som tak zmätený, ako na túto otázku. Prebehli mi vari všetky porekadlá o
            „kolieskach“ mysľou.
    </p>
    <p>
     „Ľudia moji, prepáčte, ale ja nie som blázon!“
    </p>
    <p>
     „Božechráň! Počuli sme vás. My chceme vedieť, koľko koliesok máte?“
    </p>
    <p>
     „Kde?“
    </p>
    <p>
     „Na voze.“
    </p>
    <p>
     „Akom?“
    </p>
    <p>
     „Nuž čo vás zvezieme do snemu…“
    </p>
    <p>
     Vydýchol som si.
    </p>
    <p>
     „To ja neviem, moji milí.“
    </p>
    <p>
     „Tak akože vám budeme hlasy oddávať?“
    </p>
    <p>
     „Po mene.“
    </p>
    <p>
     „Po mene, po mene… My nevieme všetci čítať,“ dohovárali mi s výčitkou, ako môžem byť
            taký nevedomý, keď to dosiaľ každý rečník vedel, a iba ja — nie.
    </p>
    <p>
     Zaslúžene dostal som v tejže dedine dva hlasy a do snemu sa nezviezol.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505816">
        </a>
        „Já již patrona mám…“
       </h2>
      </div>
     </div>
    </div>
    <p>
    </p>
    <p>
     Hľadím na kalendár.
    </p>
    <p>
     „16. máj. Sviatok. ,Hej, vtedy bolo dobre, keď bolo päť-šesť sviatkov do týždňa a
            každú sobotu výplata.‘“ povedajú v Tajove. „Ktoréhože predsa nechali tí socialisti?“
    </p>
    <p>
     „Svätý Ján Nepomucký.“
    </p>
    <p>
     „Ale to je český svätý,“ upozorňuje ma prednosta. My budeme robiť. Niekedy to mohol
            byť sviatok i na Slovensku, ale čo sme boli pod Maďarmi, dostali vrch kráľovskí svätí:
            Ištván, Imre, Lásló kiráľ… Čo máme republiku, sme my Slováci bez svätých. Ba z nášho
            rodu vraj ani jedného dosiaľ nebolo.
    </p>
    <p>
     „Tak teda: Slováci vyhlasujú Čechov za bezbožných, a predsa oni svätých majú a my
            nie,“ omína ma rozkaz, že budeme robiť.
    </p>
    <p>
     „Ináč bolo niekedy, pred stá rokmi, keď sme boli zajedno s Čechmi. Slávieval sa i na
            Slovensku Ján Hus, a keď sa ten ľuďom zunoval a roku 1729 postavili si nového patróna,
            Jána Nepomuckého, i my Slováci sme sa tiež bratom Čechom naň utisli.“
    </p>
    <p>
     Koľko Slovákov bolo v Prahe na procesiách, keď pred dvesto rokmi vyhlasovali Jána
            Nepomuckého za svätého, neviem, ale isteže tam boli aj s hudbami, keďže sa dedom našim
            tak zapáčil, že si ho postavili na každý most, aby upomínal: pozor, tu je voda!
    </p>
    <p>
     Zamýšľam sa, spomínam.
    </p>
    <p>
     „Ba na mnohých miestach, ako napr. v Trnave, v Bratislave stojí na moste, a pod ním
            ani kvapky vody.“
    </p>
    <p>
     „Chceli ho mať, nuž prosto nasklepili most a sv. Jána Nepomuckého postavili naň. To
            bola bratská československá láska! Kým takej nebude, budeme vždy na 15. mája robiť a
            Česi budú svätiť,“ skončil prednosta a vchádzal do svojej izby. „A to všetko zavinili
            nám Maďari a teraz ľudáci!“ a tresol zlostne dverami, lebo práve by sa mu tiež bolo
            hodilo na tri dni odísť do Liptova pstruhov lapať…
    </p>
    <p>
     „Keď ľudáci nechcú, nech nesvätia, ale ja som Čechoslovák a robím si na sviatok Jána
            Nepomuckého historické právo, ktoré v mojom rodnom Tajove nie je ani tak dávno
            prerušené.“
    </p>
    <p>
     Za môjho detstva bývala v predvečer procesia na most, kde z jednej strany stál sv.
            Ján Nepomucký a z druhej sv. Florián s džberíkom, z ktorého sa mu namaľovaná voda liala,
            lebo ho krivo držal. Chodievali sme ich prosiť, aby nás chránili pred požiarom a
            potopou. I chránili verne, iba sv. Florián bol — bohvie prečo — trochu zabudol na dedinu
            a dopustil, aby ju pred pätnástimi rokmi oheň spálil. (Ktorí nevyhoreli, tí teraz
            ľutujú, že majú staré domy.) Svätý Ján Nepomucký drží sa verne. Od nepamäti potopy v
            Tajove nebolo. A mal by sa čo i hnevať na našich dedinčanov, lebo ho po prevrate akýsi
            zaťatý autonomista preto, že bol sv. Ján Nepomucký Čechom, z kaplnky vystrčil do potoka,
            aby šiel domov. Ale sv. Ján nie, iba si pri páde rozbil nos, čoho znak dosiaľ znáša, aby
            učil, že Česi majú trpezlivo od Slovákov všetko zniesť v mene pokory a bratstva.
    </p>
    <p>
     Okrem procesie s litániami k sv. Jánovi Nepomuckému (z ktorých sa však už nepamätám
            ani na jednu prosbu a nemám ju ani z čoho vypísať, lebo „Zlatého nebe klíče“ našiel som
            už iba polovičku v starootcovskom dome) ctili si naši starí Jána Nepomuckého ešte aj
            ináč. Tak tajovský rechtor, dobrý Slovák, pred tridsiatimi-štyridsiatimi rokmi, keď ho
            maďarón-farár vytískal do predčasnej penzie, že neučí dostatočne maďarsky a farár sa
            nemôže šplhať, každý týždeň raz, ledva dočkajúc pondelka, pustil ticho organ a tým
            hlasnejšie spievaval po pol omši sólo:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Boha svého vzývam,
       </em>
      </span>
      <br/>
      <span class="emphasis">
       <em>
        píseň si zaspívám
       </em>
      </span>
      <br/>
      <span class="emphasis">
       <em>
        k potěšení;
       </em>
      </span>
      <br/>
      <span class="emphasis">
       <em>
        k radosti ctitelům
       </em>
      </span>
      <br/>
      <span class="emphasis">
       <em>
        a svým neprátelúm
       </em>
      </span>
      <br/>
      <span class="emphasis">
       <em>
        k zahanbení.
       </em>
      </span>
      <br/>
      <span class="emphasis">
       <em>
        Ja již patróna mám,
       </em>
      </span>
      <br/>
      <span class="emphasis">
       <em>
        a to jest svatý Ján
       </em>
      </span>
      <br/>
      <span class="emphasis">
       <em>
        Nepomucký.
       </em>
      </span>
     </p>
    </div>
    <p>
    </p>
    <p>
    </p>
    <p>
     A že mu česť skrze zlých ľudí a bezbožné jazyky odňatá jest.
    </p>
    <p>
     Bolo to „nevlastenecké“, že sa rechtor utiekal pod ochranu svätého Čecha, a nie
            Maďara, farár tým viac zatvrdol a učiteľ predsa len musel ísť do penzie. Nebol v tých
            dobách sám, čo tak pochodil.
    </p>
    <p>
     Dávnejšie dávali i krstné mená chlapcom po sv. Jánovi Nepomuckom. Tak i posledný
            riečanský farár, ktorý okolo roku 1820 umrel v Podkoniciach, menoval sa Ján Nepomucký a
            jeho nástupca tiež tak.
    </p>
    <p>
     Ba tiež moji dvaja ujčekovia, hoci obidvaja boli Štefanovia, ako dobrí Slováci dali
            si doniesť z Prahy ešte i hodiny na stenu s obrazom sv. Jána Nepomuckého na pražskom
            moste. Neviem, či by také teraz kto v Čechách ešte mal, ale jedny ešte štrkajú náhodou u
            môjho brata v Tajove. Ako chlapec vídal som ich u ujčeka v tmavom kúte vysoko pod
            povalou so štyrmi pondusmi a motúzkom, za ktorý, keď — na veľké prosenie — ujček
            potiahol, bili mi na jeden zvonček štvrte, na druhý hodiny, čo sa mi zdalo neslýchanou
            hudbou a zázrakom. Takých viac v tej dobe v šírom okolí nebolo, keďže hodín i tak mnoho
            na dedinách nebývalo, lebo starí naši držali sa v robote hodín slnečných: „Ráno svitne a
            večer príde sám.“ Tieto nepomucké hodiny trochu ostarli, ako ujčekovi už asi pred
            dvadsiatimi rokmi odbili poslednú. Štvrte nebijú, ani hodiny; už iba ukazujú, lebo
            olovené pondusy vystrieľali sa cez vojnu na líšky a srny. I ciferník stmavel celkom, iba
            biela košeľa (alba) sv. Jána pod XII. hodinou a čierny biret, fúzy a brada vyrážajú sa
            ešte určite, no sv. Ján už starobou naklonil hlavu a rád by už vari aj s hodinami do
            múzea, lebo má veľmi ťažkú službu. Stráži totižto nového gazdu, aby nebýval dlho v
            hostinci, od čoho už ustáva horšie ako od služby na moste, lebo na most chodia ľudia
            predsa len opatrnejšie ako do krčmy.
    </p>
    <p>
     Ale vydrží i tu i na mostoch po Slovensku. Vie, že keď budeme lepšími Čechoslovákmi,
            aspoň takými, ako boli dedovia naši, že znova zaspievame mu k pocte aspoň 15. mája s
            bratmi Čechmi piesne, ktoré sú i dnes ešte po povalách a v starých modlitebných knižkách
            už i roztrhané, myšiam na pospas nechané, ale strašne dojemné, ako sú napríklad tie, čo
            som ja našiel v starootcovskom dome.
    </p>
    <p>
     Už pred dvadsiatimi, dvadsiatimi piatimi rokmi poslal som zbierku nábožných piesní do
            martinského múzea; teraz znova som zduloval kúty a povaly i našiel ešte dve knižočky
            rozličných nábožných piesní náhodile zošitých. V jednom zväzočku mali byť štyri ku cti a
            chvále sv. Jána Nepomuckého, ale dve chybia celkom, tretia sa začína tretím veršom a
            znie i so všetkými tlačovými chybami takto:
    </p>
    <p>
    </p>
    <div class="literallayout">
     <p>
      3.
      <br/>
      <span class="emphasis">
       <em>
        Viveden si bil ven z města,
       </em>
      </span>
      <br/>
      <span class="emphasis">
       <em>
        abis život stratil z mosta
       </em>
      </span>
      <br/>
      <span class="emphasis">
       <em>
        ponajprv Tě zvázali,
       </em>
      </span>
      <br/>
      <span class="emphasis">
       <em>
        zvázali, do Moldavi hodili
       </em>
      </span>
      <br/>
      <br/>
      4.
      <br/>
      <span class="emphasis">
       <em>
        Domníval se Venceslav kral,
       </em>
      </span>
      <br/>
      <span class="emphasis">
       <em>
        že Ti život tvůj odobral,
       </em>
      </span>
      <br/>
      <span class="emphasis">
       <em>
        než když videl zazraki,
       </em>
      </span>
      <br/>
      <span class="emphasis">
       <em>
        zazraki, jine počal misleti.
       </em>
      </span>
     </p>
    </div>
    <p>
    </p>
    <p>
    </p>
    <p>
     „Čtwrta“ pieseň je celá a má pätnásť veršov. Začína sa:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Ja na světe zarmutení,
       </em>
      </span>
      <br/>
      <span class="emphasis">
       <em>
        odevšech sem opustění,
       </em>
      </span>
      <br/>
      <span class="emphasis">
       <em>
        nemám v světe žádneho,
       </em>
      </span>
      <br/>
      <span class="emphasis">
       <em>
        žádneho krome Jana svatého.
       </em>
      </span>
      <br/>
      <span class="emphasis">
       <em>
        Aby za mne orodoval,
       </em>
      </span>
      <br/>
      <span class="emphasis">
       <em>
        Memorial Bohu podal,
       </em>
      </span>
      <br/>
      <span class="emphasis">
       <em>
        proti Utrhačům mím,
       </em>
      </span>
      <br/>
      <span class="emphasis">
       <em>
        bezbožním, ukrutním, bohapraznim.
       </em>
      </span>
     </p>
    </div>
    <p>
    </p>
    <p>
    </p>
    <p>
     Piata pieseň je tiež celá, tá, čo tajovský rechtor spievaval v pondelok, a šiesta je
            vytlačená v Skalici, 1835, a má štrnásť veršov, začína sa: „Tisíckrát buď pozdravený“,
            ale ja uvádzam verš 6:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        V tom světě se nynější čas
       </em>
      </span>
      <br/>
      <span class="emphasis">
       <em>
        všecko na opak děje,
       </em>
      </span>
      <br/>
      <span class="emphasis">
       <em>
        Bratr sestry nelituje,
       </em>
      </span>
      <br/>
      <span class="emphasis">
       <em>
        v neštěstí se vysměje;
       </em>
      </span>
      <br/>
      <span class="emphasis">
       <em>
        nechť jest známý, přitel dobrý,
       </em>
      </span>
      <br/>
      <span class="emphasis">
       <em>
        nevšíma si chudého,
       </em>
      </span>
      <br/>
      <span class="emphasis">
       <em>
        ten kdo s koho jen může být,
       </em>
      </span>
      <br/>
      <span class="emphasis">
       <em>
        šidí jeden druhého.
       </em>
      </span>
     </p>
    </div>
    <p>
    </p>
    <p>
    </p>
    <p>
     Veľmi prípadný verš i po sto rokoch.
    </p>
    <p>
     Je isté, že sa tieto a iné piesne rozliehajú v tieto dni po Čechách a Morave, ale
            najmä v Prahe po kostoloch i uliciach a menovite pri hrobe sv. Jána Nepomuckého na
            Hradčanoch a na moste nad Vltavou. Konečne možno, že ešte alebo už niekde i na
            slovenskom moste ozval sa čo len veršík, a tak sa nevedome-vedome nadväzuje na starú
            spoločnú československú kultúru, ktorá postavila i na Slovensku iste tisíce sôch a
            obrazov sv. Jánovi Nepomuckému a v Prahe ho uložila, ako mi stará mať zbožne rozprávala,
            do trojnásobnej zlatej, medenej a striebornej truhly…
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2578296">
        </a>
        Včelár
       </h2>
      </div>
     </div>
    </div>
    <p>
    </p>
    <p>
     „Sto kartárov, sto rybárov, sto muzikantov, sto jágrov, sto včelárov — sto žobrákov,“
            hovorieval ded Štefan, keď jeho zať, otec Lojzo, zjavne šiel, alebo tajne sa vkradol vše
            do včelína vyše dediny a meškal robotu, najmä v kosbe, kedy sa i včely roja.
    </p>
    <p>
     Bývalo z toho dosť mrzutosti, ktorú nevedela premôcť a zakryť ani testiná, ani dcéra,
            žena Lojzova, hoci sa dosť naklamali deda, že predali už toľko a toľko funtov medu, z
            čoho nebola ani desiata čiastka pravdy.
    </p>
    <p>
     „Nevidel som ja z toho ešte paklík dohánu,“ pochyboval ded, ako by bol šípil, že ho
            ženy klamú.
    </p>
    <p>
     Robili totižto tak, že nachystaný hrniec medu predávali do mesta i sedem ráz a
            navraveli rečí o tom, ani keby kravu šli predávať, a hrniec s medom tajne doma vyložili,
            a keď ded zase šomral na včely, zase šli med predávať a radili sa, čo zaň zapýtať.
    </p>
    <p>
     „Nevidel som ja z toho ešte grajciara,“ opakoval si ded zase.
    </p>
    <p>
     Ale keď hrniec tak husto predávali, bol ded predsa len vše v neistote, či hádam
            neubližuje zaťovi, keď ženy toľko medu do mesta vláčia, a potom už iba pre zvyk opakúval
            vše „paklík“, vše „grajciar“.
    </p>
    <p>
     „Nevidel, ale hriateho s medom si sa už dosť napil,“ sekla mu žena na obranu zaťa.
    </p>
    <p>
     „Nemusím. Iba čo ma brucho bolelo,“ tvrdo sa lámal ded a vše nepil, že on s medom
            nemôže, len s cukrom. „A najradšej len čisté s korením. Ostatné je pre baby!“
    </p>
    <p>
     „Čo je Lojzo u nás, ani na Vianoce nikdy medu nekupujeme, ako druhé domy. I deťom i
            kravám sa dostane, a odbavili sme už i nejeden olovrant medom, keď šichníčky hnoj
            vynášali…“
    </p>
    <p>
     A starká dosekala muža-deda za sto ôs, nieby včiel, keď sa ohlásil proti zaťovi a
            jeho včelám.
    </p>
    <p>
     Lenže dedko získal si pomaly podrastajúcich vnukov a tí mu dôverne vše inak povedali,
            čo počuli alebo videli, ako ženy, lebo držali, ľahtikári, s dedom, a nie s otcom, ktorý
            ich posielaval roje striehnuť vtedy, keď chlapci radšej by sa boli ihrali na pažiti,
            hláče chytali, alebo sa túlali za vtáčkami a ovocím po svojich i cudzích záhradách.
    </p>
    <p>
     Zať, otec Lojzo, na dedove reči mlčal a iba toľko povedal pred ženami, že si tú pasiu
            vziať nedá, a ženy vynaložili celé jazyky, aby ho mohli obrániť a deda zakríknuť.
    </p>
    <p>
     Jednak v istom nedorozumení pre včely ded i umrel a gazdom v dome na štvrť stoletia
            stal sa otec Lojzo, a mohol by si bol teraz už spokojne a smelo zavčeláriť. Ale
            porekadlo dedovo v dome žilo, a trúfal si ho povedať otcovi najstarší syn, keď ho otec
            nechal vše v robote, v radku, a on si „zabehol“ do včelína „kuknúť“ včeličky a v kosbe,
            v žatve roje chytať. Ba podudrala už teraz vše i žena, že veď tam sú chlapci, strežú, a
            keby čo bolo, prišli by povedať. Škoda robotu meškať. To potom i robotníci sa iba
            obzerajú, kedy bude večer a nerobia, ako by mali, keď je gazda preč…
    </p>
    <p>
     „Tam je, nech si vedie,“ hodil otec hlavou na syna a „zbehol“ do včelína, čo, pravda,
            trvalo neraz do večera.
    </p>
    <p>
     „Nechajže ho, nech si vyplní vôľu. Veď sa ho ten otec dosť nahamoval. Neraz mi ho
            bolo ľúto, že len ukradomky sa dostával do včelína… Každý chlap by mal mať takú nejakú
            ,nevinnú pasiu‘, nešli by do krčmy,“ opakovala testiná slová zaťove o „nevinnosti“, a
            bránila ho starenka až do smrti, za čo jej prvej ponúkal zať Lojzo medu, keď v lete, na
            jar vyrezal ozaj nejaký ten pláštik.
    </p>
    <p>
     A keď starenka chorľavela tri roky potom na záduch, sám jej dával do všelijakých
            odvarkov med, a voľky-nevoľky musela mu prisviedčať, že sa jej ľahšie dýcha… až napokon
            nepomohol ani med a zaťova vďačnosť.
    </p>
    <p>
     „Proti veku — nieto lieku, Lojzík môj, syn môj,“ a starenku záduch dodusil.
    </p>
    <p>
     Umrel v nej veľký priateľ včelárstva a ešte väčšia testiná-mať, ktorá neraz na
            výčitky dedove povedala: „Ale veď porobíme!“ Trúfala si za dvoch a pritisla sama hrable
            bystrejšie k zemi, ako jej to len dovoľovali vyše sedemdesiatročné zrobené údy.
    </p>
    <p>
     Umrel tedy nepriateľ i priateľ včelárstva Lojzovho; úlohu deda prevzali teraz
            žena-mať i deti väčšie-menšie, na úlohu starenky — nenašlo sa nikoho.
    </p>
    <p>
     „Prsty z medu si oblizovať — to hej! Ale roje striehnuť — to ani jedno. Hrom do vašej
            materi!“ káral naoko prísne otec synkov-chlapcov, už nie tých odrastených, ale čo ešte
            do školy chodili, v poli málo pomohli i mohli byť od rána do večera pri včelách, keby
            boli vydržali.
    </p>
    <p>
     „Ale kdeže by, keď i mať znevažuje moju nevinnú pasiu. Ale aby si vedela — začnem do
            krčmy chodiť,“ vypínal sa otec Lojzo, ale hrozbu nikto nebral vážne.
    </p>
    <p>
     „Dosť som sa ťa nazakrývala, kým ňanka žili… že pánbohvie koľko osohu z tvojich
            včiel, a ono…“
    </p>
    <p>
     „A či si nepredala aj na Vianoce osemnásť funtov? Há!? A ja za tri zlaté vosku. A po
            hrnčíčku v dedine koľko predáš, či chorým, či statku?“
    </p>
    <p>
     Z toho ja aj poznám — štyri grajciare. To ti je nie ani na dohán, čo vo včelíne
            vyfajčíš…“
    </p>
    <p>
     „Otcova si ty, Pán Boh im daj slávu večnú. Nečudo. Ale… tvoju ženskú obyčaj!“
            zastrájal sa žartom i vážne otec Lojzo, „aby si vedela — med si budem zamykať a ti
            dokážem, že mi na dohán zarobia, a to na celý rok.“
    </p>
    <p>
     „Ale robota sa mešká…!“
    </p>
    <p>
     „Ja som už starý! Nech si robí, kto chce mať viac,“ narážal otec na synov, ktorí
            konečne vyše šesťdesiatročnému otcovi počínali už i tak voľkať v robote, lebo on inak
            robil, po starom, oni inak, po novom, a vše boli hádky. Lepšie, keď otec pôjde do
            včelína. Lenže, ako mu to neopatrne povedali, otec sa zoprel, že už zase chcú „po
            svojom“ lúky i s koreňom driapať, aby mach zničili, a ono i trávu vyšklbú, a to iba zle
            vypáli. A tiež: dosiaľ hnoj, drevo, seno, zemiaky, kapustu, repu odvláčili sami na
            saniach, na chrbtoch, na dvoch kolieskach — hjaj, teraz už syn, čo s otcom gazduje,
            stále koníka spomína. Ba už bol vyjednal starého „Liptáka“ za štyristo korún, ale otec
            radšej daroval závdavok. Ani otec, ani mať do smrti koňa medzi kravy a ovce do stajne
            nechcú a nepustia.
    </p>
    <p>
     „Ako sme zrábali za päťdesiat rokov, tak budeme,“ rozsúdil otec. „Čože, už ťa plece,
            chrbát bolí!?“
    </p>
    <p>
     Podobné novoty musel otec Lojzo vykarovať, a preto všade byť, kde synovia, aby neduli
            kameň proti nemu. Veď už nie kosu, ale mašinu na sečku by chceli…
    </p>
    <p>
     A tak si štepárenie a včelárenie otec Lojzo nechával len na nedele a sviatky. A čudná
            vec, tak si vycvičil svoje včeličky, že sa mu rojili iba v nedeľu, vo sviatok, alebo
            večer, keď prišiel z poľa, našiel roj na haluzi. Koľko ich ušlo, vedel Pán Boh
            vševedúci. Vše mu cudzí svet prišiel povedať, že tam alebo tam roj letí, a otec Lojzo
            behal za ním po záhradách, preskakoval ploty a striekal vodu, hádzal zem a
            chytil-nechytil, prišiel domov ako bez duše, spotený, umorený. I zato sa zase mať vadila
            s ním, že ešte ochorie pre pľuhavstvá…
    </p>
    <p>
     „Včeličky sú nepoškvrnené panny, a nie pľuhavstvá. Akože to hovoríš?“
    </p>
    <p>
     Nedeľa a sviatky, od jari do jesene, boli najslávnejšie dni otca Lojza a jeho
            nepoškvrnených panien-včeličiek.
    </p>
    <p>
     „Deťom“, hoci to už boli veľké deti, ktoré už mali svoje deti, stará mať pohovela,
            otec si práve privstal. Bolo tým menej svedkov pri zrážke s materou. Lebo taký bol starý
            poriadok: mať s dievčatami zostane variť — pre dvanásť-štrnásť úst treba! — ony pôjdu na
            litánie; synovia a vnuci so starým otcom mali by ísť do kostola. Tak býva v zime.
            Pravda. Ale v lete nedá to dodržať sama božia príroda, ktorá volá do svojho lona najmä
            mládež. Ale stará mať je prísna.
    </p>
    <p>
     „Čože z vás bude, ked vás Bohu nevychovám,“ a vystrája všetky deti i najmenšie
            dva-tri ročné vnúčatá do kostola — počúvať, a väčších na kázeň. A že by chlapci,
            loptoši, neklamali, pri obede stará mať kontroluje. Rozložia taniere na stôl, mať začne
            naberať polievku, deti už ledva čakajú, na ktorom je rad sa pomodliť, aby skorej
            odrapotal, chlapci húlia oči, a vtom mať:
    </p>
    <p>
     „Tak, nože mi ty, Milko, povedz, čo bolo dnes v evanjeliume.“
    </p>
    <p>
     A vyvolanému odpadá chuť od jedla, lebo sa kdesi s vrstovníkmi za pstruhmi túlal,
            druhý bol na hubách, tretí na jahodách, štvrtý s flintou tajne atď. Vypomôže Janko,
            ktorého určila mať za kňaza a ktorý chodí do piatej latinskej, i musí katechétovi
            doniesť od pána farára potvrdenie, že bol v kostole.
    </p>
    <p>
     „Ale aký príklad vidíte od otca…“
    </p>
    <p>
     Otec Lojzo totižto už o siedmej ráno je sviatočne vyobliekaný, nakľačal, namodlil sa
            z hodinu, aby azda mať nemohla zapárať, potom štiavničianku do úst a tíško, ani v
            krpcoch, sa chystá a tratí do včelína. Mať ho dochytí jednak.
    </p>
    <p>
     „Zlý príklad deťom, otec, otec…“
    </p>
    <p>
     Nedopovie, aby tým viac mal o čom myslieť otec Lojzo, že či ozaj zlým príkladom slúži
            deťom a vnukom svojim.
    </p>
    <p>
     Celý týždeň je v robote, nestačí. Bože, tak má rád tie včeličky a štiepky celý život,
            od mladosti. Či ozaj hreší, že do kostola nejde? — spytuje svoje svedomie, a láska a
            radosť jeho skalená je výčitkou. ,Pane Bože, veď ja nič robiť nebudem, ani búchať; je,
            viem, svätá nedeľa, hej; ja len jedným okom na včeličky a druhým i celým srdcom budem sa
            modliť.‘
    </p>
    <p>
     A skutočne niet horlivejšieho kresťana, ako je otec Lojzo, lenže vo včelíne, od jari
            do jesene, každú nedeľu a sviatok, ak neprší.
    </p>
    <p>
     Pri obede otec Lojzo vie, že časť materiných výčitiek padá i na neho. Musí sa brániť.
    </p>
    <p>
     „Mati, keby si sa ty len raz prišla presvedčiť, čo ja robím, ak sa práve roj nesype…
            Ver, našla by si ma skrúšenejšie sedieť a modliť sa ako v kostole. Vieš, že tá kázeň
            býva všelijaká. Čo pán farár do týždňa napočúva, to nám v nedeľu hádže z kancľa na
            hlavu. Ale pod svätou omšou sa ja modlím, oj, modlím, ešte viac ako je v knižke.“
    </p>
    <p>
     „Veď už som videla, že tam máš nejakú starú knižku: len či ozaj…“
    </p>
    <p>
     „To-to-to,“ potešil sa otec, „na poličke pod hriadkou býva. Otcovská, a či je po
            strýcovi. Od palca sa už papier rozpadáva. Boli mi ju aj myši načali, ale som im prešiel
            cez rozum. Spravil som poličku na drôty. Teraz sa spúšťaj! A majú knižka a mechúr s
            dohánom pokoj. Začal som do kláta, ale tam mole, pľuhy…“
    </p>
    <p>
     A bol by otec materi vykladal o moľoch a tak ďalej, o celom včelárstve svojom, ako
            vše z ničoho začal:
    </p>
    <p>
     „Som ho vykúril! Počkaj, nebudeš ty jabĺčka vysúšať! Ja sa budem trápiť: sadiť,
            štepiť, od zajaca chrániť, a ty mi ich budeš vysúšať. Plno!“
    </p>
    <p>
     Ten „niekto“ bol pavúk, ktorý sa vraj tajne vopchal pod kôru štepu a tam z miazgy
            stromu žil aj so svojimi drobnými pavúčikmi a tak štep skoro vysušil.
    </p>
    <p>
     Otec Lojzo popri včelárstve bol i veľkým štepárom, z čoho už viac osohu poznala i mať
            i deti, a preto všetci i synovia i dcéry s obdivom hľadeli na otca, keď zase o
            „pavúkovi“ vykladal a kvôli nemu služby božie v kostole vymeškal. A ako on liečil taký
            strom! Ba „fľajster“ mu dával, a to v hline rozmiešaný trus, a handrou pekne obtočil a
            zaviazal. Takýchto „invalidov“ — štepov mal otec každý rok niekoľko a bol nesmierne rád,
            keď „pavúka“ prevládal a strom sa vymladil.
    </p>
    <p>
     „Dvetisíc som ich zahlušil dnes!“ pribehol na obed spotený otec. „Ba viac! Už ma ruka
            bolí.“
    </p>
    <p>
     A deti zase s údivom hľadeli na otca, že „pomohol“ zabiť včelám dvetisíc trúdov.
    </p>
    <p>
     To, pravda, až po rojení.
    </p>
    <p>
     Ale najviac roboty mával otec v čase rojenia. Roboty, hovorím, lebo bohchráň toho v
            dome, kto by bol túto „robotu“ otcovu nazval „zábavkou“, hoci všetci na to mysleli. Ale
            tu treba bolo skutočne mu uznať.
    </p>
    <p>
     O Jáne, keď sa ukazovalo, že sa včielky budú rojiť, mal otec dosť roboty skutočnej.
            Nahobľovať dosák, nazbíjať nových klátov, ešte len aj okienka do nich a do tých tabličky
            pilníkom zarezávať, nebola veru ľahká robota, keďže otec Lojzo nebol ani stolárom, ani
            sklárom. Kláty zafarbiť a prichystať, a čo okrem toho bolo treba. Vŕbového práchna
            navytínať nad potokom, nasušiť a nachystať do „dymiaka“ s mechom, z ktorého sa potom už
            zakúrilo ani z fabrického komína včeličkám, ak otca Lojza neslúchali. A v rezerve na ten
            cieľ boli i dva zabité odrotované hrnce, napchaté suchým lajnom kravským.
    </p>
    <p>
     „Človek nevie, kde sadnú (roje).“ Mať musela poobšívať sito, akže myši vyhrýzli
            diery, alebo obšiť novou plachtovinou, čím vážilo sitko aspoň dva kilogramy; no i vypilo
            ľahko dva litre potu. Ale včela ho neprepichla! Rozsušenú a opukanú striekačku
            pozatierať gitom a zapučiť, to tiež dalo roboty. Ale to, pane, bola striekačka! Ako
            špricňa na jadernice, a z bezy. Tej sa niečo bol otec navŕtal; celú jednu zimu, lebo sa
            mu boli — zo tri — už skoro hotové rozštiepili, čo ich vopred odrotoval.
    </p>
    <p>
     Ráno v nedeľu vychodil otec už o siedmej do včelína. Ešte slnko bolo za horou, po
            tráve rosa, včelky ešte sa len budili.
    </p>
    <p>
     „Nože sa, nože!… Kedyže si nanosíte?“ poháňal ich do roboty, vzdychol k Bohu, a
            prezrel kláty, ktorému sa úfať.
    </p>
    <p>
     „Z teba by ešte mohol byť chlap. Ej, ty že sa čo nezbieraš? — Kedyže? Na Všechsvätých
            nevyletíš,“ a chválil kláty, do očú, i hanil. Jemu to boli akoby živé bytosti, ktoré
            však ten vrtoch majú, že iba ukazujú a nehovoria.
    </p>
    <p>
     Potom prezrel modlitebnú knižku. Tam bola na poličke. S fajočkou v zuboch sadol na
            širokú lavicu, lebo rosa ešte, i škoda trávu dláviť okolo stromov. Však sa ukazuje,
            videl už dávno. Bude i jabĺčok i slivák. Hrušky — grmáne. Tie sa mu nedarili. I v
            maslovke — piesok. Nebude ich štepiť.
    </p>
    <p>
     Sadol na širokú lavicu, na ktorej sa váľal od rokov starý kožuch, z ktorého si myši a
            sýkorky robili hniezda, že už bol cele opĺznutý, ale predsa mäkší ako doska. Pod hlavu
            poleno. Mohol spať alebo čítať. Veď vrchom ponad kláty i od bokov cez dosky svetla
            prišlo dosť. Ale otec Lojzo nemienil ešte ani čítať, a tým menej spať. Jeho trápila
            chvíľa. Čo budú robiť „oblačníci“? To sú v predstave slovenského ľudu akýsi zloduchovia,
            ktorých Pán Boh poveril robiť počasie, a tí vše robia svetu na zlosť, aby ľudia hrešili
            a tak do pekla prišli. Ale otec Lojzo veru nebude hrešiť. To pri včeličkách nejde.
            Slniečko sa ukazuje, zaťahuje, oblaky prídu, idú, ale do dvoch odpoludnia ešte môže byť
            i pekne. Ak nebude? Bude zajtra, pozajtre, ale bude, veď je leto. Len vetra nedaj, Bože!
    </p>
    <p>
     Keď zazvonili, otec Lojzo odložil fajku a vzal starý „Zlatý nebe klíč“ a ešte
            necengali na pozdvihovanie, už sa bol pomodlil všetky modlitby i si zaspieval pieseň:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Bože, pred Tvú velebností
       </em>
      </span>
      <br/>
      <span class="emphasis">
       <em>
        na kolená padáme.
       </em>
      </span>
      <br/>
      <span class="emphasis">
       <em>
        Zapáli v srdcích svú milostí
       </em>
      </span>
      <br/>
      <span class="emphasis">
       <em>
        oheň lásky, žádame.
       </em>
      </span>
     </p>
    </div>
    <p>
    </p>
    <p>
    </p>
    <p>
     Pieseň jemu veľmi milú, lebo mohol v nej uplatniť i svoj bas i diškant, že v kostole
            „prespieval“ i rechtora. Ak sa čas jasnil, slnko hrialo, otec Lojzo vychodil kukať na
            letáče a žiaril radosťou; ak sa oblačilo, vetrík podúchal, vyhľadal v starej knižke
            modlitbu a skrúšene čítal:
    </p>
    <p>
     „Všemohúci večný Bože! ponížene teba prosíme, propůjč nám časy pohodlné k vydání
            dobré úrody zemské…
    </p>
    <p>
     Ó, milosrdný Bože! jenž po búri činíš utíšení, a po pláči zase dáváš potešení, ráč
            nás k tobě volajíci milostivě uslyšeti a pohodlných časů nám nehodným služebníkum svým
            popríti…“
    </p>
    <p>
     Bývalo mu neraz ľúto, že je modlitba nie dlhšia, ba dlhá, najdlhšia v celej knižke,
            lebo pohodlnej chvíle tak málo býva… Premodlieval sa ju znova a znova a dokladal sám o
            slnku a zamodlieval vietor, najväčšieho nepriateľa včelárov.
    </p>
    <p>
     Zazvonili na poludnie, otec pobral sa na obed. Už vyzvonili všetky tri verše a otec
            Lojzo cestou ešte nesie klobúk v ruke. Bohvie či sa ešte modlí a či myslí na roje.
            „Bude, azda, bude, dá Pán Boh. Možno i dva-tri,“ odzbrojuje zbožným slovom mať.
    </p>
    <p>
     „Aby ste sa nerozpŕchli, bude mi treba pomôcť,“ obracia sa k synom.
    </p>
    <p>
     „Veď sa nám ty už len nasľubuješ tých rojov! Každú nedeľu dva-tri, a ono už je po
            Jáne, a ešte nič,“ nedaruje mu mať poznámku, predsa len nespokojná, že otec už tri
            nedele v kostole nebol.
    </p>
    <p>
     „No, len mi hoď niečo na tanier — pôjdem. Aj tak sa už dnes vysypú,“ odráža otec.
    </p>
    <p>
     Synovia voľky-nevoľky, hoci mali namierené ktorý na kolkáreň, ktorý do záhrady s
            dievčatami, ktorý s flintou na veverice alebo s udicou na pstruhov — aspoň jeden už musí
            zostať s otcom. Spravili sa na poriadky.
    </p>
    <p>
     Roj i dva jednu nedeľu skutočne vyletel. Bola sa dívať i mať s dcérami, ba boli už i
            vnuci a vnučky, so sto otázkami o mede, o včeličkách a kráľovnej. Tie zase starý otec
            duril preč, aby ich včely nepoštípali, a len v pokojnom čase ukazoval im cez okienka med
            a sľuboval im ho na jeseň.
    </p>
    <p>
     Roj sa krúžil po záhrade, ženy, deti sa rozpŕchli, a zostali iba víťaz otec a
            niektorý syn. Nastal zhon. Letelo sa do dediny po dve-tri čisté postelné plachty, otec
            striekal z veľkej síkačky ponad včely a hádal, kde sa usadia. Syn robil kúr do dymiaka i
            do hrncov.
    </p>
    <p>
     Jedny sadli na halúzku, druhé na kmeň, tretie na svrčinu a kde ktoré.
    </p>
    <p>
     To bolo ceremónií! A tých rebríkov! Kdejaký najdlhší v dome, v dedine. Halúzku otec
            odpílil a zniesol ako strapec hrozna a oprel pod otvorený klát na plachte. Všetky do
            večera vmašírovali. To bol roj! Ak vyletel roj na kmeň, ktorý škoda bolo píliť, alebo
            bol neprístupný, dymili im do zadusenia a včely preháňali na lepšie miesto; ak sa nehli,
            čo robiť? — ťahali klát na povrazoch, ako murári hrady, pod roj a čím bolo, z konára
            opätkami, z kmeňov krídlom i rukami schraňoval otec Lojzo roj do kláta a spúšťal na
            plachtu. To bol roj! — Zaslúžený! — lial sa pot z otca od roboty, zo syna od strachu a
            od žihadiel, že od bolesti už viac klial, ako hovoril.
    </p>
    <p>
     Otec mu sľuboval „bolestné“ — medovca, alebo medového vína a keď syn dudral ešte, ta
            ho poslal preč, lebo pri včelách hrešiť — nebude požehnania. „Choď! Vojak, a bojí sa
            včiel…“ šomral za ním otec.
    </p>
    <p>
     „Nech naraz pichne, keď má,“ pätil sa syn. „Budem za tri dni ako sova,“ odchádzajúc
            vyškrabúval žihadlá.
    </p>
    <p>
     Podvečer doniesli ženy olovrant otcovi. Medového vína a praženice s múkou na
            škvárkách a s cukrom.
    </p>
    <p>
     „Ani šestonedieľke,“ usmieval sa otec Lojzo, víno vypil, praženicu rozdal deťom —
            vnúčatám, keď matere i bránili, že deti už mali.
    </p>
    <p>
     Pomaly zašlo slnce, včelky sa utíšili, povchodili do klátov.
    </p>
    <p>
     „Toho tam a toho tam,“ hľadal otec miesta novým čeliadkam a ukladal ich tíško „ve
            meno Boha Otca i Syna i Ducha svätého“ do včelína.
    </p>
    <p>
     Nebolo toho dňa šťastnejšieho človeka na svete, hoci sa upracoval horšie ako v kosbe
            alebo pri dreve v zime.
    </p>
    <p>
     Tak šli roky. Niekdajšiu tajnú lásku otcovi už nikto nebránil, veď si ju vybojoval
            celým vekom a zaslúžil, aby sa cele zjavne a oddane mohol jej oddávať od jari do jesene,
            ba i v zime, hobľujúc dosky, zbíjajúc kláty, okienka a stružlikajúc trámiky. Jeden-dva
            kláty cez zimu predsa spravil a staré sčrvotočené zrušil, najmä ak z nich včielky
            vypadli, čo sa stávalo každú zimu, že totižto z dvanástich zišiel vše na šesť, zase sa
            driapal hore, vše i na šestnásť a zase dolu, podľa toho, aký bol rok, aké leto, aká
            zima. Ale udržal ich bez jedného celých päťdesiat rokov a synom nechal štrnásť čeľadí.
    </p>
    <p>
     O Jáne ležal smrteľne vekom chorý, keď navštívili ho priatelia z mesta. Na vozíku.
            Radi posedeli vo včelínci raz do roka pri vínku a speve.
    </p>
    <p>
     „Lojzko, doniesli sme pohár vína, poď do záhrady.“
    </p>
    <p>
     „Choďte, priatelia, užite i za mňa. Ja už nevládzem,“ zodvihol sa z drevenej kanapy,
            keď sa vítali a mu ruky podávali.
    </p>
    <p>
     „Ej, čo by si len nevládal. Však ťa odvezieme. Máme koč!“
    </p>
    <p>
     „Tej jari som nebol ak dva razy. Vylihujem, ako moje včielky, ak…“ nedalo mu
            dohovoriť, lebo sa domýšľal, že včielky „nevylihujú“, lebo nebolo, kto by ich opatril.
            Synovia len tak nasilu šli a spravili, čo kázal.
    </p>
    <p>
     „Letia, sedia,“ bola obyčajná ich odpoveď.
    </p>
    <p>
     „Poď si ich pozrieť, či ozaj vylihujú ako ty, a či niečo robia,“ a brali otca Lojza
            na koč.
    </p>
    <p>
     „Fajočku mi dajte.“
    </p>
    <p>
     „Cigarku ti dáme.“
    </p>
    <p>
     „Nie, fajočku. S cigarou by ma nepoznali.“
    </p>
    <p>
     A otec Lojzo sa zviechal, zodvihol a vyložili ho na koč.
    </p>
    <p>
     Zazrúc včelín, späl ruky k nebesám a pokročil do včelína.
    </p>
    <p>
     Sveta, ako na dedine, do záhrady zišlo sa hodne, i na ceste postávali a hľadeli ženy,
            deti, že starý, chorý včelár vyšiel ešte raz do včelína.
    </p>
    <p>
     Za chvíľu vyniesol otec Lojzo na rukách veľký plást medu, bieleho ako novopílená
            doska a za ním hrnul sa celý roj včiel.
    </p>
    <p>
     „Zavri, synku, klát,“ kázal synovi a sám zodvihnúc ruky s medom, podložený tenkou
            doštičkou, podával med matke: „Rozdeľ, mati, deťom, všetkým deťom… Všetkým…“
    </p>
    <p>
     Deti prihŕkli, mať delila a starým chlapom — priateľom Lojzovým padali tajné slzy do
            naliatych pohárikov vína, z ktorých jeden podávali tiež otcovi a ten s trasúcou rukou ho
            rozčrpkával a blaženým úsmevom hľadel na zástup výskajúcich detí.
    </p>
    <p>
     O dva-tri týždne starý včelár odišiel k svätému Ambroziusovi, patrónovi včelárov,
            ktorý v biskupskom rúchu visel nado dvermi včelína a chránil včelín od nehody a škody.
    </p>
    <p>
     Dosiaľ.
    </p>
    <p>
     Ale potom, že vari nebolo, kto by ho vzýval a včielky s láskou opatroval, začali
            čeliadky po jednej padať, aby sa splnilo, že za včelárom hynú i včielky.
    </p>
    <p>
     Za necelé tri roky odišla i mať k dedom, včielky osireli úplne a vymreli.
    </p>
    <p>
     Tam si hádam povedali s dedom Štefanom a testinou celú pravdu, koľko to tých hrncov
            medu mohli nanosiť v nepriaznivom, drsnom kraji zvolenskom, v úzkej doline, kde slnce
            vychodí v lete o deviatej a o tretej už zachodí za kalváriu, aby sa viac neukázalo.
    </p>
    <p>
     Synovia, rozídení svetom, dedičstvo si podelili i predali čiastočne. Včelín dostal sa
            synovi, ale — nevčelárovi. Dnes stojí ešte, ale s prázdnymi kláty, len ako smutná
            pamiatka otcovskej pilnosti a lásky.
    </p>
    <p>
     Či sa kto ešte kedy pomodlí zo starej českej knižky za „propůjčení nám časů
            pohodlných“, a či ju zahodí kto do potoka, alebo spáli, — neviem, bože, neviem to
            predpovedať.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2579388">
        </a>
        V „nefajčiarskom“
       </h2>
      </div>
     </div>
    </div>
    <p>
    </p>
    <p>
     Na poludnie v pondelok, po trhu v Bystrici, sotva stačil dobehnúť strýčik z Hiadla na
            hlavnú stanicu. Na pleci s hombáľajúcim košom na valaške predieral sa národom, čo sa
            tisol od kasy, i priamo z ulice na perón.
    </p>
    <p>
     „Pusťte ma, bisťu! Ja mám retúrku!“
    </p>
    <p>
     Mašina už odfukovala, len sa hnúť.
    </p>
    <p>
     Strýčik nosil židovi oštiepky. Keď predal, vošiel si zajesť studena; od údenára išiel
            do krčmy omáčať jazyk do deci slivovičky, a spoliehajúc sa na „retúrku“, zapálil si do
            zapekačky a sa zahovoril. Iba keď v krčme sveta zredlo, zbadal sa a musel bežať ulicou,
            páckajúc z fajky, ani tá mašina, čo sa, hľa, obzerá naň, či už vysadol. Rád, že dobehol,
            vovalil sa s ostatným svetom do najbližšieho vozňa, a to do oddelenia nefajčiarov. Kôš
            vopchal pod seba, valašku medzi kolená, na ostrie obe ruky a bradu na ne. „Fú, fú,“ duje
            strýčko dym svetu do tvárí.
    </p>
    <p>
     „Strýčko, tu sa nefajčí. — Chytia vás. — Bude vás to stáť päť korún.“ Poučujú ho
            najbližší.
    </p>
    <p>
     „Len sis’ sedím… Panské nosy! Teraz vari skočím hľadať druhý vagón, aby som ostal na
            ľade.“
    </p>
    <p>
     „To nemusíte; ale vám poradím: fajku vopchajte do vrecka.“
    </p>
    <p>
     „Ba! — Aby sa mi bok chytil… Veď ešte nejde,“ myslí na sprievodcu vlaku a pätí sa
            rozpálený strýčik, vyfúkne kúdeľ dymu a srkne si pod nohy riedku slinu, utrúc však hneď
            dlaňou ústa a krpcom dlážku.
    </p>
    <p>
     Vlak sa hnul, a v tom už sprievodčí i otvára dvere, vidí dym i strýca s fajkou.
            Zastane pred ním, spustiac obe ruky na mašinku, ktorou preštíka kartičky.
    </p>
    <p>
     „Víte vy čítať?“ ukazuje na tabuľku, zavesenú na okne. Spytuje sa slovensky, ale po
            reči poznať, že je Čech.
    </p>
    <p>
     „A čo by nevedel!? Aj písať viem!“
    </p>
    <p>
     „Aj počítať?“
    </p>
    <p>
     „?“ hľadí strýčko.
    </p>
    <p>
     „Či aj rátať?“ pomáhajú mu porozumieť otázku.
    </p>
    <p>
     Neisto prikyvuje, vytiahne čútorku z úst a mykajúc jedným, druhým plecom, odvracia
            hlavu a díva sa preč, akoby mu bolo už dosť rečí.
    </p>
    <p>
     „Tak narátajte päť korún a odložte fajku,“ rozkazuje sprievodčí.
    </p>
    <p>
     „Ale ja, bisťubohu, nie!“
    </p>
    <p>
     „Tak vás v Šalkovej vyložím.“
    </p>
    <p>
     „To už radšej v Ľupči. Zo Šalkovej ešte ďaleko k nám,“ berie strýčik žartom.
    </p>
    <p>
     „Tak skryte fajku!“
    </p>
    <p>
     „A už keď päť korún zaplatiť, aj ma vyložiť — tak do Lučatína neskryjem. Nie ja!
            Bisťubohu, nie! A čo všetci Česi prídu. Za pol oštiepka mi moja chuť a tá komejdija bude
            stáť. Ale si vezmite aspoň dvoch, čo ma budú vykladať, lebo ak sa mi nohy spriečia…“
            drží strýčka slivovička na koni.
    </p>
    <p>
     Svet sa smeje a zasmeje sa „siláctvu“ starého strýčka i sprievodčí a ide ďalej,
            doložiac:
    </p>
    <p>
     „To ste statný Slovák! Takí by ste mali byť všetci niekedy proti Maďarom, a teraz
            húkať si na niekoho iného, nie na mňa, služobníka štátu a poriadku.“
    </p>
    <p>
     „Na židov, pane, na židov,“ ľúbi sa strýčkovi reč sprievodčieho, „lebo tí nám dávajú,
            čo chcú, za naše mozole…“
    </p>
    <p>
     Mnohí prisvedčia a železnica pomaly hrkoce s nimi hore Hronom.
    </p>
    <p>
     „Mali ste povedať, že neviete čítať,“ poučuje nejaký chytrý človek strýčka, ktorý
            dymiacu fajku už bol vložil do opaska. Rozľahlo sa mu v hlave, že päť korún a dve-tri
            hodiny kráčať a keď má zaplatené, predsa len vari nestojí za fajku dymu, a i tá poznámka
            sprievodčieho zavŕtala mu do hlavy.
    </p>
    <p>
     „Klamať. Akože sa to svedčí na starého človeka? Nemal som sem liezť, pane. Ale keď mi
            bolo náhlo,“ vyhovára sa strýčik.
    </p>
    <p>
     „Blíži sa stanička.“ Pozná po horách i že kolesá stišujú.
    </p>
    <p>
     „Šalková!“ volá sprievodčí.
    </p>
    <p>
     ,Čo bude so mnou?‘, dumá strýčik a kosom hľadí na dvere.
    </p>
    <p>
     Nič. Nikto ho nejde sťahovať. Železnica hne sa ďalej. ,Hádam v Ľupči…‘ myslí si a
            obracia sa k tomu, čo mu radil klamať, že nevie čítať.
    </p>
    <p>
     „Kým bolo napísané ,nekuráci‘, mohol si sa vyštekať, že nerozumieš, ale huncúti Česi
            prešli nám močkárom cez rozum. Napísali ,nefajčiari‘, — tak akože povieš, že nevieš
            slovensky, keď si Slovák… a musel si rozumieť, keď nebolo ani tak, ani tak, ale ,ňem
            doháni‘ (maďarsky). Zákaz je zákaz. A keď prestúpiš, to je, ako keď ovca alebo krava
            vojde do zahájeného. A ty si nie ovca, ale človek, teda dbaj zákazu. A keď nie, daj sa
            poučiť za päť korún, ako ja, sprostá hlava. Ale nie, už nebudem piť. Sto ráz som sa už
            zapovedal, že iba doma, v ceste nikdy nie, a zase som sa nezdržal,“ žmolí strýčko
            opasok, kde cíti korunky, utŕžené za oštiepky, za ktoré slúži.
    </p>
    <p>
     Vojde sprievodčí a vidí, že strýčik už nefajčí.
    </p>
    <p>
     „Tak už nefajčíte, strýčku?“ spytuje sa žartom.
    </p>
    <p>
     Strýčik pozrie úkosom naň a vytiahne päťkorunák.
    </p>
    <p>
     „Tak tu máte hájovné. Ale ma neskladajte, iba v Lučatíne. Mohlo by ma to v Ľupči stáť
            viac, ak by som sa musel zastaviť, aby nohy posilniť… A práve teraz sa zriekam piť.“
    </p>
    <p>
     „Tak si zapáľte,“ a sprievodčí sníma tabuľku z okna (aby ju azda prevesil do
            oddelenia, kde náhodou napchali sa samé ženy), a neberie peniaz.
    </p>
    <p>
     „Nie ja! A päť korún si berte,“ podáva, ba tisne mu do ruky.
    </p>
    <p>
     „Pobafčite si, keď vám chutná, a päť korún nechajte deťom na knižky.“
    </p>
    <p>
     „Ja už detí (rozumie: drobných) nemám, iba vnukov,“ hodí plecom a pchá, ako ohrdený,
            peniaz do opaska. Keď sprievodčí popreštíka dve-tri kartičky, ide skutočne ďalej, akoby
            sa nič nebolo stalo. Svet sa čuduje. Je ticho, šepce. Až strýčko preruší hlasne:
    </p>
    <p>
     „Predsa sú len tí Česi poriadni ľudia,“ a hlása strýčko až po Hiadeľ dobré meno
            Čechov a znáša príklady zo svojho valaského a kupeckého života: kedy si vypili četníci
            Česi kyslej na salaši, kedy hľadali a nič nenašli; čo, kedy a ako Čechovi v Bystrici
            predal, a to nielen maslo, oštiepky, ale i barance, ovce, ba i sviňu, a statočne mu
            zaplatili…
    </p>
    <p>
     V Lučatíne ešte šiel podať sprievodčiemu ruku a že sa mu pekne poďakúva, a sľúbil mu,
            že keby ho tak raz viezol dolu do Bystrice, dal by mu oštiepok, keby ho poznal…
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2579716">
        </a>
        Pomsta
       </h2>
      </div>
     </div>
    </div>
    <p>
    </p>
    <p>
     Dlhé roky zbierali na oferách i vyrubovali na duše, kým napokon pred štyridsiatimi
            rokmi mohli si stahovski farníci zavolať maliara a prvý raz dať vymaľovať kalváriu a
            obnoviť všetky sochy a kaplnky, ktoré za stáročia povstali.
    </p>
    <p>
     Zavolali Adama Pačku, po šírom bystrickom okolí veľmi pochvalne známeho maliara,
            ktorý učil sa kedysi maľovať iba izby. Ale mal talent a početnú rodinu. Aby mohol talent
            rozviť a rodinu uživiť, v lete maľoval izby, v zime však strúhal, lepil a maľoval
            betlehemy, sošky svätých a svätíc božích a konečne i boží hrob do ich dedinskej kaplnky.
            Predával to pobožným a majetnejším kresťanom a niečo vzali i do kostolov. Lebo
            slovenským valachom do betlehema vedel pán Pačko vykrútiť také fúzy a také krpce im obuť
            a návlakmi do kolien obtočiť, ani keby si bol všetkých detvianskych bačov na „mustru“
            bral, a on to robil všetko „z hlavy“. Jeho rímskych vojakov, ich okáľov jastrabích, sme
            sa, chlapci, báli, i keď sme zvoniť chodili, a štyria rímski vojaci od božieho hrobu tam
            pod vežou, i hoci poopieraní o stenu, gánili na nás a čakali na novú Veľkú noc. Na
            doline od Bystrice po Staré Háje premaľoval z lásky a zbožnosti dva-tri obrázky pri
            ceste, a keď sa to svetu zapáčilo, za peniaze dávali mu páni farári premaľúvať kríže,
            obnovovať obrazy v kaplnkách, ba i v kostoloch. Pán Pačko radom rokov sa vypracoval za
            povestného kostolného maliara a izby už ani nemaľoval, iba ak farské alebo panské,
            notárovi, lesnému a bohatému krčmárovi. A predsa robil lacno: „Len aby som sa so svojou
            štetôčkou zabávať mohol,“ hovorieval si sám. A potom už, keď sa lacno chytil na nejakú
            cirkevnú maľbu, sám chodil po dedine zbierať vajcia, mlieko, vraj do — farby. Známi
            robili si z neho žarty, že majú len kyslé mlieko. Prisadol, pojedol a, dymiac zo svojej
            po brade spustenej veľkej nemky, rád pobesedoval o svojom kumšte a poučoval sedliakov,
            že on nie je „pán majster“, ako každý čižmár, ale „pán maliar“, alebo aspoň „pán Pačko“
            (keď mu sprostí inak povedať nevedia). Pritom neodvrhol ani kalištek slivovice, ako že
            ju rád vypije i natierač, nie by taký skutočný „maliar“. A najmä keď už síl ubýva, ako
            nášmu pánu Pačkoví, lebo roky letia a už mu je ťažko po rebríkoch a lešeniach driapať sa
            za svätými, a svet všetko by to chcel mať čím vyššie, ba „v oblakoch“, ako i nejedného
            svätého namaľoval už na všelijaké sklepenia a podnebia.
    </p>
    <p>
     Nie div, šesťdesiatpäť rokov tu. Žena umrela, deti sa rozišli. Žije i varí si v
            dedinke Podanovej sám, pravda, iba v zime, ináče od jari do mrazov po dedinách pri
            svojom maliarstve. Robotu rád preťahuje a dá času vidieť a posúdiť ju všetkým ľuďom. Rád
            prijme radu od, kňaza, i s učiteľom naším sa zhováral odborne, lebo učiteľ bol, na
            pochvalu Pačkovú, premaľoval sochu sv. Jána Nepomuckého a sv. Floriána na moste, a nikto
            si ich nesplietol, nezamenil.
    </p>
    <p>
     Ako som spomenul, keď Stahovčania dvanásťsto zlatých po grajciari a šestáku zložili,
            zavolali pána Pačku, či to bude dosť na farby. Koscovi platia šesťdesiat grajciarov na
            šichtu, jemu budú platiť tri šichty a stravu u učiteľa. Postavia mu i „na poriadky“
            rebríky a lešenia. Chlapcov, čo mu budú farby trieť i miešať a posluhovať, tých je plná
            škola. Keď sa spravili, durili pána maliara nie tak pre tie tri šichty a stravu, ale že
            sa blížila Veľká noc, kalvária musí byť! Márne sa Pačko vyhováral, že sú ešte mrazy,
            fujavice, že farby neschnú, doniesli dreveného uhlia na plechu a vysúšali. Náhlil sa i
            Pačko sám, lebo na Starých Hájoch mal tiež ešte do Veľkej noci premaľovať opršané kríže
            na kalvárii, tohoto veľkého pútnického miesta.
    </p>
    <p>
     V sobotu pred Kvetnou nedeľou náhlil domov, pod Staré Háje, ani nie cestou na
            Bystricu, ale chodníčkami cez hory, hoci bola pľušť, dážď so snehom a vietor.
    </p>
    <p>
     A večer v tú sobotu, bohvie či ho kto videl, ale akiste pomaly šiel od Kremnice na
            Bystricu i druhý akýsi maliar neznámeho mena, ale akoby blíženec Pačkov. Nedošiel však
            do mesta, ale vyše vojenského skladu „na žliebku“, pri vodičke dokonal a spadol k válovu
            pod žliebkom do mláky a blata, rozmieseného ľudmi a napájaným statkom. Našli ho tam
            zaviateho snehom strážni vojaci ešte v noci, keď si boli na žliebku po vodu. Ohlásili do
            mesta a svetu, čo tadiaľ včas ráno šiel, povedal, že je to veru chudák pán Pačko, ktorý
            maľoval v Stahove.
    </p>
    <p>
     Policajný kapitán hneď vystrojil strážmajstra mestských hajdúchov a spýtal sa ho, kto
            by ešte Adama Pačku poznal.
    </p>
    <p>
     „Ktože lepšie ako pán Pavlička a Cipciar,“ hovorí strážmajster, „tí už tridsať rokov
            píjavajú spolu ,dva deci‘, od soboty do pondelku, keď Pačko ide na Bystricu domov.“
    </p>
    <p>
     „Dajte zapriahnuť a že ich prosím,“ rozkázal kapitán, a v polhodine na mestskom koči
            vyviezli sa všetci traja „na žliebok“ poznávať Adama Pačku, a ľúto im bolo starého
            kamaráta veľmi.
    </p>
    <p>
     „Od náhlej a nenadálej smrti zachovaj nás, Pane!“ vzdychli hlasne všetci traja, keď
            zastali nad válovom, nad mŕtvolou, zaviatou od večera prudkou snehovou fujavicou.
    </p>
    <p>
     „On je!“
    </p>
    <p>
     „On.“
    </p>
    <p>
     „Pačko, Pán Boh ti daj slávu večnú!“
    </p>
    <p>
     „Zaslúžil si ju za svoju svätú prácu.“
    </p>
    <p>
     „Nejedna obec má pamiatku po ňom.“
    </p>
    <p>
     „Čo si sa nám nasľuboval, že nás ženám našim vymaľuješ… Už si vymaľoval…“
    </p>
    <p>
     „Pačko, Pačko, že ti Pán Boh nedoprial ani zabiť sa z lešenia, ale tu si sa musel
            zatopiť v blate a vo vode… Teraz sa už pustí farba tvojich šiat… keď ťa nemal kto oprať…
            Ba sám bol hrdý na ňu, na farbu!“
    </p>
    <p>
     Vojaci odtiahli ho na briežok, prikryli šedivú bradu spadnutým klobúkom, strážmajster
            pozrel i do kapsy, ktorú starý Pačko vždy nosieval na boku, a našiel v nej kúsok
            chlebíka, škvarku slaninky, ale ináče plnú surových zemiakov.
    </p>
    <p>
     „Že sa mu to chcelo niesť zo Stahova do Podanovej. Zemiaky,“ divili sa priatelia.
    </p>
    <p>
     „Nech ich nevlečie, možno by sa bol dotiahol do mesta medzi nás. Veď už bol tak
            blízko. A žilu seknúť…“
    </p>
    <p>
     „Hádam nechcel ublížiť, nuž prijal i tie od niektorej pobožnej stahovskej gazdinej,
            vďačnej, že im tak pekne maľuje.“
    </p>
    <p>
     „Ba či mu zaplatili?“
    </p>
    <p>
     „Nie; ak mu nikto neukradol, vo vreckách nemá ničoho,“ zistil strážmajster, a sadli
            si na koč, ponáhľajúc sa oznámiť, že skutočne umrel starý Adam Pačko.
    </p>
    <p>
     „Poznali sme ho. Naozaj je on, on sám, a nikto iný.“
    </p>
    <p>
     Kapitán hneď rozkázal mŕtvolu dať do truhly a doviezť do mesta, a priatelia, najmä
            Jozef Pavlička, mešťan a povestný pernikár, odkázal bratovi Pačkovmu na Staré Háje, čo
            sa stalo a či ho prídu pochovať do mesta, alebo či si ho dajú previezť domov. Aby prišli
            hneď!
    </p>
    <p>
     Posol narobil iba žiaľu na Starých Hájoch a nevediac nič o podrobnostiach, šiel späť.
            Brat Pačkov sa hneď schystal do Bystrice, ale hoci mu prichodilo zabočiť, stavil sa
            jednako v Podanovej povedať rodine a priateľom, čo sa stalo.
    </p>
    <p>
     Podanová. Dom bratov, Adamov. Z komína sa dymí. „Kto cudzí v bratovom dome?!“ zarazí
            sa. Habne na kľučku — a brat Adam vstáva od pece.
    </p>
    <p>
     „Ty žiješ?“ objíma brat brata ako nikdy.
    </p>
    <p>
     „Chvalabohu!“ bráni sa Adam. „Hoci čertovsky zlá cesta bola včera večer zo Stahova
            horami.“
    </p>
    <p>
     „Ale ja ti idem na pohreb,“ usmieva sa mladší brat.
    </p>
    <p>
     „Len aby som ja tebe nešiel,“ uráža sa Adam.
    </p>
    <p>
     „Krome všetkých žartov…“
    </p>
    <p>
     A brat rozpráva Adamovi, čo o jeho smrti vie, čo doniesol posol.
    </p>
    <p>
     „A ktože ti to odkázal?“
    </p>
    <p>
     „Nuž Pavlička.“
    </p>
    <p>
     „Pohanský žart. To už, že som sa nezastavil včera v meste na ,dva deci‘ do pondelku.
            Plno. Je pôst, a ja mám ešte tento týždeň vymaľovať Krista Pána i dvoch lotrov u vás na
            kalvárii.“
    </p>
    <p>
     „Sme ťa čakali… Nuž ja už neľutujem chôdze, idem im povedať, že planý žart vymysleli.
            To sa nerobí ani na fašiangy, nie by vo veľkom pôste.“
    </p>
    <p>
     Šiel a všetko sa vyjasnilo. Neznámeho pochovali, a pán Pačko ešte dlho maľoval. Tento
            týždeň práve spomenuté kríže, na ne Krista a dvoch lotrov.
    </p>
    <p>
     Kým maľoval Krista, stále myslel na sv. Písmo, krútil hlavou a šepkal si: „Ale mňa
            nepoznať… mňa nepoznať… ty, Jozef Pavlička… Na koryte by sme sa už mohli splaviť do
            Dunaja, čo sme my už spolu vína vypili, a ty že si ma nepoznal? Lotor si ty, Jozef, a ja
            ti to nedarujem, už len za tú zlosť, čo sa ľudom naduplikujem, že veď, hľa, žijem a
            chcem ešte Bohu i svetu poslúžiť svojou hlavou i rukou…“ zmárnomyseľnel starý maliar a
            zišla mu na um lotrovská myšlienka.
    </p>
    <p>
     „Keď si ty mňa nepoznal, ja ťa poznám, a ja ťa trafím, čo sa ani dívať nebudem na
            teba!“ a starý maliar na rebríku zatiera na kríži lotra jedného i druhého, aby ich
            premaľoval.
    </p>
    <p>
     „Dám ho na ľavicu! Na ľavicu ho dám. Áno, hej, ten sa porúhal Kristu Pánu, keď s ním
            visel a nepoznal, neuznal Spasiteľa…“
    </p>
    <p>
     Pačko zatiera lotra na pravici Kristovej, aby ten na ľavici zatiaľ uschol a myslí:
            ,Dal by som ho na ľavicu, lenže som kresťan-katolík… Nemôžem ho tak zatratiť… večne; veď
            bol kamarát dobrý. Klobásku uvaril, po vínko poslal, keď som sa len ukázal v meste, po
            farby zbehol… A keď sme si zašli pod „Zelenú lipu“ k nebohému Krížikoví… To bol tiež
            vták dobrý… Tých fígľov a kuchárok, čo vie pospomínať, keď sme mladí boli a remeslu sa
            učili… Hanba na to i pomyslieť. Je pôst. Počkaj, budeš sa kajať i so mnou… Akože je to?
            „Pane, rozpomeň sa na mne, když prídeš do království svého…“‘
    </p>
    <p>
     A starý Pačko z vďačnosti, že ho Boh zachránil od náhlej smrti, i aby sa po
            kresťansky, mierne pomstil Pavličkovi, chcel namaľovať lotrovi na pravici pol svojej
            tvári a pol Pavličkovej, ale veru nikto ich nerozoznal, a len keď sa po Veľkej noci v
            meste zišli a všetci traja ohliadači „jeho“ mŕtvoly vypili po „dva deci“ na večnú slávu
            neznámemu maliarovi a na dlhé zdravie Pačkovi, rozprával im Pačko, aké hriešne úmysly
            mal s Pavličkom, ale že „sa mu srdce pohlo… nad tebou, i nad sebou… za naše hriechy.
            Vieš…“
    </p>
    <p>
     „Keby to nie, bol by si tam, na lavici, naveky.“
    </p>
    <p>
     „Len kým by to dážď nezmyl. Dávaš málo firnajzu…“
    </p>
    <p>
     „No, či si nie lotor, Jozef? Nech nás Pán Boh živí!“ a štrngli si na ďalšie bratstvo…
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2580183">
        </a>
        Česi priekliati…
       </h2>
      </div>
     </div>
    </div>
    <p>
    </p>
    <p>
     Starká Greškovie tiež sa hnevá na Čechov. Ona chodila iba dve zimy do školy a vie sa
            z knižky pomodliť i sa porátať so slúžkou za mlieko, ovocie a čo sa z domu predáva. A
            vnúčatá, čo by jej teraz, keď má už vyše sedemdesiat rokov a z domu nemôže pre lámku a
            záduch, iba do kostola a na záhumnie, čo by — reku — starkej mali pomáhať, aspoň
            kurence, húsky dozrieť, za žíhľavou pod ploty zabehnúť, nie; ona sa musí hrbiť a deti si
            sedia pekne v škole, hoci je už dávno po Ďure. Čosi sa jej síce marí v mysli, že potom
            bolo prísnejšie, že už i ona musela chodiť za svoje deti prosiť pána učiteľa. Ale vtedy
            púšťali; keď bolo dieťa treba, zanieslo sa pol funta masla učiteľovi a už bolo dieťa
            doma od Ďura do Všechsvätých. A teraz čo by si mu dva funty poslala, nevezme, nepustí.
            Bol syn, bola nevesta — nie a nie. Šla starká sama a ukázala skľavené ruky i sa dusila.
            Ale učiteľa to nepohlo.
    </p>
    <p>
     „Ja by vám deti pustil, ale zákon nepustí…“
    </p>
    <p>
     „Akýže je to už zákon, že dva-tri týždne nepopustí. Len čo by sme posadili. Veď ja
            musím variť, keď sú mladí v poli… a nemá mi kto ani vody doniesť. Že to len tí Česi
            vymysleli taký zákon!“ vyhŕkla starká, keď videla, že ani ona učiteľa neuprosí, aby
            vnúčatá zo školy pustil.
    </p>
    <p>
     „Česi, Česi,“ povráva si učiteľ, ktorý by tiež radšej bol od Ďura do Všechsvätých v
            záhrade, vo včelíne, ako v škole.
    </p>
    <p>
     „Bodaj sa prepadli!“ kľaje Čechov i starká, ako iných počuje okolo pri všetkom kliať
            Čechov, farára v kázniach, syna pri daniach, suseda pri odvode, a každého temer Slováka,
            ktorý sa do štátnej služby a práce dostať nemôže.
    </p>
    <p>
     „Česi! Prekliati Česi! Idete mi ho von!“ schytí starká haluz a týmito slovami vyháňa
            kvočku z hriadok, húsky z priesady, kde zabehli, kým ona zašla do školy k učiteľovi.
    </p>
    <p>
     A kurence, húsky sa skutočne ľakli tohoto novotného kriku a utiekli zo záhrady… Ale
            starká ešte, i keď sa cez plot pretisli, kričala:
    </p>
    <p>
     „Česi, prekliati Česi!“
    </p>
    <p>
     Sotva sa takto na jar s hydinou potrápila, doniesli vnúčatá, Miško a Anička, novú zlú
            zvesť, že pán učiteľ im hovoril, že veru od septembra budú už aj siedmy rok chodiť do
            školy a na rok i ôsmy.
    </p>
    <p>
     „Či by to bolo možné, deti moje?!“ zalomila proti deťom staré svoje ruky Grešková.
            „Veď takto sa ty, dievka moja, nevymôžeš z tej školy do vydaja. Ach, Česi, prekliati
            Česi! Ale ja to už ani veriť nemôžem, že by to už bolo možné na svete… Ja už radšej
            umriem, ako sa toho mám dožiť, aby si ty, dievka moja, celý svoj mladý vek mala v škole
            zmámiť. Nuž kedyže sa naučíš robiť? Čože z vás bude? Veď zleňošíte nadosmrti. Takto my
            vyjdeme na mizinu. Takto nás tí prekliati Česi o všetko pripravia. Len porcie navaľovať,
            deti osem rokov mučiť! A keď vás iba slovensky učia, akýže z vás páni budú?“ Nejasne
            spomína Grešková, že keď už chodili deti toľko do školy, ako teraz, že sa zhovárali
            aspoň s pánom farárom, s učiteľom, notárom tak, ako ona nerozumela. To už bolo niečo!
            Ale teraz iba slovensky, slovensky. „To nemôže byť, to ste vy zle rozumeli,“ nedopustila
            zlú novotu starká, a deti ju nemohli presvedčiť.
    </p>
    <p>
     Na nedeľu počuli to však všetci rodičia z kancľa, od samého pána farára, ktorý
            zvolával školský výbor, aby sa poradil, ako, kde popchať deti do siedmeho ročníka, keď
            je škola malá a príde o dvanásť detí viac než vlani do prvej triedy.
    </p>
    <p>
     „Vláda nariadila,“ vykladá pán farár.
    </p>
    <p>
     „Bohdaj sa prepadla!“ dudrú chlapi, ženy i stará Grešková hneď do kázne a jedna
            druhej šepce: „To tí Česi, prekliati Česi…“
    </p>
    <p>
     Na druhú nedeľu prišiel agent ľudovej strany, zahrmel na ministra, zahrmel, že vláda
            neuvážila, či obce, cirkvi majú dosť miesta pre toľké deti; zahrmel na vládu a Čechov
            tak, že sa to všetkým páčilo a celá dedina i Grešková dala sa zapísať do ľudovej strany
            a agenta pozvala na kyslé mlieko a dobré masielce.
    </p>
    <p>
     „Ja už nič, nič nežiadam, len keby ste tie školy prekazili tým Čechom prekliatym!“
    </p>
    <p>
     „Aj to máme v programe. Mnoho je škôl, a ani jedna katolícka!“ spustil veľkým hlasom
            ľudový agent. „Česi nám berú vieru, berú porcie, berú školy, berú, berú… Ale keď vy
            budete s nami: Čechov vyženieme a bude, ako si sami budete žiadať.“
    </p>
    <p>
     Grešková s celou dušou pridala sa k agentovi, a teraz už trpezlivejšie bude čakať
            nový prevrat a zrušenie vlády i jej nariadenia o večnej škole, akou sa jej zdá už
            dnešná, nie to, bože, keby mala trvať až sedem-osem rokov.
    </p>
    <p>
     Práce má stále plné ruky, hoci v dome vstávajú o štvrtej ráno, ale s letom pribýva i
            roboty. Syn, nevesta, slúžka v poli, deti v škole, na starkej je varenie, hydina,
            prasce, teliatko, ba ešte i mačka sa okotila a pod chvíľou pýta mlieka, a hocičo
            nezožerie… Drie ako Cigánka. Trápenia vyše práva, v ktorom by sa jej zišli Anička i
            Miško, ale — sú v škole.
    </p>
    <p>
     „Prekliati Česi!“
    </p>
    <p>
     Do toľkej práce a starosti nová bieda. Zamykaj všetko. Do dediny prišli Cigáni.
            Nasýpajú cesty, tlčú skálie vyše dediny. Žijú v kolibách, s rodinami, deťmi. Ale predsa
            vše, ako duch, príde bosá Cigánka a pýta:
    </p>
    <p>
     „Dajteže, dajte, gazdinka.“
    </p>
    <p>
     „Dajteže, dajte,“ posmieva sa jej Grešková, že nevie inak zaprosiť.
    </p>
    <p>
     „Máme kŕdeľ detí, musíme im zaniesť do našej dediny. Stará mať im málo vyžobre…“
    </p>
    <p>
     „No, ja nedám. Deťom dám, ale vy si zarobíte na cestách… Keď prídu deti pýtať…
            potom.“
    </p>
    <p>
     „Nemôžu, prosím vás. V nedeľu sa nepatrí… Iba ak v sobotu popoludní…“
    </p>
    <p>
     „Tak nech prídu na sobotu!“ okrikuje Grešková Cigánku. „A daj mi pokoj, mám robotu.
            Nestoj, choď. Ja pred tebou nebudem zamykať. Mám dosť druhej roboty!“ Kúskom chleba
            odpráva Cigánku…
    </p>
    <p>
     Na sobotu prišli cigánčatá a pýtali.
    </p>
    <p>
     Dostali, hoci boli tri.
    </p>
    <p>
     Na druhú sobotu prišli štyri.
    </p>
    <p>
     Dostali tiež.
    </p>
    <p>
     Na tretiu sobotu prišiel Cigánčat celý kŕdeľ.
    </p>
    <p>
     Vošli tri. Dostali. Druhé tri. Dostali. Tretie tri.
    </p>
    <p>
     „Vy ste už boli. Nedám viac.“
    </p>
    <p>
     „My sme neboli, to boli iné…“
    </p>
    <p>
     Grešková sa neškriepi, nestačila sa im veľmi prizerať. Dáva, veď deti prišli pekne:
            „Pochválen Ježiš Kristus“!
    </p>
    <p>
     „Ale dosť. To by ste vy mne za pekársku pec chleba zjedli.“
    </p>
    <p>
     Na sobotu prišli deti cigánske zase, veď chodili naproti svojim rodičom a rodinám,
            ktoré robili cesty a na nedeľu sa vracali do susednej dediny.
    </p>
    <p>
     „Pochválen Ježiš Kristus!“ a Cigánča stojí, ako v známom dome, smelo.
    </p>
    <p>
     „Pánboh zaplať,“ a beží s kúskom chleba.
    </p>
    <p>
     „Pochválen Ježiš Kristus!“ a druhé Cigánča stojí, vyvaľujúc bielka očú z pitvora do
            kuchyne na Greškovú, ktorá zavára halušky, lebo im nosia hnoj ženy.
    </p>
    <p>
     „Teraz som ti dala!“
    </p>
    <p>
     ,Možno, že bolo toto, možno, že iné‘, myslí starká a hodí smidku chleba.
    </p>
    <p>
     „Pánboh zaplať!“
    </p>
    <p>
     Nové Cigánča. Ešte jedno. Ešte dve.
    </p>
    <p>
     „Nedám! Už som vám pol chleba rozkrájala.“
    </p>
    <p>
     „Prosím pekne…“ pýta Cigánča.
    </p>
    <p>
     „Prosím pekne… Ale či sa vieš modliť?!“
    </p>
    <p>
     „Ve meno Boha Otca i Syna i Ducha… Otčenáš… Zdravas…“ a Cigánča sa modlí, ani keby
            hrachom sypal.
    </p>
    <p>
     Dostane okružtek chleba.
    </p>
    <p>
     Iné Cigánča začína sa hneď v pitvore modliť.
    </p>
    <p>
     Dostane i to.
    </p>
    <p>
     Prídu dve-tri naraz a modlia sa.
    </p>
    <p>
     Greškovej sa chlieb minul, a Cigánčatá sa ešte modlia. Už sa trochu i pomiešali,
            prišli i po druhý raz.
    </p>
    <p>
     „Tu máte poslednú smidku. Už nedám ani kúska! Berte sa von!“
    </p>
    <p>
     „Otče náš, ktorý si na nebesiach…“ začína malé Cigánča, a Grešková hľadí bokom, či
            ozaj vie i to. Veď to kedysi kdeže by Cigánka modliť sa! Len skorej „dajte, dajte“, a
            toto i deti znajú…
    </p>
    <p>
     „A ktože vás naučil modliť?“
    </p>
    <p>
     „Pán učiteľ v škole!…“
    </p>
    <p>
     Grešková, ako zúfalá, zalomí rukami a iba vzdychá: „Ach, teda ešte i Cigánov poberú
            do školy. Ach, tí Česi, prekliati Česi… Nuž kdeže už potom nemá takéto naše dieťa chodiť
            sedem-osem rokov, keď i Cigánčatá tisnú do školy… Stará som, ale čo sa to robí na tom
            svete, to je už vyše mojej hlavy…“
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2580601">
        </a>
        Prehriali…
       </h2>
      </div>
     </div>
    </div>
    <p>
    </p>
    <p>
     Pán Jozef Palička, mešťan a kanonier, Banská Bystrica.
    </p>
    <p>
     Drahí rodičia! Na Štedrý večer prídem na štyri dni domov. Dostal som dovolenku.
            Chvalabohu!
    </p>
    <p>
     V Lučenci 23. decembra 1924. Verný syn
    </p>
    <p>
     Adam Palička, delostrelec.
    </p>
    <p>
     *
    </p>
    <p>
     Adam, októbrový regrút, bol tri-štyri razy písal, že dovolenky nedostane, lebo mu
            jazdenie na koni ťažko ide, a pán rotmíster sa osvedčil, že takému delostrelcovi
            dovolenú nedá. Preto Adam vrúcne doložil tú „bohu chválu“.
    </p>
    <p>
     „Z kanonierskeho je rodu, a nevie sa na koni nosiť!“ búchal otec Jozef päsťou a
            nemohol pochopiť. „Mám šesťdesiat rokov a ešte by som rád vidieť toho koňa, na ktorom by
            som neobsedel, keď dva deci vína prežriem.“
    </p>
    <p>
     „Veď už ty, pýcha kanonierska! Chlapec je slabý, tichý. Ale si vymýšľal: za kanoniera
            ho, keď mohol byť v kancelárii,“ žialila mať, že Adam môže ešte i z koňa spadnúť, keď je
            slabý a tichý…
    </p>
    <p>
     „To nie je vojak, kto sedí v kancelárii. Kanonier! Pozri si ma, mama, na obšite,“
            ukázal otec na stenu, „že sa ti ešte i teraz páčim?! A preto i žiadam, aby mi môj syn
            písal ,mešťan a kanonier‘. Do smrti!“
    </p>
    <p>
     „Ale sa ti, tata, smejú, aj ujček, aj strýc, aj…“
    </p>
    <p>
     „Smejú sa, aby zakryli svoju hanbu, že boli iba honvédi,“ odrazil starý Palička
            poznámku osemnásťročnej dcérky Zlatice.
    </p>
    <p>
     *
    </p>
    <p>
     Keď Zlatica kartu nachvat prečítala, mama pustila sa do radostného plaču a otec
            vybehol za listonošom podať mu cigaru a sľúbiť pohár vína.
    </p>
    <p>
     V kuchyni nastal nový zhon, mama so Zlaticou sa objímali, že večer príde milý Adam;
            slúžku Anku rozháňali po meste, lebo Zlatica vytiahla hneď receptnú knižku sladkostí,
            aby bratovi ešte nejakých novotných cukroviniek namiesila.
    </p>
    <p>
     Tata vkĺzol do kuchyne, do komory a v tichej radosti snímal ešte jednu klobásku do
            kapustnice. Keď to mama videla, rozcítila sa znova do sĺz a povedala s radostným plačom:
    </p>
    <p>
     „Tata náš, koľkože je hodín? Choď ty tomu chlapcovi naproti.“
    </p>
    <p>
     „Na stanicu?“
    </p>
    <p>
     „Keby si až do Zvolena, tata drahý…“
    </p>
    <p>
     „Tata, práve na večeru dôjdete; my vám prídeme na stanicu v ústrety.“
    </p>
    <p>
     „Aj Anka aby prišla po kufrík,“ rozkazoval tata, uchytil zimník, palicu a bežal.
    </p>
    <p>
     Na rínku pozrel na hodiny. Pol štvrtej. O pol piatej vo Zvolene, o pol šiestej nazad
            v Bystrici. Najlepšie! Ešte budem stačiť vziať u Petráňov vína. Koľkože? dumal, keď hnal
            rínkom k svätému Jánu (Nepomuckému), ako on, nábožný človek, nazýval dôsledne „malú
            stanicu“, ležiacu poblíž kaplnky.
    </p>
    <p>
     Ulicou bol by ho chcel zastaviť i ten i onen, ale tata Palička fúkol na každého iba
            kúdeľ dymu z cigary, hodil napravo-naľavo rukou a s radostným krikom opakoval:
            „Nezdržujte ma! Idem do Zvolena! Svojmu kanonierovi oproti. Príde! O pol šiestej prídeme
            spolu…“
    </p>
    <p>
     *
    </p>
    <p>
     Starý kanonier sa vezie do Zvolena a takto premýšľa: ,Aby ja teba, synku, na veľkej
            stanici neprepásol, lebo tam bude tma, stisk, zhon na všetky strany, dočkám ťa ja na
            malej mestskej stanici. Prisadnem a o pol šiestej sme doma, len čo toho vínka vezmem. A
            že je chladno, mama ho musí uvariť a tak si štrngneme s naším, s naším delostreleckým
            kanonierom,‘ nepúšťal tata Palička starý názov a tak chytal i nový, československý.
            „Delostrelecký kanonier,“ šepkal si, sám sebe sa usmieval, rozkladajúc známym-neznámym,
            že takého má syna a beží mu oproti do Zvolena — mesta, zakrúcajúc si biele fúzy na
            plnej, červenej vyholenej tvári, necítiac nijako šesťdesiat rokov.
    </p>
    <p>
     *
    </p>
    <p>
     „Adam! Palička! Adam! Československý kanonier Palička! Delostrelecký kanonier
            Palička!“ vykrikoval starý kanonier na dva-tri vagóny.
    </p>
    <p>
     Ale tam bol stisk ani na radvanskom jarmoku, krik ešte väčší, tma, ľudia skákali a
            vyskakovali po pamäti a vlak sa hnul, tata Palička zostal, lebo sa mu syn Adam neozval.
            Možno, v poslednej chvíli ho zadržali, že hádam na tom koni neobsedel… Zašiel ho žiaľ a
            nahneval sa na všetkých Čechov.
    </p>
    <p>
     „Bohdaj ste ani jeden Štedrého večera nemali, ak ho môj chlapec mať nebude!… Ale keď
            čisto napísal ,prídem‘, už by ho len nezdržali. Iba ak sa k tomuto vlaku nedostal z
            Lučenca…“
    </p>
    <p>
     Bolo treba chytro myslieť, chytro konať, lebo sa tmilo, večer sa blížil, a kdeže je
            Bystrica! Zabehne na veľkú stanicu a tam sa prepýta. Veď i on pozná i jeho znajú. Z
            malej stanice na veľkú je behom štvrť hodiny. Starý kanonier sa vypotil, lebo i na
            chodníku grieždilo sa blato, no a potme beží dobre iba zver, a ešte ho pristavovať
            chceli, čo sa mu stalo.
    </p>
    <p>
     „Syna som stratil!“ nedomyslel ani sám, akú strašnú vec hovorí, ale v srdci skutočne
            cítil, ako keby mu bol ranený kdesi ďaleko vo vojne.
    </p>
    <p>
     „Alebo ma už čaká na hlavnej.“
    </p>
    <p>
     Vytrčí oči môj milý Adam!
    </p>
    <p>
     Utierajúc pot z hlavy a rozopnutý na košeľu, behá starý kanonier po stanici a spytuje
            sa vojakov, železničiarov, hostinského a kdekoho, či nevideli delostreleckého kanoniera
            Adama Paličku, jeho syna, ktorý mal prísť z Lučenca na dovolenú a nedošiel.
    </p>
    <p>
     „Keby to otca, toho poznáme,“ zalichotili mu mnohí „ale pána syna Adama sme nevideli.
            Možno, že i šiel, ale v tom návale vojska ktože by ich všetkých poznal, keď sú ako
            jeden. Najlepšie bude, keď starý pán Palička sadne na železnicu a zabehne do Lučenca
            presvedčiť sa, či syn skutočne dovolenku dostal a odišiel.“
    </p>
    <p>
     Tak urobí. To bude najmúdrejšie, keď je už vo Zvolene, a Lučenec nie je na tri svety.
            Prv však vbehol starý kanonier ešte do kancelárie a s veľkým rozčúlením vykladal a
            telegrafoval domov:
    </p>
    <p>
     „Adama som vo Zvolene čakal, ale nedošiel.“
    </p>
    <p>
     *
    </p>
    <p>
     Starý pán chytal sa až za srdce, keď stačil ešte na vlak do Lučenca, premáhajúc sa
            nádejou, že syna tam nájde, vyprosí si ho od pána kapitána čo len na tento Štedrý večer
            a zajtra že mu ho pošle, aby sa učil nosiť na koni.
    </p>
    <p>
     Na telegram nepomyslel doložiť, že ide do Lučenca.
    </p>
    <p>
     Kým v Lučenci chodil po kasárňach, u pána kapitána a zvedel, že syn Adam dostal
            skutočne štyri dni dovolenej a že ani v tej jazde nie je najhorší, ináče že je dobrý,
            tichý, poslušný chlapec — chválil ho pán kapitán — že starému pánovi i ukonaním i
            vďačnosťou zalievali sa oči, došiel do Zvolena hostinskému na hlavnej stanici tento
            telegram:
    </p>
    <p>
     „Adam došiel, nech sa otec hneď vráti.“
    </p>
    <p>
     Letel na nádražie hostinský, pobehal všetky čakárne a nenašiel nikde priateľa
            Paličku. Telegrafoval do Bystrice.
    </p>
    <p>
     „Otca už tu niet.“
    </p>
    <p>
     *
    </p>
    <p>
     Mama, Zlatica a Adam prečítali telegram a potešili sa, že keď otca vo Zvolene niet,
            iste už bude na ceste do Bystrice. Šli behom na stanicu k sv. Jánu a len Anka, slúžka,
            mala znova prihrievať kapustnicu a dbať, aby koláče v rúre neprihoreli, lebo keď tata
            príde, budú večerať. Veď akože by to bolo, aby oni večerali a tata, chudák, pánbohvie
            kde sa o nich trápi. Iba stojačky brali po kúsku, aby zúrivý už hlad zadusili, lebo od
            rána, ako dobrí katolíci, nejedli a pripravovali štedrú večeru. Ošomrali i Adamovi
            preto, že tatu vo Zvolene nevyzeral, ale utiahnutý čertvie v ktorom vozni na veľkú
            otcovu lásku nepomyslel.
    </p>
    <p>
     Bola už noc, pol desiatej, a tak keď vlak dojachal, roztrhli sa na troje a kričali,
            ako tata vo Zvolene:
    </p>
    <p>
     „Tata! Palička! Jožko!“
    </p>
    <p>
     A mladý delostrelec, že už bol i doma i sýty, dovolil si vykrikovať:
    </p>
    <p>
     „Kanonier! Kanonier Palička!“
    </p>
    <p>
     *
    </p>
    <p>
     Starého kanoniera nikde nič. Vrátili sa domov a od žiaľu si ľahli. Ale mama nemohla
            zaspať od trápenia, „kde je ten starý blázon?“
    </p>
    <p>
     „Neprezývaj, mama, lebo ty si poslala tatu. Dobre, že si od radosti sama nešla. To by
            si nám bola navarila kašičky…“
    </p>
    <p>
     „Tata je už, možno, niekde vo Vlkanovej na utierni,“ vtipkuje Adam.
    </p>
    <p>
     „Tam ani kostola nieto,“ zakrikuje ho Zlatica.
    </p>
    <p>
     „Ježiško môj milý, čože ma tak trápiš? Veď si ty maličký a ja som ti celé srdce
            obetovala,“ nariekala v slzách mama a nespali, počúvajúc na každý šum na ulici, či im
            tatu nejaký osobitný vlak alebo voz nedoviezol. Nie.
    </p>
    <p>
     *
    </p>
    <p>
     Starý kanonier bežal v Lučenci na stanicu, ale vlak na Zvolen už nešiel. Preváľal sa
            tam v jedálni pri poháre vínka s ľuďmi, ktorí nemajúc svojej strechy a rodiny, tam
            smutne sedeli, popíjali, driemali. Aby im nadelil zo svojej radosti, zaplatil liter
            vína, rozdával cigarky a rozprával im svoju príhodu so synkom, delostreleckým
            kanonierom, a o jednej po polnoci mohol sa pohnúť do Zvolena.
    </p>
    <p>
     Vo Zvolene v hostinci bolo ešte otvorené. Priateľ hostinský podal mu telegram.
    </p>
    <p>
     „Keď je len už doma môj Adam, môj syn dobrý! Ja už dôjdem, keď nie na utiereň, aspoň
            na pastiersku (omšu),“ a skutočne o tretej ráno u Paličkov pod oknami bolo počuť
            zachrípnutým hlasom nôtiť starodávnu československú pieseň:
    </p>
    <p>
     <span class="emphasis">
      <em>
       Čas radosti veselosti svetu nastal nyni…
      </em>
     </span>
    </p>
    <p>
     Delostrelecký kanonier, syn Adam, vyskočil a ešte vo dverách sa objali, zbozkávali,
            na radosť sebe i „malému pacholiatku na zime“, ktorá drgľovala už i starého kanoniera.
    </p>
    <p>
     Ženy skákali z postieľ prihrievať štedrú večeru.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2581092">
        </a>
        Bytový agent
       </h2>
      </div>
     </div>
    </div>
    <p>
    </p>
    <p>
     ,Dvadsaťpäť rokov, a už si mám zaviazať svet s jednou… Tri roky som bol na vojne…
            ničoho neužil. A toto už zase tri roky, čo som zaťažený ako mula u guľometčíkov…‘
    </p>
    <p>
     Takýmito dumami vyrušuje sa posledné tri mesiace poručík Lajko Černý i v spoločnosti
            veselých druhov „pod viechou“, i v kaviarni, kde Cigáni hrávajú i tú:
    </p>
    <p>
    </p>
    <p>
     <span class="emphasis">
      <em>
       … keď jednu opustím, desať ich mám!
      </em>
     </span>
    </p>
    <p>
    </p>
    <p>
     A sediac celý opadnutý, s ovesenou hlavou, s opustenými dlhými rukami na tenkom
            bruchu, trhne sebou, prebudí sa iba, keď doň „zaryjú“, dlbnú. Trie si dvoma prstami
            zholené fúzy od nosa po ústa, odráža podozrenie, pričom však červenie mu bledá tvár i
            uši. Spoločnosti často prichodí, akoby iné hovoril a iné myslel. Osamote hľadí oknom od
            stolíka na živú ulicu hlavného mesta, a vlastne nevidí. Krásny živý ženský svet
            prechádza sa po korze, a Lajkovi akoby šli iba tiene po biografickom plátne. I ten mladý
            ženský svet, vymaľovaný v rozličných humoristických časopisoch, ktoré prehŕňa v
            myšlienkach, pripadá mu, akoby čítal — politiku, o ktorú sa jakživ nestaral. Proste:
            nerozumie, nevníma; ani obrázky „holušiek“ ho nevzrušujú.
    </p>
    <p>
     Čo je s ním?
    </p>
    <p>
     Vyšívaný slovenský kožuštek, oravská čiapka s čertovými rožkami stavajú sa mu pred
            oči… Z ulice, z obrázkov hľadí naň vážna, pobledlá, ustrašená tvár slečny Anči, ktorej
            ústa mlčia, ale úprimné oči vyčítajú… hoci je na tisíc kilometrov od neho. Však vždy
            nebola.
    </p>
    <p>
     Pred troma rokmi preložili Lajka, ešte poručíka, do Bratislavy. Bytov nebolo. V
            službe v kasárni, mimo služby býval a spával čertvie kde všade. Spočiatku i v hoteli v
            spoločnej izbe s dvoma dôstojníkmi, staršími, ženatými, rozdelenými v čas rodinných
            návštev posteľnými plachtami — záclonami, ako u chudobného holiča. Teda, rozumie sa, že
            Lajko zo šetrnosti nechodil vtedy na sprelámaný diván, ale prežíval svoj voľný čas v
            kaviarni s kamarátmi a po kanapách u jedného, u druhého priateľa, vše každý týždeň a vše
            i každú noc inde a najviac v kasárni, kde konečne otvoria kedykoľvek. Pomáhal si i tak,
            že hodne času rozmárnil „pod viechou“, vo vinárni, v parku, na korze a ulici vôbec. A
            ľahko bolo sa mu spoznať s úradníčkami, pisárkami, ktoré tiež bytov nemali, alebo
            tri-štyri v jednej izbe sa museli zniesť a zo zdvorilosti podobne dve-tri museli na
            ulicu, keď jedna mala návštevu. Kaviareň, ulica, park, divadlo a zase kaviareň, a tak,
            chcej-nechcej, zaväzovali sa nové známosti.
    </p>
    <p>
     V takej bytovej núdzi, čisto z tej družby, aby sa mohli požalovať, že ani jeden, ani
            druhý nemá svojho bytu, priľnuli k sebe Lajko a Anča, banková úradníčka, dvadsaťročná
            deva, jedna z prvých absolventiek nových slovenských škôl. Zvyk stretať sa a z bytovej
            núdze robiť si vtipy, stal sa im každodennou potrebou a zábavou. Veď sú sami, opustení a
            bez bytu. Užijú aspoň ulice, parku, kaviarne, biografu, vychádzky za mesto. Dievča milé,
            Lajko vďačný, zaľúbili sa oddane. Mohli by sa i zobrať, ale — niet bytu. Ony bývajú
            štyri spolu, on je so svojím divánom len akoby na milosti u dvoch kolegov, nijak
            nevymyslíš, ako z týchto dvoch izieb uvoľniť jednu manželom tak, aby ostatní, či
            slobodní, či ženatí, zostali bez úhony.
    </p>
    <p>
     Ale veď Lajko s Ančou bavia sa i tak, ako chcú, nuž tým sladšie čakanie, Lajko svadbu
            nenáhli. Sľúbili si, že sa vezmú, keď sa nájde predbežne aspoň jedna izbička s kuchynkou
            bez odstupného, lebo peňazí nemajú. Veď pri všetkej šetrnosti strovia i jeho i jej
            plácu, a to i bez bálov a toaliet zbytočných, drahých.
    </p>
    <p>
     Lenže Anči známosť poškodila. Opozdievala sa do úradu, podriemkavala, v úrade
            roztržitou bývala.
    </p>
    <p>
     ,Prečo?‘ háda sekretár.
    </p>
    <p>
     Bratislava je veľké mesto, ale s tajnou láskou sa neskryješ ani v Amerike.
    </p>
    <p>
     „A je to vážna známosť?“ spýtal sa slečny Anči otcovsky direktor.
    </p>
    <p>
     Anča mala odpovedať, že „vážna“, hoci je Lajko poručík, vojak; že len čo byt nájdu,
            aby bol pán direktor milostivý pre tých päť minút a jednu-dve chyby v korešpondencii.
            Anča, chcejúc byť veľkomestskou slečnou, zaprela Lajka a povedala, že to len taká
            známosť nevážna, z divadla, z koncertu a prednášok… Direktorovi však doniesli, že Anču
            vlastne vídajú v kaviarni, vo vinárni, v biografe, v parku, na ulici a menej, kde ona
            hovorí… Dal Anči otcovské naučenie. Prísny tajomník po čase zase oznámil direktorovi, že
            slečna Anča chybne korešponduje, že istú firmu proti naznačenej úprave dva razy uznala
            za stotisícovú splátku, že pozde chodí do úradu a potom už náhli, rada odbehne a často
            privátne telefonuje — s mužskými hlasmi, ako to počuť z telefónu.
    </p>
    <p>
     „Dva razy uznala za stotisícovú splátku!“ direktor sa zhrozil a s náležitou školou, v
            ktorej bolo i slovo „prepustenie“, preložil Anču do filiálky užhorodskej.
    </p>
    <p>
     Anča si poplakala, ale keď Lajo sľúbil, že sa tiež dá ta preložiť, bolo dobre, šla.
    </p>
    <p>
     Či žiadal preloženie, či nie, to neviem, ale je stále v Bratislave, skoro slobodný
            ako vtáčik už dva roky. Užíva mládeneckej slobody a nahrádza vo vojne stratené tri roky.
            Raz polročne na dovolenej sa schodia, a Lajo Anči sľubuje manželstvo, len by tá bytová
            núdza popustila. Inak žije si v nových známostiach, verný síce sľubu, ale tie tri roky
            na vojne, tie nemôže dohoniť, nahradiť si všetku sladkosť, čo mu ušla na frontoch. A že
            bytová núdza ešte trvá, ľahko sa zoznamuje s dievčatami, so spoločnosťou, vysúdenou na
            ulicu, park, kaviareň, viechu, a nezmohol sa na izbu, iba že býva s kolegom v jednej
            izbe, i to na kanape a zo šetrnosti jeden k druhému často v kasárni.
    </p>
    <p>
     Anču Užhorod už dávno omrzel. Píše, že tí sekretári sú všade rovnakí grobiani, a že
            rada by už variť, starať sa o domácnosť, o Lajka, v tom že vidí svoje povolanie. Že iste
            mu je už zle od stravy vojenskej, hostinskej. Ústav znížil platy, Lajo však postúpil a
            pri jej šetrnosti a kuchárskom umení, čo ju ešte mama učila, budú sa mať dobre, len ten
            byt aby hľadal, hľadal, hľadal…
    </p>
    <p>
     Lajo posiela jej všetky výstrižky, čo číta o bytových núdzach z celej republiky, o
            zbojníkoch, keťasoch bytových, odstupnom… len aby predĺžil svoj mládenecký život. Veď
            nemá ešte dvadsaťpäť rokov a tri roky bol na vojne. A kamaráti sú takí milí, vtipní,
            najmä starší páni, čo bez rodín tiež musia s mládežou krátiť si čas tu i tam, pri vínku,
            pivci, vo veselých spoločnostiach.
    </p>
    <p>
     Anči, pravda, píše, že stojí jej v slove, čo by dokiaľ mali na byt čakať.
    </p>
    <p>
     „Hej, tebe je ľahko čakať, keď ti je len dvadsaťpäť, ale mne už bude dvadsaťtri,
            budem stará… Tak dokiaľ, dokiaľ čakať?…“
    </p>
    <p>
     A slečna Anča začala hľadať byt z Užhorodu v Bratislave sama.
    </p>
    <p>
     Teraz v jeseni si vzala dovolenú a prišla do Bratislavy presvedčiť sa o láske
            Lajovej…
    </p>
    <p>
     „Som muž a dôstojník, slovo držím, len by sa byt našiel.“
    </p>
    <p>
     Pod tým sľubom strávili spolu krásne tri dni, direktorovi a zlostnému sekretárovi sa
            ani neukázali. Lajo Anču vodil po predmestských uliciach, kde stavajú, a v meste, ako si
            Anča žiadala a v novinách našla, po bytových kanceláriách.
    </p>
    <p>
     Konečne Lajo Anču vyprevadil na stanicu, posadil do vozňa a čakali odchod vlaku.
    </p>
    <p>
     „Kedy, Lajko drahý, kedy?“ spytuje sa Anča, hľadiac mu do očú tak mäkko ako dieťa.
    </p>
    <p>
     „Len čo byt nájdem, milá Anča,“ i Lajo tak úprimne hľadí, že Anča, i keď sa vlak
            pohol a zostala sama, prvé čo pomyslela, bolo: ,Ľúbi ma, ľúbi.‘
    </p>
    <p>
     Pomyslela, ako ochotne vodil ju po novostavbách, keď i bez výsledku, i po agentoch. A
            celé tri dni nepohol sa od nej z hotela. Nechodí vraj nikam, iba do divadla na vážne
            činohry. ,Vojenská služba je pekná, ale ťažká. No, až bude plukovníkom… to bude byt!
            Inakší, ako teraz hľadáme,‘ uvažuje Anča. Vytiahla notes a hľadela na agentúrske adresy,
            že im ešte sama napíše, aby, ak čo nájdu, i jej oznámili. Veď nebude toho Laja už toľko
            trápiť; čo aký kútik bude dobrý. Veď Lajko tak vážne zmýšľa. Všetky tri večery šiel o
            polnoci spať. V sladkej dume vezie sa Anča do Užhorodu.
    </p>
    <p>
     Lajovi zišlo sa po tie tri noci vyspať, lebo, ako i Anča zbadala, od tej služby v
            daždi, v blate je bledý, chudý. I tie veľké dobré oči má podbehnuté…
    </p>
    <p>
     Tri dni stačil si Lajo oddýchnuť, a potom na rodinný byt a agentov zase „predbežne“
            nepomyslel. Anča ho videla, bude trpezlivejšie čakať na sľub, ktorý splní, ale tak… tak,
            až mu bude okolo tridsať. Ak by sa Anča dotiaľ vydala, no boh s ňou, poželá jej všetkého
            šťastia, lásky a pohodlia. Nech užije, čo svet dáva.
    </p>
    <p>
     A pošiel medzi starých kamarátov, ktorí si ho doberali, ale ľahko ho prijali zase do
            kruhu. Lajo adresy agentov, všelijaké reklamy vyhodil z vrecka, aby mu nič
            nepripomínali.
    </p>
    <p>
     Anča poslala tri pozdravy z cesty, jeden z Užhorodu a potom dlhší čas nepísala. Azda
            sa na ceste obznámila s nejakým príjemným človekom, možno dôstojníkom… ,Ale ona nie je
            taká, ako ja…‘ doznal si Lajo. ,Dobré dievča. Seriózne chápe úlohu ženy, kuchárky a tak
            ďalej… Ako vypočítala, že z mojich tisíc päťsto korún lepšie vyjdeme dvaja, než ja sám.
            Poznať, že je v banke. Ale nepíše. Či by sa bola na niečo nahnevala v duši, či by jej
            nejaký kamarát niečo… Ale veď som ju ani neukázal nikomu.‘
    </p>
    <p>
     Na desiaty deň dostal Lajo od Anči list, z ktorého vynímam: „…Dostala som už tri
            nabídky, ale si nemysli, že k sňatku. Oj, to nie, môj drahý! Okrem Teba nikto mi tej
            nabídky nespraví! Ale som dostala nabídky na náš rodinný byt. Iď hneď pozrieť a
            presvedčiť sa: Štefánikova ulica číslo 23, Palackého sady 21, Nový svet 526. Už by som
            Ti tak rada halušiek s bryndzou navariť, takých, akých v nijakom bratislavskom hostinci
            nedostaneš! Takých, čo Ti budú chutiť, ako keď Ti pucer Mišo navaril za frontom, keď ste
            utekali z Ruska a dva týždne zelenú ďatelinu a surovú kapustu jedli… ako si mi
            rozprával. Hrozné, Lajko drahý, keď si na to pomyslím, čo si Ty, chudáčik, vystál na
            vojne. Ale ja Ti všetko nahradím, zabudneš i tie hrozné tri roky… Len tie byty choď hneď
            a hneď pozrieť, a čo budú len ako škatuľky, najmi. Ja podľa toho napíšem rodičom… Ba už
            im píšem…“
    </p>
    <p>
     Dosiaľ ani jej, ani jeho rodičia o ničom nevedeli. Ich láska bola ich tajnosť.
    </p>
    <p>
     ,Moji rodičia sú poctiví… Iste i jej rodičia…‘ ,Nasľuboval si, synak, dodrž slovo,
            ber. Tráp sa.‘ To mám isté, že mi tak povedia. Veď áno, ale až by som bol aspoň
            kapitánom, štábnym… Akýže to vojak! Taký mladý, a už ženatý, a ak budeme mať deti jeden
            rok, druhý, tretí…‘ Vedie samomluvu Lajko, ale list sa nedá odkladať. Ide pozrieť aspoň
            jeden ten byt.
    </p>
    <p>
     Chvalabohu! „Novostavba — mokrý!“
    </p>
    <p>
     Tak to Anči napísal a vytiahol dva týždne mládeneckého života.
    </p>
    <p>
     „Choď pozrieť druhý!“ znie rozkaz z Užhorodu. Hospodine! „Starý dom — byt tmavý!“
    </p>
    <p>
     Vytiahol dva týždne ďalšie.
    </p>
    <p>
     „Tretí!“ hučí z Užhorodu.
    </p>
    <p>
     Panebože! „Suchý i vidný, ale pre nás — drahý.“
    </p>
    <p>
     O dva týždne dostal novú ulicu, nové číslo od Anči a súrne pokyny, aby nepremeškal.
    </p>
    <p>
     Bol by šiel podplatiť agenta, ale čerthovie, ktorý je taký ochotný, a je ich plné
            mesto. Šiel pozrieť byt.
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Zaspievalo vtáča na kosodrevine;
       </em>
      </span>
      <br/>
      <span class="emphasis">
       <em>
        čo komu súdené, veru ho neminie…
       </em>
      </span>
     </p>
    </div>
    <p>
    </p>
    <p>
    </p>
    <p>
     hvízdal si pod nos Lajo, zastavil sa pred bytom a, chytiac nádobu múdrosti do dlaní,
            pritláča si sluchy, čo si počať.
    </p>
    <p>
     „I suchý, i vidný, i cena primeraná.“
    </p>
    <p>
     Sedí zlomený v kaviarni, nevidí, nečuje, iba tupo myslí: ,Bože, čo si počať, aby som
            sa v dvadsiatom piatom roku veku svojho… Veď je umrieť žiaľ v tom veku, nie sa oženiť.
            Veď ja čestne chcem splniť slovo, ale tak… okolo tridsiateho…‘
    </p>
    <p>
     Tri byty, čo našla Anča, zmaril. Čo bude s tým štvrtým?
    </p>
    <p>
     Myslím, že nadporučík Lajko je už v slepej uličke…
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2581688">
        </a>
        Betlehem
       </h2>
      </div>
     </div>
    </div>
    <p>
    </p>
    <p>
     Dávno to bolo… alebo len tento týždeň. Očami duše svojej rozhŕňaš záclonu času a
            vidíš ako pred polstoročím…
    </p>
    <p>
     Do mesta šla dnes stará mať, a Zuza s najatými mládencami, Mišom a Ondrom, na dvoje
            saniach do lesa po drevo. Doma zostal starý otec a šesťročný vnuk Janko. Je sanica,
            mrzne, až sa inovať iskrí v rannom slnci a vrabci a sýkorky i ďatlík tisnú sa až do
            kurína nad chlievcom na svinské zemiaky, z ktorých sliepky povyberali tlč a otruby a
            teraz nejdú sa ani prejsť po bielej záhrade, ale sťahujú hlavy medzi krídla a nedbajú
            ani, že z ich žrádla, čo im starý otec hodil, keď bravcov kŕmil, požívajú sa tí drobní
            speváci „Činčarara!“, „Čip, čip!“, „Ťuk, ťuk, ťuk!“
    </p>
    <p>
     „Ale sa mi z izby ani nehni,“ nakladá starý otec vnukovi Jankovi, „lebo nás stará mať
            oboch vyčepčí, ak budeš kašľať, že sme vymysleli…“
    </p>
    <p>
     Starec štopne si do fajky a ide do záhrady pod cieňu. Píli, strúha na „koni“
            oberučným nožom a Janko, vopchatý do okna, vidí z toho niečo a kombinuje, ako len bude z
            toho — betlehem. Bojac sa, že starý otec spraví všetko na dvorku, pod cieňou, klope na
            okno a volá:
    </p>
    <p>
     „Starý otec, či vás neoziaba? Poďte dnu robiť.“
    </p>
    <p>
     A starý otec skutočne ide. Vnesie „koňa“ do izby, pílku, nôž, kladivko, nebožiec,
            šúch, tesársky „pľajbajs“ — tuhu, dosky, laty, a sporák je stolom: i stojí blízo okna a
            že sa v ňom ráno kúrilo, je ešte teplý a rýchle na ňom schnú dosky, laty a potom farba i
            cesto, ktorým bude starý otec lepiť…
    </p>
    <p>
     Dosku rozmeria, tuhou naznačí a vŕta dierky i diery; Janko drží, vyfukuje z dierok
            rez, starý otec pritláča oboma rukami okuliare, aby videl a neprevŕtal dosku skrz.
    </p>
    <p>
     „Načo to bude?“ piští zvedavosťou duša chlapcova.
    </p>
    <p>
     „Počkaj, uvidíš…“
    </p>
    <p>
     „Ale ja by som to už chcel vedieť, starý otecko,“ modliká Janko.
    </p>
    <p>
     „To bude na tom stáť maštaľka a túrne.“
    </p>
    <p>
     Túrne! Bože, i na kostole v dedine je túrňa, ale len jedna, a ani na tú Janko ešte
            nesmie, lebo že ho zmlátia, ak spadne, sľubujú mu; a tu — dve túrne, a tie budú jeho…
    </p>
    <p>
     Starý otec napíli latiek, strúha ich na „koníku“ a vtĺka do dier; hľadí, primeriava
            šúchom, cez okuliare i bez nich, a z múdrej hlavy starého otca vychodí, čo vyjsť malo —
            zruby, väzba kostola i veží.
    </p>
    <p>
     Starý otec vyjde a dlho prehadzuje polená pod strechou, čo Janko čuje, ale nevidí; až
            konečne vnesie okrúhle a „javorové“ vraj poleno i reže malé klátiky; dva z nich i
            ostruhuje, ostruhuje… až sa ukáže, že to budú báne, no celkom ako na ich kostole.
    </p>
    <p>
     „A krížik kde bude? A zvony?“
    </p>
    <p>
     „Všetko bude, synku môj,“ zdržanlivo, len ako práca speje, prisviedča na sto otázok
            starý otec. „Len by stará mať prišla z mesta,“ dáva tušiť chlapcovi nové veci.
    </p>
    <p>
     „A čo donesú?“
    </p>
    <p>
     „Hm. Sa nahľadíš…“
    </p>
    <p>
     Chlapec beží k oknu od cesty, vybehne von po chvíli, že „na potrebu“, a ono — vyzerať
            starú mať.
    </p>
    <p>
     Kým starý otec tesárskym červeným kyndrusom zafarbí podstament — dosku, báne a spraví
            krížiky na ne — tu je stará mať.
    </p>
    <p>
     „Čo sme my spravili!“ — kričí chlapec starej materi do dvier, a nedal by sa jej ani
            zložiť, aby skorej videla — túrne!
    </p>
    <p>
     Stará mať vedela, čo sa chystá, preto šla do mesta. Robí drahotu a stavia sa
            chladnou, tajomnou.
    </p>
    <p>
     „A vy ste ešte nič nepostavili na obed, ani oheň nekladiete… Čože budeme jesť?“
    </p>
    <p>
     Skladá sa stará mať a chlapec, ktorý vždy čakával mastný rožok z mesta, teraz si má
            oči vyočiť a odhŕňa obrus z koša, či by niečo nezbadal, o čom stará mať hovorí, že bola
            až v dvoch sklepoch, kým nakúpila, čo jej starý otec naložil a čo konečne vykladá.
    </p>
    <p>
     Nie, oči Jankove neveria, čo vidia, lebo berie všetko poznovu do rúk a kuká, prezerá,
            smejúc sa i plačúc radosťou. Ale vážna a ustatá stará mať ich odoženie od sporáka, že
            treba variť, prídu aj tí s drevom. Janko zbiera jej triesky a chcel by posluhovať, ale i
            rozkrúcať papiere, z ktorých kukajú nové, nevídané veci. Ešte len i farbičky v škatuľke!
    </p>
    <p>
     Starý otec odnesie sa zo sporáka na stôl; stará mať mu dá múky do mištičky, narobí
            cesta a začne maľovaným papierom obliepať maštaľku i túrne. Strechu žltým — to vraj bude
            slama; steny červeným — to vraj bude hlina; túrne zeleným — to múry… Prijíma všetko s
            obdivom fantázia chlapcova, a keď starý otec roztvorí knižočku pozlátky a káže Jankovi
            nefúknuť, to zapchá si rukou i nos, zatají sa v ňom i dych a chodí na prstoch, hroziac i
            starej materi prštekom, aby ticho chodila okolo sporáka.
    </p>
    <p>
     „Stará mama,“ a chlapec zapcháva jej ústa, keď sa priblížila a kukla, čo to už robia.
    </p>
    <p>
     A to starý otec nožom krája tenučkú pozlátku! Jankovi káže prstom dobre posliniť
            všetky krížiky a on nožom podberá pásky pozlátky a trasúcou starou rukou prikladá ich na
            naslinené už krížiky.
    </p>
    <p>
     „Tá stála šesť grajciarov. Aby vám jej dosť bolo!“ nakazuje stará mať.
    </p>
    <p>
     „Dosť, aj zvýši,“ odpovedá starý otec stranou a Janko sa poteší, že bude mať „zlato“,
            čo dosiaľ nevidel iba v kostole na oltári. Všetci chlapci budú mu závidieť, keď im ho
            ukáže. Budú si pýtať. Či dá, či nedá? — myslí a vychodí mu, že ak dá, tak len po
            kúštičku, lebo to stálo šesť grajciarov, peniaz preň veľký, čo nemôže dať iba jeho starý
            otec a stará mama, lebo oni majú štyri kravy, a inde len jednu-dve.
    </p>
    <p>
     Betlehem bol by hotový, len ešte jasle, Ježiška, vola a oslíka, aby Ježiškovi zima
            nebolo a valachov, ovce i Dunča. Skúša starý otec i stará mať od sporáka, čo si
            zapamätal z rozprávok predvianočných, a tak Janko zháňa po detskom rozume a skladá meno
            k menu, a keď si spomenul na meno panenky Márie, na starú mamu, svätú Annu si nemohol.
            To mu odpustila stará mať, ale Janko nijak nemôže prísť ani na meno pestúna. Na stene,
            na obrázku mu ho ukážu, píli práve dosku, — nie, nič nepomáha.
    </p>
    <p>
     „No, no — papľuch. Pôjde do školy, a nebude nič vedieť,“ zahanbuje Janka stará mať.
            „Teraz odložte a poďte obedovať. Ale keď bude všetko, sa ťa vyspytujem, či budeš vedieť,
            čo je čo.“
    </p>
    <p>
     „Budem! Zuza ma naučí,“ stavia sa chlapec.
    </p>
    <p>
     „A keď nevieš meno svätého pestúna…“
    </p>
    <p>
     „Ja viem, len mi nemôže na rozum zísť,“ narieka chlapec a nemôže ani jesť.
    </p>
    <p>
     „No, spomeň si, ako sa volá strýc,“ pomáha starý otec.
    </p>
    <p>
     „Jano!“ vykríkne chlapec.
    </p>
    <p>
     „Nie ten, ale bačovkin.“
    </p>
    <p>
     „Jozef!“ vie už istotne chlapec, že sa pestún Ježiška volal Jozef.
    </p>
    <p>
     „Už to nezabudnem,“ ubezpečuje starú mať, „vždy si pomyslím na strýca bačovkinho,“ a
            nedá sa mu ani dojesť, pomáha zbierať starému otcovi riad tesársky a sebe napchať vrecká
            ostrižkami farbistých papierov, ale hlavne iskrami pozlátky, ktorá sa mu roztiera pod
            prstami. Predsa niečo z nej zachytí. Hľadí oknom na ulicu a vykrikuje všetkým chlapcom
            čo prejdú popod okno:
    </p>
    <p>
     „Ja mám betlehem! Mne spravili starý otec betlehem!“
    </p>
    <p>
     „Ukáž!“ volajú mu chlapci z ulice a prídu sa dívať oknom a čo smelší i do izby.
    </p>
    <p>
     „A valachov aj ovce mi namaľujú Mišo a Ondro od Horných, čo chodia k našej Zuze!“
            pýši sa chlapec, že taký mládenci, čo boli aj „betlehemci“, chodia za ich Zuzou a budú
            mu maľovať, keď dovezú drevo. Opakuje, čo napočúval a ako mu to starý otec sľúbil.
    </p>
    <p>
     A skutočne večierkami potom celý týždeň prichodili obidvaja a maľovali, vystrihovali.
            Starý otec spravil ešte jasličky, mládenci zdokonalili túrne, to jest ľahkou rukou
            vyrezali do „zelených múrov“ okná, do jednej vežičky pripravili zvonček z jahniatka,
            ohradili celý betlehem krajom dosky modrým maľovaným plôtkom, doniesli suchého machu a
            stavali doň a do maštaľky celý posvätný salaš, pospiechajúci k Ježiškovi, tak, ako
            figúrky stačili maľovať a priliepať na podnôžky. Tu bača z hrudou syra, tam valach s
            ovcou na pleciach, valáša s barancom na rukách, bačovka s košom jabĺk a orechov, valaška
            — maslo na rukách v košíku, iný valach nesie za ľagvicu žinčice, deva hrdličky a za nimi
            plno poskakujúcich beličiek, okaniek, kornutok, jahniatok, kôz, kozleniec, oslice,
            kravy, Dunčo, Zahraj, Dolesa.
    </p>
    <p>
     Medzi ovcami ešte valasi a honelníci. Jeden gajduje — du-du-du, druhý na píšťalke
            preberá — ti-ti-ti, tretí fujaruje:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Ďuro, fujaru!
       </em>
      </span>
      <br/>
      <span class="emphasis">
       <em>
        Veď ty vieš, ktorú.
       </em>
      </span>
      <br/>
      <span class="emphasis">
       <em>
        Čo tvoj otec na nej hrával,
       </em>
      </span>
      <br/>
      <span class="emphasis">
       <em>
        keď žinčicu odváraval.
       </em>
      </span>
      <br/>
      <span class="emphasis">
       <em>
        Preberaj prsty,
       </em>
      </span>
      <br/>
      <span class="emphasis">
       <em>
        Ježiška ucti.
       </em>
      </span>
     </p>
    </div>
    <p>
    </p>
    <p>
    </p>
    <p>
     Do jasieľ Ježiška; nad ne mamu jeho a starého pestúna, ktorému toť nemohol prísť
            Janko na meno, i troch čierno-zlatých murínov-kráľov od východu s darmi a na maštaľný
            krížik postavili veľkého anjela na jednu nohu, akoby len v letku zachyteného.
    </p>
    <p>
     V tých dňoch, pri tej milej robote mládenci učili Janka veršíky, pesničky o tom
            všetkom, čo robili.
    </p>
    <p>
     O bačovi naučili ho spievať:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Vivat, bača, vivat v lete,
       </em>
      </span>
      <br/>
      <span class="emphasis">
       <em>
        ako ruža kvitne v lete.
       </em>
      </span>
     </p>
    </div>
    <p>
    </p>
    <p>
    </p>
    <p>
     O Kubovi:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Sedí Kubo za bukom,
       </em>
      </span>
      <br/>
      <span class="emphasis">
       <em>
        číta ovce klobúkom.
       </em>
      </span>
      <br/>
      <span class="emphasis">
       <em>
        Tuto jedna, tuto dve,
       </em>
      </span>
      <br/>
      <span class="emphasis">
       <em>
        a tá tretia bude mne.
       </em>
      </span>
     </p>
    </div>
    <p>
    </p>
    <p>
    </p>
    <p>
     Stachovi že ani čert nechybí, len mu každý závidí.
    </p>
    <p>
     Fedor že je svižný paholík, čo vyskočí na kolík. Na žinčičke nežije, len si vínka
            popije.
    </p>
    <p>
     O Kubovi ešte i druhý:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Dobre bolo Kubovi, Kubovi, pokým bol mladý.
       </em>
      </span>
      <br/>
      <span class="emphasis">
       <em>
        Preskakoval pníčky, pníčky aj klady.
       </em>
      </span>
      <br/>
      <span class="emphasis">
       <em>
        Len to zle urobil, že sa neoženil
       </em>
      </span>
      <br/>
      <span class="emphasis">
       <em>
        tento pes starý, pokým bol mladý.
       </em>
      </span>
     </p>
    </div>
    <p>
    </p>
    <p>
    </p>
    <p>
     Mládenci ukázali chlapcovi i odzemok pri speve týchto a iných piesní a starý otec
            musel spraviť ešte plieškami vybíjanú a štrkotavú palicu. Valašku vraj, až keď bude
            starší, keď sa naučí odzemok. Teraz by mohol ešte spadnúť a sa porezať. Janko pristal a
            spytoval, učil sa, čo budú všetci hovoriť, keď pôjdu oferovať Ježiškovi veci, ktoré
            nesú.
    </p>
    <p>
     Bača povie:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Ja ti nesiem syra, mliečka,
       </em>
      </span>
      <br/>
      <span class="emphasis">
       <em>
        by zohriali tvoje líčka.
       </em>
      </span>
      <br/>
      <span class="emphasis">
       <em>
        Pred tebou padám,
       </em>
      </span>
      <br/>
      <span class="emphasis">
       <em>
        dar svoj ti skladám.
       </em>
      </span>
     </p>
    </div>
    <p>
    </p>
    <p>
    </p>
    <p>
     Fedor:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Ja ti oferujem za čiapku slivák,
       </em>
      </span>
      <br/>
      <span class="emphasis">
       <em>
        aby si nepovedal, že som všivák.
       </em>
      </span>
     </p>
    </div>
    <p>
    </p>
    <p>
    </p>
    <p>
     Stacho:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Ja ti oferujem takú klobásu,
       </em>
      </span>
      <br/>
      <span class="emphasis">
       <em>
        čo ťa trikrát ňou opášu.
       </em>
      </span>
      <br/>
      <span class="emphasis">
       <em>
        Sebe hryz!
       </em>
      </span>
     </p>
    </div>
    <p>
    </p>
    <p>
    </p>
    <p>
     Kubo:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        A ja, môj Ježiško, ako ľudia vravia,
       </em>
      </span>
      <br/>
      <span class="emphasis">
       <em>
        keď ničoho nemám, vinšujem ti zdravia!
       </em>
      </span>
     </p>
    </div>
    <p>
    </p>
    <p>
    </p>
    <p>
     Aby mládenci hnevali Zuzku, naučia chlapca, keď sa spýtal, čo budú deti hovoriť, nuž
            vraj Zuzka bude:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        A ja malá častitujem,
       </em>
      </span>
      <br/>
      <span class="emphasis">
       <em>
        každú noc sa zasikujem.
       </em>
      </span>
     </p>
    </div>
    <p>
    </p>
    <p>
    </p>
    <p>
     A Janko:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        A ja, bratku, tiež som taký,
       </em>
      </span>
      <br/>
      <span class="emphasis">
       <em>
        každé ráno žmýkam gaty.
       </em>
      </span>
     </p>
    </div>
    <p>
    </p>
    <p>
    </p>
    <p>
     Chlapec pochytí, ale ráno zastarejú sa do toho starí rodičia, a mládenci sú
            zahanbení.
    </p>
    <p>
     Na Štedrý deň stará mať so Zuzou piekli koláče. Janko vylizoval misky, starý otec
            šiel odťať stromček. Zavešali ho jabĺčkami, pozlátenými orechmi a medovníkmi a podeň na
            kasňu postavili betlehem. Iba keby už skorej bol večer, aby sa mohli zapáliť v betleheme
            sviečky a zazvoniť…
    </p>
    <p>
     Stmievalo sa. Janko duril starú mať i Zuzu, aby už prikrývali stôl v hornej izbe,
            ktorú starý otec už tri dni vykuroval bukovými pňami a hrčami, zatierajúc lekvárom
            zelené popukané kachle. V hornej izbe páchlo dymom, voňali koláče a bolo už teplo ani
            pod perinou.
    </p>
    <p>
     Kým sadli k večeri, poďakovať Bohu za všetky dary do roka, Janko so Zuzkou zapálili
            sviečočky na stromku a v betleheme; chlapec vzal za ruku starého otca i starú matku a
            ťahal ich k betlehemu. Pustil ruky, tri razy za nitku zazvonil, a starí rodičia, majúc
            slzy v očiach nad detskou radosťou, šlabikovali nápis, ktorý držal v rukách anjel na
            maštaľnom krížiku:
    </p>
    <p>
     Sláva na výsosti Bohu!
    </p>
    <p>
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507020" name="ftn.id2507020">
        1
       </a>
       ]
      </sup>
      Tu odpočíva Jozef Baďurko. Žil 1836 — 1912.
     </p>
    </div>
    <div class="footnote">
     <p>
      <sup>
       [
       <a class="para" href="#id2507352" name="ftn.id2507352">
        2
       </a>
       ]
      </sup>
      Modely.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582478">
       </a>
       II. Obrázky staré
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2582500">
        Podkonický kostol
       </a>
      </span>
     </dt>
     <dt>
      <span class="sect1">
       <a href="#id2583063">
        Rechtor-kapitalista
       </a>
      </span>
     </dt>
     <dt>
      <span class="sect1">
       <a href="#id2583445">
        Dubovská škola
       </a>
      </span>
     </dt>
     <dt>
      <span class="sect1">
       <a href="#id2584075">
        Contract
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Venujem bratovi Jankovi
     </em>
    </span>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2582500">
        </a>
        Podkonický kostol
       </h2>
      </div>
     </div>
    </div>
    <p>
    </p>
    <p>
     Podľa kanonickej vizitácie z r. 1804 dňa 24. mája podkonickí obyvatelia dobrovoľne
            zaviazali sa zem kostolnú, „Za vlčkom“ rečenú, „kedykoľvek bude potrebné, povážati a
            dokonale zrábati“.
    </p>
    <p>
     Päť rokov plnili podkonickí farníci svojmu pánu farárovi, Jánovi Nepomuckému
            Kontošovi, obligátor statočne. Aspoň nemáme dôkazov, že by záväzok neboli plnili, a tak
            nebolo by pekne, keby som dnes priťažil ich dušiam, radujúcim sa v nebi, a podozrievaním
            alebo ničím nedokázanou klebetou vrátil ich do očistca. My sa jedine domnievať môžeme,
            že veriacich svojich Podkoničanov pán farár iba napomínať mohol, aby — hádam — hustejšie
            povážali a niektorý rok poviezť vôbec nepozabudli. Prv dôverne, potom — ako to býva —
            pripomenul im kanonickú vizitáciu a dobrovoľný sľub, a to pred pánom bohom, totižto z
            kancľa. A preto, aby pán farár mal lepšiu istotu, dali mu Podkoničania 19. apríla 1810
            „písmo“, ktorým richtár a prísažní obce „známo činili, komukoľvek by o tomto znáti aneb
            vedeti potrebno bylo“, že oni pri slávnej vizitácii zem kostolnú, „Za vlčkom“ rečenú,
            „povážati a dokonale zrábati sa podvolili a zavázali“. Že „dobrovoľne“, to už v písme
            nespomínajú. Načo? Pri slávnej vizitácii bol osvícený pán biskup a dvanásť kňazov,
            komorský gróf zo zámku ako patrón, a 19. apríla 1810 už iba pán dekan, pán farár a zo
            zámku iba úradník. Vtedy sa nesvedčilo nariekať a ponosovať, veď bola veľká slávnosť,
            hučali i doliny od streľby z mažiarov — teraz ťažké, všedné časy, možno úprimnejšie si
            pohovoriť i do „písma“ zapísať. Lebo im nikto neuzná. Ani pán farár. A predsa, kto
            neumrel, každý vie, že zo snehov a dažďov vše a v roku 1810 najmä na jar tak boli v
            Podkoniciach rozmokli lúky a zeme, že by sa bola „veliká škoda činila“, keby boli chceli
            „Za vlčka“, na farskú zem, hnoj vyvážať. „Než jaknáhle nám Pán Bůh spomůže z lúk a zemí
            zrobiti a domov zebrati, hned na túže zem 30 fúrov hnoja sa vyvézti zavazujeme. Pročež
            pro lepšú bezpečnost dávame toto písmo ze seba, a svojima vlastnýma jmenama a +
            (krížiky) potvrzujeme Richtár Jano Flaška, polgári Jano Slobodník, Jano Gila, starší
            Martin Mrva, Juro Potraš, Ondrej Očenáš.“
    </p>
    <p>
     Richtár a Mrva spravili veľké a tenké krížiky, Gilovci brko pritisli, ostatní ľahko
            niesli ruky po papieri, ale vlastnoručne svoje meno nepodpísal ani jeden. Písať nevedel
            vtedy v Podkoniciach ešte ani richtár.
    </p>
    <p>
     Písmo zložil a schoval pán farár, mysliac i s dekanom a patronátskym úradníkom zo
            zámku, že teraz už bude v tom hnojení poriadok. Tak mysleli aj richtár a prísažní a
            úctivo sa odporúčali, aby zase mohli s prosbami a ponosami na zámok a k osvícenému pánu
            biskupovi, lebo tam im už bol pán farár všetky brány a dvere pozatváral žalobami, že o
            kráľovstvo nebeské a jeho rozmnoženie nedbajú a nepočujú… a keď sa do kostola nevmestia,
            stoja okolo, ale priložiť ruky k dielu — nedajbože. Na oferu, do zvončeka ani každý
            desiaty… a o jednej veľkej veci počuť ani vo sne nechcú.
    </p>
    <p>
     Podkoničania už takí boli vychýrení, že ľupčianski páni nožiari, debnári a stolári
            hľadeli na nich ako na zbojníkov, ktorí iba spásajú ovcami cudzie polia, a žeby to
            poznať nebolo, zbierajú ovčie bobky do klobúkov; radi jedia z cudzieho mäsa, ba sa bolo
            stalo, že i včely vykradli a znivočili.
    </p>
    <p>
     Ale veď oni tiež majú ústa a vedia prosiť i žalovať. A nebolo treba ani dlho čakať.
            12. júna 1810 bola v Podkoniciach birmovka, prišiel osv. pán biskup Szerdahelyi, pred
            ktorého odvážili sa Podkoničania, že pán farár veľa na nich, na chudobných ľuďoch,
            vymáha pre seba, ba ešte i pre rechtora; že už i kostol mu je malý, cintorín neohradený;
            kaplnky, kríže by budoval a staval. Že sú oni horliví katolíci, veď vrátili sa už i
            všetci luteráni do cirkvi, čo v Podkoniciach kedy boli, ale také ťarchy, ako na nich pán
            farár vymýšľa, to neunesú, a preto a pre svätý pokoj v cirkvi, ponížene prosia
            osvíceného pána biskupa, aby ich pána farára preložil medzi možnejší národ; oni že z
            tých holých brehov, kam ich panstvo vyhnalo, viac nevládzu, než dávajú. I nedávno že sa
            zaviazali tridsať fúr hnoja „Za vlčka“ farárovi vyvážať…
    </p>
    <p>
     Ale pán biskup pochválil Podkoničanom ich farára do očú a úmyslom jeho sľúbil
            požehnanie a pomoc; prítomný pán komorský gróf zo zámku sľúbil dať všetko, všetko:
            kameň, vápno i drevo. Deputácia, pokorne bozkávajúc ruky, hrbila sa naporad do háčika,
            tisla klobúky na prsia a račkajúc vychádzala z fary na dedinu so žalostným vzdychaním:
            „Už sa im neobránime. Iba budovať… Bože, bože!“
    </p>
    <p>
     Či v jeseni „Za vlčkom“ pohnojili, neviem, ale sotva. Zase bolo „mokro“ a bola by sa
            veľká škoda činila. Súdim z toho, že milých Podkoničanov 9. januára 1812 dal si zvolať
            úradník zo zámku, obnoviť s nimi sľub z 19. apríla 1810, a to na obligátore, i zapísal
            po latinsky, takto asi: napomenutá bola obec plniť kontrakt a hnojiť kostolnú zem „Za
            vlčkom“. Franc Hrdina. Toto napomenutie patróna vari osožilo, lebo viac v podkonickej
            histórii hnojenie zeme „Za vlčkom“ sa nespomína. S patrónom a panstvom neradno bolo
            vtedy ťahať sa za prsty, lebo Podkoničania i všetkých štrnásť obcí, čo pod zámok
            patrilo, dobre si pamätali z vlastnej skúsenosti, alebo aspoň z rozprávok otcov, aké
            boli na zámku Ľupčianskom žaláre, mučiareň, suchý mlyn, ktorý točili väznení poddaní.
    </p>
    <p>
     Svojmu veľkému snu, aby Podkoničania mali väčší kostol i vežu, nedal pán farár Ján
            Nepomucký Kontoš zapadnúť. Podkonice spomínajú sa po prvý raz v listine z r. 1340; potom
            v listine z r. 1434 nazývané sú Podgonicami. Mali už r. 1692 kostolík sv. Martina 24’
            (stôp) dlhý, 24’ široký i vysoký, s gotickým oltárom bl. P. Márie. Ale vtedy a ešte
            temer za sto rokov boli a zostali fíliou ľupčianskou. Však baníctvo, hutníctvo a
            uhliarstvo vtedy ešte kvitlo na celom okolí a Podkoničania, hoci ani pitnej vody nemali,
            od mlieka, žinčice, syra a ražného chleba, ktorý sa rodil i na terajších lúkach a
            pasienkoch na Drndáči, vo výške iste tisíc metrov, množili sa tak krásne, že ich už bolo
            tisíc duší. Patrí sa na takú obec, aby mala kostol, vežu i školu. Počúvali to doma od
            pána farára, počuli si to v Ľupči, na zámku, v Bystrici.
    </p>
    <p>
     „Rozmnoží-li vám Hospodár nebeský ovečky — každá má košiarik; ale keď milosť božia
            rozmnožila duše tejto farnosti pre česť a slávu svoju, tie nechávate blúdiť okolo
            božieho košiarika — kostolíka, aby prepadli vlkom, to jest večnému zatrateniu. Ale príde
            hodina, keď budete vy richtár, starší obce a polgári, otcovia a matky vydávať počet pred
            Bohom, a bude plač a škrípanie zubov, lebo vám bude povedané: Podkoničania het, lebo vy
            ste viac pečovali o ovce, ako o svoja duše…“
    </p>
    <p>
     Tak kázaval rozhorlene a neúnavne pán farár, nie preto, že mu zem „Za vlčkom“
            nehnojili, ale že mal vnútornú srdečnú starosť o boží príbytok, o kostol a vežu.
    </p>
    <p>
     Klop oči, zakrývaj si tvár kabanicou, vyhováraj sa na biedu, chudobu, jednak
            detí-duší pribúda.
    </p>
    <p>
     „Neubránime sa,“ šepkal si svet a vzdychal, čo to bude.
    </p>
    <p>
     Vrchnosti už dávno robili prípravy a roku 1813 skutočne rozhodli postaviť vežu a
            zväčšiť kostol.
    </p>
    <p>
     Zo zámku prišiel úradník s rozkazom: lámať kameň, kresať tuf, páliť vápno i tehlu,
            rúbať jedle i buky na lešenie, väzbu, krov i schody. Len koľko tisíc šindlov okresali,
            vystrúhali a napáhali starí Podkoničania, a vždy ho bolo málo, lebo zatekali i vlastné
            staviská. A čo robiť? Muselo sa pribiť niečo z neho i na tie. Podkonické strechy beleli
            sa ako nové.
    </p>
    <p>
     Remeselníci zo štrnástich, zámku poddaných obcí, od Dubovej po Bystricu, museli do
            Podkoníc, a tak svorne s Podkoničanmi dudrali a veľmi boli zvedaví, či to budú zadarmo
            robiť, len pre česť a slávu božiu, a či im odrátajú z poddanskej roboty.
    </p>
    <p>
     Pochybovači mienili, že musia spraviť „i túto i tú“.
    </p>
    <p>
     „Odrátajú, akože, odrátajú,“ sľuboval uradostený pán farár, že sa ide splniť jeho
            veľký sen, a sľuboval primlúvať sa na zámku, u biskupa a kde len pomysleli.
    </p>
    <p>
     Ale veru jednak bolo treba zrobiť polia, lúky, lesy a naplniť stodoly, sypárne,
            komory a pivnice na zámku, aby mali hojnosť kráľovskí kapitáni, direktori, úradníci a
            čeľaď; obrobiť svoje, dať deviatok panstvu, desiatok kňazovi, k tomu „pohnojiť“ a zrobiť
            farské, rechtorské a ešte i kostol a vežu budovať…
    </p>
    <p>
     Nuž akokoľvek horlil pán farár a prosil, kázal každú nedeľu, hrmiac im do duší, že
            ani oni, Podkoničania, nebudú mať stánku u otca nebeského, ak jemu oni v Podkoniciach
            nezbudujú. A sám šichty písal a rechtora postavil k murárom a iným remeselníkom, aby sa
            vždy neobzerali, kde je krpka s „ražovým páleným“. Predsa len stavba šla pomaly; už sa
            zdalo, že ju ani nedokončia, a farár plakal, že zostane v hanbe pred pánom bohom,
            nevediac mu ani za päť rokov nie postaviť chrám nový, ale pristaviť iba k starému
            kostolíku novú, 42’ dlhú loďku a nevysokú vežičku. Každý rok zodral o jedny čižmy viac,
            čo vše krížom poľom letel na zámok žalovať patrónovi a pánovi na remeselníkov, že i
            Podkoničania zase nechali božiu prácu a šli za svojou. Zajtra prišli hajdúsi a zháňali,
            vyháňali i mlátili.
    </p>
    <p>
     14. novembra roku 1819, v nedeľu, bola v Podkoniciach slávna posviacka kostola a veže
            s biskupom a dvanástimi kňazmi. Bolo veľké Tedeum: „Teba, Bože, chválime“, že je kostol
            konečne zbudovaný. Pán farár v kázni spínal ruky o siahu vyššie a širšie, než skľúčený
            za celých tých šesť rokov.
    </p>
    <p>
     Národ zabudol hneď na mozole a hajdúske palice a od radosti jedli v každom dome hus a
            v kapuste solenú baraninu. Poznali, že sú to veci dobré, a preto i dosiaľ chovajú v
            každom dome húsky a ovečky. Húsky, čo na Martina nezvládzu, pomôže im zjesť Bystrica,
            ale oštiepky podkonické máme i v Bratislave a v Prahe.
    </p>
    <p>
     Pán farár Ján Nepomucký Kontoš hlásal slovo božie v novom kostolíku ešte dvanásť
            rokov. Založil knihu „Historia domus“, a či trpkosti, ktoré pri stavbe kostola a veže
            zažil, a či pre pamiatku začal ju písať, pravda, latinsky, históriou o stavbe kostola,
            že veru Podkoničania boli studení, nevďační a neochotní. Vozili, nosili, podávali kameň,
            maltu a čo prišlo, ale neradi, a pritom mrmľali, ťažkali si. Ba keď boli sami, ešte i
            preklínali pôvodcov a budovateľov chrámu božieho.
    </p>
    <p>
     Dnes má pán farár už len radosť i so svojimi Podkoničanmi, ktorých do neba priviedol,
            keď si pozrú na podkonický kostol a vidia, že im patrón, minister Hodža z Prahy,
            neposlal hajdúchov, ale tisíce na obnovenie kostola, fary i školy, a majú radosť zo
            svojich potomkov, ktorí od veľkého prevratu vynaložiť vládali aspoň dvestotisíc korún na
            tieto budovy a dali holé steny zamaľovať majstrami Kernom a Mallým ohromne krásnymi a
            veľkými obrazmi, a pre maličkých zbudovali i druhú školu, aby sa doma i vo svete ľahšie
            vyznali, poučovaní lepšími učiteľmi, než bol ten ich, ktorému pán farár meno pred
            potomstvom síce zakryl, ale veľkú chybu jeho do histórie zapísal predsa.
    </p>
    <p>
     Rechtor pri stavbe kostola a veže postával najviac pri murároch, a či už vedel piť a
            či sa tam naučil, ale zapísané je, že ho opilstvo stálo službu. 26. januára 1820 farár,
            dekan a občania napomínali rechtora prvý raz, aby pitie popustil; nepomohlo. 21. januára
            1821 napomínali ho vo fare druhý raz, aby nepil, lebo že ho odstránia. 26. marca tohože
            roku napomenuli ho tretí raz, a o tri dni musel rechtor-učiteľ skutočne odísť.
    </p>
    <p>
     Mal dobrý farár Ján Nepomucký Kontoš teda starosť nielen o kostol, ale i o školu. Za
            oboje sa mu konečne vďační farníci odmenili už na tomto svete, a to 23. mája 1822.
    </p>
    <p>
     Aby ste nemysleli, že to iba ja zmýšľam, aby som túto rozprávku dojemne a oproti
            farárovi Kontošovi vďačne zakončil, nech tu stojí na dôkaz doslovne odpísané
            československé „Svedectví“ celej obce, potvrdené i obecnou pečaťou.
    </p>
    <p>
     „My richtár, prisažní úrad svedectví toto vydávame, že včas vizitácii kanonickej v
            meste Ľupčanském držanej, povolaní sme boli straniva roli anebožto kopanici nad
            Moštenicou v chotári našom ležícej, o kterej osvícený pán biskup nás presvedčil, že
            taková rola skutečne patrí pánu farárovi lupčanskému, my ale velmo ťažko sme uznávali,
            ale za našu vlastnú sme privlastnovali; mezi tím ale aby sa pokoj mezi nami za čas
            urobil, privolili sme na žiadosť jeho osvícenosti pána biskupa, že chceme do smrti
            lupčanského pána farára Imricha Stránovszky každoročne, když sa siat bude, 1 fl. 30 kr.
            v šajnách platit, vynímajíce pastvu: a to síce tým lakší zme privolili, že jeho
            osvícenost pán biskup nás ujistil, že po smrti pána farára lupčanského našemu pánu
            farárovi taková rola anebožto kopanica do užitku pripadne.“
    </p>
    <p>
     Na lásku Podkoničanov a či na boží súd musel pán farár čakať celé štyri roky. Konečne
            ľupčiansky farár umrel a podkonický mohol vstúpiť do úžitku. Ale ktovie, či vstúpil,
            hoci mu za Podkoničanov 7. marca 1826 Jano Kostur, richtár, Martin Valent a Martin
            Slobodník, prísažní, zase dávajú „Svedectví“, k tomu aj prísahu, „kdyžby potreba bola,
            hotoví sú zložiť“, ale podpísať sa ešte ani tí nevedia.
    </p>
    <p>
     Ak užíval, tak len krátke štyri roky, i to len tak, či mu kopanicu vlastní farníci
            nespásli, lebo právo na pastvu si boli vyňali hneď pri kanonickej vizitácii. Bačovia a
            valasi sú Podkoničania i dnes chýrni.
    </p>
    <p>
     Pána farára Jána Nepomuckého Kontoša svetské statky už od roku 1831 nemrzia. Teší sa
            v nebi z nového kostola, ktorý ho stál mnoho dúm, práce a ešte viac kázní! A žeby radosť
            bola úplná, prijal k sebe i očisteného opitého rechtora, ktorý je tam spokojný celý rok,
            iba na Martina prechodí ho tajná túžba zaletieť si do Podkoníc na hostinu…
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2583063">
        </a>
        Rechtor-kapitalista
       </h2>
      </div>
     </div>
    </div>
    <p>
    </p>
    <p>
     Svet ani nevidel, ani neslýchal, že by kedy rechtor bol mohol požičať niekomu
            peniaze. Veď mu vždy chybeli dva grajciare do groša, a iste starší než táto rozprávka je
            veršík:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Čo rechtor vybľačí,
       </em>
      </span>
      <br/>
      <span class="emphasis">
       <em>
        rechtorka vyvláči.
       </em>
      </span>
     </p>
    </div>
    <p>
    </p>
    <p>
    </p>
    <p>
     A „nabľačal“ sa veru starý rechtor mnoho; viac ako dnešný. Dnes intonuje už iba v
            kostole, na pohreboch, raz, dva razy do roka na procesii. Teraz i sviatkov i procesií
            menej, než bývalo pred sto-dvesto rokmi. Vtedy veru celé živobytie rechtorskej rodiny
            záviselo od rechtorovho hlasu, za ktorý ho viac platili, ako za vyučovanie dietok, ktoré
            chodili do školy, ako chceli, trochu v zime; prečo starí ľudia donedávna hovorievali, že
            chodili „jednu-dve zimy“ do školy, a to obyčajne stačilo, aby sa vedeli z knižky
            pomodliť. I to viac chlapci, ako dievčatá, preto staré ženy modlievali sa iba
            „pátričky“. Rechtor teda musel využívať hlavne svojho hlasu, a to veľmi často, pri
            všelijakom „žobraní“, ktoré raz sa nazývalo kantácie, raz festivácie (sviatkové), raz
            koledy, Gregora, Blažeja atď. Bolo to vždy žobranie, v čom mu verne pomáhali mendíci (po
            slovensky žobráci), kostolníci, ktorí sa pri škole, fare, kostole priživovali a s
            vreckami po dedine chodili vyberať a zbierať to pre farára, to pre rechtora i na seba.
    </p>
    <p>
     Slová, „rechtorka vyvláči“ treba brať iste v dobrom zmysle: „vyvláči“ totižto deťom
            svojim, lebo pánboh rechtorské rodiny rád mával a nikdy ešte nedopustil, aby rechtorský
            rod vymrel.
    </p>
    <p>
     Kdeže by tedy bol mohol rechtor nasporiť toľko, aby mal väčší peniaz a mohol z neho
            požičiavať!
    </p>
    <p>
     A predsa! Dávno síce, ale okolo roku 1760, stalo sa, a to vo zvolenskej Dubovej.
    </p>
    <p>
     Spočiatku sa iba zaručil, keď po desaťročnom účinkovaní nadobudol poctivého mena u
            obce i farára. Píše o tom otec Jano Brcko takto: „…upadnúce do škody v dobytku rožnom,
            nevedíce a nemohúce sobe jinej porady dat k dalšímu mého hospodárství zadržaní,
            pristúpil sem pred jejich milost pána velebného našeho farára a vypýtal som si z
            kostolných peňazí 15 zlatých. Poneváč ale pán farár bez poručníkov nechceli mi dať, tak
            tehda poštavujem sobe dvuch, rectora dubovskího a richtára nemečianskeho…“ To sa stalo
            9. februára 1759.
    </p>
    <p>
     S rodinou Brckov šiel rechtor dubovský i ďalej, ale iste toho kroku oželel neraz… Syn
            Janov, „…Georgius Brcko nemohúce sobe nikde veritela dostat, který by mu požičal na
            tovar niektorý zlatý, tak tehda vzhlednúce na jeho úzkost, rektor dubovský, Joannes
            Kubančík, požičal mu zlatých nemeckých dvacat…“
    </p>
    <p>
     Ďuro Brcko „putování svého úžitek činil“, to jest bol „čipkárom“. Teraz sa to nazýva
            „podomové kupectvo“, z čoho Dubová, Zámostie, Nemecká a okolné obce čiastočne živia sa
            ešte i dnes. Vtedy z každého domu boli chlapi temer celý rok vo svete na kupectve a
            vracali sa domov iba na kosbu a žatvu, odrábať panštinu, ako i odbavovať svadby a
            krstenia.
    </p>
    <p>
     Z požičaných peňazí dal Brcko niektorý zlatý „domášnemu hospodárství“, t. j. strovilo
            sa v dome, taktiež i porcie na niekoľko rokov dlžné vyplatil, za zvyšné kúpil tovaru a
            že pôjde s ním do sveta. Ale človek mieni a Pán Boh mení, hovorili Slováci už i vtedy, a
            na Brckovi sa to navlas splnilo. Nešiel do sveta, ale do postele. Ochorel, obľahol.
    </p>
    <p>
     Smutných tešiť, nemocných navštevovať bolo cnosťou i starého rechtora, a preto
            navštívil Brcku a potešil ho, že „do nemoci padnúce“ mu to, dá Boh všemohúci, ešte
            vyslúži. Ale keďže sme ľudia predsa len smrteľní, on dôverne ešte i „ako veriteľ sa
            ohlásil, kde sú jeho peníze? a kde je interes z osohu, který z nich za niekoľko rokov
            bral, to jest užitek činil?“
    </p>
    <p>
     Nemocný Brcko myslel tiež, že z choroby vyjde, neprichodilo sa mu už priznávať, že
            strovilo sa z peňazí v domácnosti i že dlžné porcie poplatil, a tak veriteľovi odpovedal
            podľa zápisu:
    </p>
    <p>
     „Za tie isté peníze je tovar nakúpený,“ múdry a učený pán rechtor náš milý!
    </p>
    <p>
     „Jestli si poležíte, tovar vezme skazu, preto múdre bude, keď miesto peňazí vezmem si
            tovar,“ mienil rechtor.
    </p>
    <p>
     Peňazí Brcko nemal, tedy rechtor prinútený bol vziať tovar. Ale že bol múdry, učený a
            opatrný, na prevzatie tovaru zavolal brata Ďurovho, Jozefa, s ktorým žili v spoločnom
            nerozdelenom ešte dome otcovskom, ale čipkárili už každý na svoju ruku. Rechtor ponúkol,
            aby brat Jozef tovar odkúpil. Jozef, dobrý brat, chcel zakryť chorého brata Ďura a tovar
            od rechtora vzal. „Že pak do toho tovaru se nenašlo víc než za 13 zlatých, rechtorovi
            peníze zložil, to jest trinásť zlatých.“
    </p>
    <p>
     Sedem bolo v pekle.
    </p>
    <p>
     Rechtor sa hneval sám na seba, že sa ulakomil na šesťpercentový interes, a teraz
            čertvie kedy dostane i len kapitál, sedem zlatých bol vtedy veľký peniaz, za ktorý r.
            1770 dali jalovičku.
    </p>
    <p>
     Starý rechtor nie pre pletku súril tedy Ďura Brcku i brata Jozefa, pripomínajúc im,
            že ešte ani z poručníctva za ich otca Jána nie je z farských kníh a obligátorov vytretý,
            lebo že nebohý ich otec bol zaplatil iba desať zlatých na pätnásť dlžoby a tri zlaté
            interesu pripísať tiež farár nezameškal. Synovia uznávali a Jozef nástojil na deľbe domu
            a ostredkov otcovských, aby si Ďuro dlžobu zaplatil, veď z choroby je už dávno von,
            ďakovať Pánu Bohu. Lenže Ďuro sa už viac nezmohol na groši. Preto starý rechtor stále sa
            chodil k staršiemu žalovať, že brat Ďuro neplatí. Keď toho upomínanie pre bratovu dlžobu
            asi domrzelo, napísal 2. júla 1769 rechtorovi: „Poneváč muoj brat Georg Brcko v dedictví
            otcovskom dokonalý gazda zostal, techda on povinovatý je tých sedem zlatých platiť…“
    </p>
    <p>
     Potechy z toho písemka starý rechtor mal málo, lebo Ďuro Brcko ani z čipkárstva, ani
            z gazdovstva dlžobu zaplatiť nevládal ešte ani za desať rokov. Iba čo Brcková zaniesla
            do školy nejakú tú húsku na interes a odkladala z jarmoku na jarmok, z jari na jeseň.
            Hus! Čože to bolo, keď vtedy stáli dve husy iba sedem grošov!
    </p>
    <p>
     „Mladý môže, starý musí,“ pocítil rechtor Kubančík blízkosť smrti, a — Brcko neplatí.
    </p>
    <p>
     Rechtor Kubančík nemohol smrť, ako Brcko dlh, odkladať; aby však nestratil desať
            zlatých, totižto tri, čo poručníkoval starému Brckovi a ešte sedem z požičaných synovi
            Ďurovi, vzal ich do testamentu a poručil z nich šesť zlatých kostolu a štyri zlaté na
            sväté omše za spásu svojej duše a dňa 25. februára roku 1778 po tridsaťročnom
            rechtorovaní umrel, ustanoviac exekútorom svojho testamentu Martina Hinku, ktorý mal
            desať zlatých od Brčku zinkasovať, ak by však Hinko tiež umrel, má ich ako dobrý pastier
            a opatrovník kostolných peňazí vymáhať farár.
    </p>
    <p>
     Farár Brcku predvolával, ale ten sa vyhováral a konečne 30. októbra 1779 na faru
            predvolaný, k istej dlžobe sa priznal síce, poprel však pravdu testamentu Kubančíkovho a
            uznal dlžoby len tri zlaté.
    </p>
    <p>
     Ale pochybujem, že by bol dal i tie. Zápisu o nich niet ani v počtoch kostolných
            peňazí, ani vo farských príjmoch.
    </p>
    <p>
     Testament rechtora Jána Kubančíka uložený bol vo fare; ale synovia jeho, vojaci,
            Ignác a Imrich, testament otcov, bohvie prečo, ľsťou, tak stojí v Historii domus, od
            farára vydriapali a nikdy viac nevrátili. Tak prepadlo i poručenstvo.
    </p>
    <p>
     Statočne sa zachoval Jozef Brcko, ktorý dlh otcov, päť zlatých, spravený ešte ako sme
            čítali 9. februára 1759, a dosial nezaplatený, r. 1784 uznal, ba i za brata Ďura dlžné
            tri zlaté, teda spolu osem zlatých na seba prevzal a zaplatiť sa zaviazal.
    </p>
    <p>
     Nuž tak, hľa, pomýlil sa zo starých rechtorov jeden požičať tvrdo naskladané
            grajciare.
    </p>
    <p>
     Poučení, dnešní rechtori už viac nepožičiavajú…
    </p>
    <p>
     My dobrému rechtorovi Kubančíkovi odpúšťame i hlúposť, že keď „Georgius Brcko
            nemohúce sobe nikde veritela dostat, který by mu požičal, tehda vzhlednuce na jeho
            uzkost“, naletel mu práve múdry a učený rechtor. Ak iste mal viac citu v srdci, ako
            rozumu v hlave. Tak pochodil na svete. Teraz je ešte otázka, čo pri smrti? Ako mu
            zapísali v bráne nebeskej také pochybné poručenstvo? Ja verím, že za to „vzhliadnutie“
            na úzkosť biedneho Brcku je spasený i keď kostol a farár neprišli k poručenstvu.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2583445">
        </a>
        Dubovská škola
       </h2>
      </div>
     </div>
    </div>
    <p>
    </p>
    <p>
     Keď pôjdete vlakom, na voze a hoci pešo od Bystrice na Brezno, hľaďte od Nemeckej
            napravo, a čochvíľa uvidíte na briežku veľkú budovu so znakom Čs. republiky, vôkol
            ktorého znaku je nápis: Rím.-kat. ľudová škola. V budove sú dve triedy, dva učiteľské
            byty, vôkol ovocný sad a učiteľské pole. Každý milovník vzdelanosti sa poteší takej
            škole, a keby ste videli ešte pána správcu, učiteľa-organistu, museli by ste uznať, že
            aspoň jednému cirkevnému učiteľovi na Slovensku je dobre, lebo — ak sa nemýlim — váži
            stodvadsať kilov.
    </p>
    <p>
     Ale sotva by vám stačil toto povedať, už prejdeme mostík, snímeme chcej-nechcej
            klobúky pred svätým Čechom, Jánom Nepomuckým, a uvidíme nad ním obyčajný drevený domček
            s dvoma okienkami na Hron, stajňu na brehu, nad ňou vežu a kostol, a pomedzi stromovie
            na vŕšku veľkú faru pod tristoročnými lipami.
    </p>
    <p>
     Vráťme sa okom k starej, drevenej budove nad sv. Jánom. To je stará škola, dnes
            obydlie roľníka. Hodno si o nej pohovoriť, veď z nej šírilo sa kedysi svetlo ducha a
            písma až do štyroch obcí.
    </p>
    <p>
     Keby to nemal na písme, neveril by som, že táto drevená budova stojí tam už dobrých
            dvesto rokov, a nenavrhoval by som, že by ju celú, ako starú zriedkavú pamiatku, bolo
            hodno preniesť do múzea a zariadiť tak, ako bola, keď v nej okolo roku 1790 vyučovali
            stoosemdesiat dietok.
    </p>
    <p>
     Kedy bola škola zbudovaná, nevedno. Prvú písomnú zprávu zachovala o nej kanonická
            vizitácia z októbra 1754. Hovorí o škole, že je celá drevená a že by strechu na nej bolo
            treba opraviť, čo sa i má stať na trovy zemského pána pri pomoci veriacich.
    </p>
    <p>
     Či ju pokryli, alebo či podkladali hrnce, keď pršalo, nevie sa. Ale po tridsiatich
            rokoch, roku 1783, nová kanonická vizitácia nachodí školu zase vo veľmi biednom stave.
            Píše, že rechtor má síce osobitné bývanie, ktoré však je veľmi zlé, lebo je staré a
            skoro sa zrúti. Mali by ho udržovať veriaci, ktorých však ťažko naviesť na to, aby aspoň
            najnevyhnutnejšie opravy vykonali. Má rechtor ešte i humience pri škole, ale to sa už
            váľa…
    </p>
    <p>
     Konečne za šesť rokov školský inšpektor, stolica, patrón a veriaci našli aspoň na
            papieri „spusob, aby škola v Dubovej upevnená byla“.
    </p>
    <p>
     „Contractus scholaris“ z 10. decembra roku 1789, zapísaný v Histórii školskej, povie
            nám to jasne. Znie:
    </p>
    <p>
     „My niže podepsaní richtári, prísažní a celá obec dedín Dubová, Nemecká, Zamostia a
            Ráztoka, kdežto se 182 dítek do školy súcich nalezá, v tom sme se zjednotili, aby pre
            nás škola v Dubovej, kterú jeden učitel s jedným pomocníkem učiti bude, s milostivú
            pomocú sl. Lupčanského Panstva, nasledujícim spusobem upevnená byla.
    </p>
    <p>
     1. Chceme naše školské stavení na budúcim jaro vedle predpisu rozšíriti a pro učitele
            a pomocníka náležite opraviti, kdežto nám sl. Zemské Panstvo vedle rozkazú královských
            materiália a hotové peníze milostive udelí, my pak toliko vozové a ručné práce
            vykonávati povinní budeme.
    </p>
    <p>
     2. Toto stavení školské chceme vždy v dobrém stave zadržovati a vším potrebným riadem
            školským, jakožto stoliciami, tabuliami, kasničkú pro knižečky chudobných dítek atd.
            zaopatrovati, kdežto nám též sl. Zemské Panstvo tak, jak v prvém punkte vyloženo jest,
            milostive na pomoci bude.
    </p>
    <p>
     3. Slibujeme učiteľovi našemu k jeho vlastní potrebe 8, pomocníkovi 5, na okurování
            pak jednej každej svetlici po 5, a tak spolu každoročne 23 siah dreva z huor panských
            dovézti i porubati.
    </p>
    <p>
     4. Dúchodky učitele našeho byly nasledujíce:
    </p>
    <p>
    </p>
    <div class="table">
     <a name="id2583629">
     </a>
     <p class="title">
      <b>
       Tabuľka 1.
      </b>
     </p>
     <div class="table-contents">
      <table border="1" summary="">
       <colgroup>
        <col/>
        <col/>
       </colgroup>
       <tbody>
        <tr>
         <td>
          zahrada mu donese užitku čistého
         </td>
         <td>
          fl. 1,—
         </td>
        </tr>
        <tr>
         <td>
          p. farár mu dáva za pomoc pri desátku 10 1/2 meríc prešporských raži,
                           čo učiní
         </td>
         <td>
          fl. 10,30
         </td>
        </tr>
        <tr>
         <td>
          za spívaní Pašie
         </td>
         <td>
          fl. —,12
         </td>
        </tr>
        <tr>
         <td>
          za oblátky
         </td>
         <td>
          fl. 1,30
         </td>
        </tr>
        <tr>
         <td>
          za praní cirkevných šiat
         </td>
         <td>
          fl. 1,30
         </td>
        </tr>
        <tr>
         <td>
          z kapitálu Mialtrovskýho zásluha pri s. omši
         </td>
         <td>
          fl. —,18
         </td>
        </tr>
        <tr>
         <td>
          Krsty, ofery, pohreby, ohlášky donesú vedle Canonickej visitacii
                           ročne
         </td>
         <td>
          fl. 22,24
         </td>
        </tr>
        <tr>
         <td>
          za kantacie, koledy a Festivácie
         </td>
         <td>
          fl. 12,—
         </td>
        </tr>
        <tr>
         <td>
          od všetkých obcí spolu v hotových penezech
         </td>
         <td>
          fl. 24,—
         </td>
        </tr>
        <tr>
         <td>
          od každého gazdu jeden snop raži a jeden snop ovsa, učiní 17 meríc
                           raži
         </td>
         <td>
          fl. 17,—
         </td>
        </tr>
        <tr>
         <td>
          21 1/2 meríc ovsa
         </td>
         <td>
          fl. 10,—
         </td>
        </tr>
        <tr>
         <td>
          Ponevadž ale ješte k platu vymeranému chybuje fl. 20, tedy této
                           všecky obci spolu vedle proporcii doložíme
         </td>
         <td>
          fl. 20,—
         </td>
        </tr>
        <tr>
         <td>
          Suma
         </td>
         <td>
          fl. 120,—
         </td>
        </tr>
       </tbody>
      </table>
     </div>
    </div>
    <p>
     <br class="table-break"/>
    </p>
    <p>
     Slavné pak Zemské Panstvo vedle rozkazú královských dá jednu tretinu, to jest 60 fl.,
            které pomocníkovi padnú. Pro tohoto pomocníka chceme v Ráztoke jednu svetlicu s takú
            pomocí sl. zemského panstva, jak v prvném punkte vyloženo jest, na to vystaviti, aby on
            tam dítky, když do Dubovej nebudú moci prijíti, vyučovati mohl.
    </p>
    <p>
     Pri takto sporádaném plate učitel náš povinný bude všecky školské i cirkevné práce
            vykonávati, ale cirkevné tak, aby pritom škola žiadnym spusobem meškaná nebyla. Tak již
            potem žiadny plat od učení dítek a žiadne dávky jakéhokoliv jmena učitelovi našemu více
            platit nebudeme.
    </p>
    <p>
     5. Na všelijaké potreby školské, na papier, knižečky chudobných dítek, krídu atd. od
            sl. panstva 6 fl. ponížene prosíme, z kterýchžto učitel ročne počet dáti musí.
    </p>
    <p>
     6. Učitelovo slobodné bude na obecnej pastvi dve kravy držeti.
    </p>
    <p>
     Toto všecko pro nevnutedlné zachování podepsaním jmenen a jmen našich, položením
            pečeti potvrzujeme.“ Podpísaní: Jakub Kralovszky, kapitán kráľovského ľupčianskeho
            panstva; Ján Klaniczay, vizitátor kráľovských ľudových škôl; Daniel Urbányi, slúžny župy
            turčiansko-zvolenskej a pod každým latinským podpisom pečať. Pečiatky položili i štyria
            richtári, ale podpísať sa nevedel ani jeden, preto krížiky činia: Pavel Štefanik,
            richtár dubovský a prísažní Jano Koža i Jano Živor; Jano Laučík, richtár nemčiansky a
            prísažný Ďuro Laučík; Maco Štefanik, richtár zamostiansky a prísažní Ďuro Sojak a Maco
            Muka; Ondrej Piestik, richtár roztočanský a prísažní Martin Rusnák a Ondrej Lokša.
    </p>
    <p>
     Kontrakt, ako vidieť, je dôkladný, iba ho dodržať a bude i škola, ba dve, i dvaja
            učitelia, ba ešte i nová školská svetlica v Ráztokách, na prípad planého počasia, hoci
            diaľka nečiní viac, ako dnešné tri kilometre.
    </p>
    <p>
     Postarali sa teda vrchnosti o školu i o riadny dôchodok učiteľov, len by „komorské
            panstvo udelilo materiál a peniaze; školské stavení bude tiež v dobrém stave udržované,
            len by sl. panstvo milostive na pomoci bylo;“ bude i pomocník, keď sl. panstvo dá
            šesťdesiat zlatých a splní prvý punkt zmluvy. Nechcem ublížiť, ale schodí mi často na um
            prostonárodný veršík:
    </p>
    <p>
    </p>
    <div class="literallayout">
     <p>
      <span class="emphasis">
       <em>
        Varil bych halušky,
       </em>
      </span>
      <br/>
      <span class="emphasis">
       <em>
        keby som múky mal;
       </em>
      </span>
      <br/>
      <span class="emphasis">
       <em>
        soli, masti bych mal,
       </em>
      </span>
      <br/>
      <span class="emphasis">
       <em>
        keby mi niekto dal.
       </em>
      </span>
     </p>
    </div>
    <p>
    </p>
    <p>
    </p>
    <p>
     Už i vtedy zmýšľali ľudia tak, ako dnes — nech dá štát!
    </p>
    <p>
     Pre učiteľa urážlivý je punkt piaty: „Na všelijaké potreby školské“ ponížene prosí sa
            od panstva šesť zlatých, ale učiteľa zaväzujú opatriť školu papierom, „knížečkami,
            krídou a o tom ročne počet dáti musí“, či mu azda nejaký grajciar neprischol. Ale
            vtedajší učiteľ iste mlčal a po grajciari zapisoval z vďačnosti, že sa obce zaviazali
            doložiť mu k vymeranému platu dvadsať zlatých ročne.
    </p>
    <p>
     V každej učiteľskej hlave skrsne otázka: koľkože to teda mala platu koncom
            osemnásteho stoletia učiteľská rodina, kde muž učil stoosemdesiat detí, vykonával
            cirkevné práce v tritisíc duší počítajúcej cirkvi tak, aby škola „meškaná nebyla“, to
            jest bol organistom, pomáhal farárovi pri zberaní desiatku, chodil po kantáciách a
            festiváciách, čo znamenalo vysielať žiakov, alebo chodiť s nimi na sviatky po domoch a
            vyspevovaním nábožných piesní obmäkčovať ľudí, aby dali grajciar, groš, chlp konopí,
            vajíčko, hrsť hrachu, za lyžicu medu, jabĺčko, sušienku a len niekde azda kura, kačku a
            u zemanov Kindrnajov možno hus, ktorá stála vtedy jedenásť grajciarov. Pritom bol i
            kostolníkom a zvonárom (čo sa v kontrakte nepripomína, lebo za to pláce nedostával), a
            žena jeho piekla oblátky a prala cirkevné šaty na dvoch kňazov (farára i kaplána) a do
            kostola. Pre obilie od farára, ako exekútor desiatku kňazského, už len našiel suchý kút,
            ale do toho váľajúceho sa humienca ak mu gazdovia nezniesli snopky razom, iste zatekali
            po jednom a ostatné zhlodali a odvliekli myši. Ale i keby bol všetko užil bez škody a
            ujmy, za stodvadsať zlatých boli vtedy tri kravy. Keďže sú dnes tri kravy za šesťtisíc
            Kčs, mal tedy toľko ako asi dnes učiní päťsto Kčs mesačne. K tomu byt a drevo. Nechávam
            posúdiť pánom bratom, či to bolo málo a či dosť.
    </p>
    <p>
     Mňa zaujíma ešte ďalší osud školskej budovy, v akých okolnostiach zachovala sa až
            dodnes.
    </p>
    <p>
     Roku 1805 zapísané je, že učiteľ-organista býva v škole, ktorá je ešte drevená a ešte
            vždy tesná, i krov by už potreboval zase opravu. Ba bolo by treba zväčšiť pitvor i
            ohnisko a nad ohnisko postaviť murovaný komín. Ináče sú v budove jedna izba a komora pre
            učiteľa, jedna dosť veľká učebňa s komorou a na dvore dreváreň, stajňa pre štyri kúsky a
            obstojná stodola. Cirkevná vrchnosť pri tejto návšteve sľubuje a zapisuje, že krov,
            murovaný komín a rozšírenie pitvora i sama bude súriť u milostivého patróna. Všelijaké
            prílepky, múriky, založené dvere a nadrábané zruby i hrady sú na staručkej škole i dnes
            viditeľné. Človek zastane a kombinuje, ako ju kedysi naťahovali a plátali.
    </p>
    <p>
     A čo v Ráztokách? Uvedeného kontraktu, čo sa týkalo vystavenia svetlice na školu v
            Ráztokách, veru nedodržali ani patrón ani obce. Kanonická vizitácia roku 1822 našla
            školu iba na Dubovej, v matkocirkvi, a opakuje o nej, že je drevená, že učiteľ má v nej
            dve tesné izbičky, dietky školské na ich veľký počet nepomerne malú učebňu. Okrem toho
            je tam komora, stajňa na šesť kusov dobytka, stodola a dvor. Postavil ju bol patrón,
            teraz však trovy na udržovanie znášajú veriaci. Mal by sa dodržať „kontrakt“ z roku
            1789, pripisuje zbožné želanie cirkevný notár.
    </p>
    <p>
     Kanonická vizitácia raz (1805) pichla rechtorovi štyri kusy, raz (1822) až šesť kusov
            dobytka do stajne. Doprajme mu ich; ale ak to iba tou cirkevnou slamou kŕmil, pani
            rechtorka dcéry iste v mlieku nekúpala, lebo už i vtedy platilo o kravách, že „pyskom
            doja“. Možno, že na tej obecnej pastve vychoval chvostík-dva, aby bolo mliečka i
            masielca aspoň pre rodinu, lebo maslo i vtedy bolo drahé. Stál ho žajdlík pätnásť
            grajciarov. „Ludimagistrom“, t. j. organistom-učiteľom tohoto roku 1822 bol
            štyridsaťtriročný Ján Hlaváň, ale mamľas, písal sa už po maďarsky „Hlaványi“. Boli to už
            nábehy k maďarizácii. Ale zdravý národ slovenský prečkal i tú i pozdejšiu a dnes vďačne
            obetuje na svojské slovenské školy, aké sú už zbudované nielen v matkocirkvi, ale v
            každej fílii. Učiteľ už tiež nechodí „po žobraní“. Zrušené sú kantácie i festivácie,
            zrušený je kňazský desiatok a zachovali iba koledu, i to len na prípletu, aby si
            vzájomne zavinšovať: „Šťastlivý nový rok!“
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2584075">
        </a>
        Contract
       </h2>
      </div>
     </div>
    </div>
    <p>
    </p>
    <p>
     Mocú kterého na šesť rokov, to jest od dňa sv. Jura 1835 až zase po deň sv. Jura
            1841, v ročitých osem zlatých a tricať dvoch grajciaroch stríbrnej opravdivej minci, od
            podkonického pána farára, nad starým cinterínom moštenickým ležíca kopanica podpísaným
            obyvateľom moštenickým do árendy a užitku sa odevzdáva.“
    </p>
    <p>
     Moštenický rechtor, Georg Kováčik, keď toto naskladal, položil brko za ucho, ľavým
            ukazovákom pošupol vyššie po nose okuliare, aby prečítal polohlasne, čo napísal.
    </p>
    <p>
     „Je tu všetko. Iba podpísať a zaplatiť.“
    </p>
    <p>
     Bol spokojný, že vydúchol v jednej vete temer celý kontrakt, a to ešte bez chyby tak
            v písme, ako i v reči.
    </p>
    <p>
     Ale „zaplatiť“ bolo vždy tvrdé slovo na svete, i v Moštenici. Na Ďura? Či na Michala?
            Napredok? Či pozadku?
    </p>
    <p>
     „Že som sa nespýtal pána farára,“ mrzí sa na seba rechtor Kováčik. „Nemôžem ďalej
            písať, lebo termín musí sa ustanoviť a do kontraktu položiť.“
    </p>
    <p>
     „Ej, veď sú Podkonice od Moštenice nie na tri svety,“ pomyslel, zložil papier,
            schytil kaput na plecia, palicu do ruky a poď za vŕštek, v mysli s neistými otázkami, čo
            by ešte mohlo prísť do kontraktu, v ústach však s istou chuťou na kňazské víno, ktorého
            podkonický pán farár mával síce iba jeden sud, ale píjal z neho i v kostole pri sv.
            omši.
    </p>
    <p>
     Jar, slniečko, škovránok. Chodníčkom kráčal si rechtor zamyslený, že vše pozabudol
            alebo opozdil sa povedať i „pánboh pomáhaj“ čo bližším sedliačikom v poli.
    </p>
    <p>
     Podkonický farár má pole nielen vo svojej farnosti, ale i v susednej. Lenže pánboh
            zaplať za taký osoh! Mošteničania majú totiž svojho farára, tomu sa i spovedajú a tak
            podkonického môžu šklbať, a ten ani len nezvie, ktorí mu kopanicu nad cintorínom
            nemilobohu zberajú. Veď ako všade, tak i v Moštenici štátne, obecné, panské a farské je
            — spoločné, z toho vziať nie je hriech.
    </p>
    <p>
     „Načože je farárovi, keď nemá ani ženy, ani detí, ani porcií neplatí…“ hovorí sused
            svätého mena, ale ľudského závistného srdca, Juro Očenáš, a šklbne z farskej kopanice z
            dolnej strany; Klajbanove deti, husi a sliepky zjedia hrach a bôb za zelena z druhej
            strany; chlapci s baranci spasú z iných dvoch strán i farské, lebo nešťastne leží práve
            pri obecnom, a hoci ohradené i priekopou obohnaté — márne: priekopu preskočia, ohradu
            „po chodníčku Cigáňov“ svet rozťahá, odnosí — nuž po ročnej skúsenosti nový pán farár,
            Ján Nepomucký Matiáš, rozmyslel si, že nemôže byť i farárom v Podkoniciach i hájnikom
            svojej kopanice v Moštenici. Poveril tedy rechtora Kováčika z Moštenice, aby kopanicu po
            ostredku dal vylicitovať na šesť rokov do árendy, ročne za osem strieborných; ponúkol
            mu, aby si vzal za pol zlatého ktorýkoľvek ostredok i rechtor, že bude mať takto dozor
            nad ostatnými; aby napísal kontrakt, a keď nájde osem spravodlivých, aby prišiel s nimi
            na podpis.
    </p>
    <p>
     Okrem seba nájsť ešte sedem spravodlivých sedliakov bolo ťažko už Noemovi podlá sv.
            Písma i v meste Sodome, nie by rechtorovi Kováčikovi v dedinke Moštenici; ale keď jedno
            oko prižmúril, našiel ich.
    </p>
    <p>
     S polohotovým kontraktom náhli sa na faru, lebo jar je tu, treba poviezť, kopať,
            sadiť…
    </p>
    <p>
     „Laudetur Jesus Christus,“ pozdravil rechtor latinsky, lebo platilo o ňom, že je
            učený, a bolo prirodzené, že bol i pobožný, a preto bozkal pánu farárovi ruku, ako
            robieval vždy, aby svietil za príklad školským dietkam i farníkom vôbec.
    </p>
    <p>
     „Ich milosť, tu je kontrakt… Len ešte jeden punkt,“ šiel rechtor do vrecka pre
            papier.
    </p>
    <p>
     „Ako vyšla licitácia? Bude osem zlatých?“ A vidiac veselú tvár rechtorovu, zvolal pán
            farár do pitvora: „Johanka, tu je pán rechtor moštenický.“
    </p>
    <p>
     „Krčah je za matrikami na zemi,“ ozval sa vďačný hlas z kuchyne, a rechtora chuť
            nesklamala.
    </p>
    <p>
     Kým pán farár zbehol do pivnice, vošla panna Johanka, privítali sa, povedali si slovo
            o zdraví, o pani rechtorke a siedmich deťoch, a keď sa pán farár vrátil, vybehla zase
            Johanka pre chlieb a „len oštiepčok a bryndzu“, lebo bol veľký pôst.
    </p>
    <p>
     Pán farár zložil z bibliotéky dva brúsené poháre, nalial, štrngli si a rechtor
            prišiel k slovu.
    </p>
    <p>
     „Licitácia vyšla o tridsaťdva grajciarov vyše osem zlatých,“ pochválil sa a prestrel
            po stole koncept zmluvy, aby ho dal prečítať, doplniť a schváliť.
    </p>
    <p>
     Potom prepíše rechtor na čisto a príde i s árendátormi do fary na podpis.
    </p>
    <p>
     Čítali. Farár našiel mnohé nedostatky; čo rechtor naskladal, uznal iba za úvod, a tak
            začali pri vínku myslieť a skusovať svoje krídla v štylistike i v práve, aby sa
            árendátori, ako pstruhy z ruky, zo zmluvy nejako nevykĺzli: lebo hoci držali páni ešte
            poddanstvo, slúžneho i hajdúcha, ktorí sedliačika mohli vyobháňať ako líšky zajaca,
            jednako národ už napáchal všelijakými liberálnosťami, čiže slobodami, zúfa si pán farár,
            čo s tým svetom bude.
    </p>
    <p>
     „Svet slyší tajné reči, že vo francúzskej krajine zrušili poddanstvo, robotu, dežmu i
            kňazské majetky… A už by i tu národ iba delil sebe všetko komorské, panské i farské.
            Skutoční komunisti, hovoria o tom učení ľudia,“ trpko vykladá pán farár.
    </p>
    <p>
     „Títo zaplatia,“ chváli sa rechtor. Oslovil a licitovať pripustil len najpoctivejších
            a samých kráľovských hutníkov moštenických, nad ktorými je i banský súd. „Iba termín,
            prosím, ich milosť. Svätého Georgiusa a či Michaela?
    </p>
    <p>
     Ja by som mienil, aby zaplatili popredku. Bude najistejšie,“ navrhoval rechtor.
    </p>
    <p>
     „Na Michala, domine rector, aby videli, že som kňaz!“ a štrngli si na to veľké slovo
            a ústupok.
    </p>
    <p>
     Rechtor zbožne hľadel na farára a skoro slzy mal v očiach, hľadiac, či farár dopije
            do dna; keď nie, odtiahol od úst pohár i on.
    </p>
    <p>
     „Píšte tedy ďalej: ,Všetko v opravdivej minci…‘“
    </p>
    <p>
     „To je už, ich milosť,“ pristavuje rechtor.
    </p>
    <p>
     „Neškodí pripomenúť ešte raz. Teraz som vám vykladal o francúzskej krajine… Píšte:
            ,…vždy na termín svätého Michala archanjela vlastníkovi kopanice, totižto podkonickému
            farárovi splácať, pri tom pak aj ohradu obecne a jeden-každý vylicitovaný ostredek v
            dobrém stave zachovať a jako sa svedčí opatrovať a obrábať, v šestém roku, totižto 1841
            na den sv. Michala čím náhle ostatnú plácu zložia, buďto tohoto jistého kontraktu i
            dalšé potvrdení aneb nový kontrakt od vlastníka pýtať, aneb ale, jestli by nechceli…‘
            Počkať!“ prerušil farár, „pekne po starom to dáme… jestli by sa nelíbilo‘…“ Rechtor
            pretrel a písal ,nelíbilo‘, úctivo vzhliadnuc na farára, ktorý pomyslel a vyslovil:
            „…,kontrakt vypovedať‘… Nie tak, ale ,kontraktu odpovedať‘, písali naši otcovia, domine
            rector. Treba sa učiť zo starých kníh, z týchto,“ ukázal farár hrdo na barokovú, krásne
            rezanú a kovanú skriňu, ktorá bola plná latinských a českých kníh. Farár nazrel, či
            rechtor dobre píše, a pokračoval: „…a vlastníkovi, jako pred týmto termínom podhodiť
            nesmejú, tak len na tenže termín, v tom jistém stave, v kterém sa jim nyni odevzdává,
            kopanicu zase odevzdati povinní boli, který jako vlastný pán ze svým vtenkrát podle
            líbosti a zdaní, jako najlepšej vedet a moct bude naloží.‘“
    </p>
    <p>
     „Repetere, domine rector,“ kázal farár, aby sa presvedčil, či je už na všetko
            pamätané, čo do zmluvy dať za potrebné a opatrné i múdre uznával.
    </p>
    <p>
     „Bene!“ pochválil farár upoteného rechtora a nalial z krčiažka vína, cele podľa
            zásluhy a zvyku, prv sebe, potom rechtorovi, i tak vypili, jeden po druhom.
    </p>
    <p>
     „To sme pisári! Ani na Ľupčianskom zámku! A ja som sa po slovensky neučil; kdeže? Ale
            latinská reč je matkou všetkých iných,“ zakladal si farár.
    </p>
    <p>
     Rechtor kýval iba hlavou, lebo on len rok bol chodil do latinskej školy v Bystrici a
            stačil za meru rokov zabudnúť všetko, okrem miništrancií, ktorým učil žiakov, a čo v
            rechtorskej službe potreboval, ako „Aspergesme“ a „Tantum ergo“…
    </p>
    <p>
     „Na záver píšte: ,…Na kterúžto společnú do včul vypísanú smluvu, od slova do slova
            dobrovoľne pristávajíce, opísanú vlastnosť pána farára podkonického činícu kopanicu na
            šesť rokov do árendy berú, a prítomný kontrakt, aby zákonnú platnosť mal, vlastnú rukú
            podpisujú, a kterí písat neumejú, konča jmen svojich rukú druhého podpísaných, vlastnú
            rukú krížiky činia.‘“
    </p>
    <p>
     „Dátum a finis!“ vydýchol si aj farár.
    </p>
    <p>
     „Kedyže, ich milosť, doviesť árendátorov na podpis?“
    </p>
    <p>
     „To už vaša vec; keď budete s kontraktom hotový. Tak ešte z toho oštiepka, domine
            rector, a potom dám vám papier.“
    </p>
    <p>
     „Mám, dosť mám. Z kancelárie hutníckej mám, krásny, bystrický, dúhy vodové po ňom ani
            po nebi.“
    </p>
    <p>
     „Dobre,“ kývol farár a v tom si ďobnul prstom do čela. „Napísali sme v opravdivej
            ,stríbernej minci, na Michala‘, ale aby nielen pobrali, lež i skutočne zaplatili, keď sú
            to samí hutnícki ľudia, vložíme ešte jeden pasus. Ale kde?“ Rozťahoval pred rechtorom
            hárok a našiel miesto. „,Pakli by který z predepsaných árendátorov buďto zanedbal, aneb
            nemohel pripadajícu na seba částku pláce odbavit, anebo sebe do úžitku daný ostredok
            jako sa osvedčí obrábať, aneb pripadajícu na seba částku ohrady by…‘“ Farár pomyslel a
            už slovo bolo… „,zapustatovať nechal, jako vúbec, taky i na prípadnosť túto, sebe farár,
            jako vlastník právo zadržuje, takového podľa tohoto kontraktu, mocú slávneho Komorského
            Berggrichtu ku odplatení na reštancii zostať mohúcej pláci pritáhnúti, potom pak bez
            všeho ohledu a súdu na druhý rok, ostredek pre takového vydelený, jemu odňatí a buďto
            pre seba zadržati, aneb druhému vedia novej smluvy do úžitku i osobitne dáti. Jakkolvek
            ale árendátori pred termínom vlastníkovi do úžitku vzaté ostredky podhoditi nemožu, tak
            ani pán vlastník pred termínom vyšej doloženým pred jmenované ostredky árendátorom
            odebrat nemože…‘“ Nech majú zaručené, aby nepovedali, že ich kontrakt nechráni, iba
            povinnosti ukladá.
    </p>
    <p>
     Koncept skončený.
    </p>
    <p>
     Rechtor Kováčik s pozdravmi od panny Johanky svojej manželke odišiel a za tri dni
            skazil dva hárky papieru, kým na tretí, vyženúc ženu i deti z domu, do čista zmluvu
            prepísal pre doplnky: jeden, čo farár vložil; druhý, čo on mal vsunúť hneď napočiatku po
            vete „do árendy a úžitku sa odovzdáva: ,tak aby podľa porátku vylicitovaných ostredkov
            ročite‘ (platili)“
    </p>
    <p>
    </p>
    <div class="table">
     <a name="id2584535">
     </a>
     <p class="title">
      <b>
       Tabuľka 2.
      </b>
     </p>
     <div class="table-contents">
      <table border="1" summary="">
       <colgroup>
        <col/>
        <col/>
       </colgroup>
       <tbody>
        <tr>
         <td>
          Martin Mitrpach jináč Marčík
         </td>
         <td>
          zl. 0,50
         </td>
        </tr>
        <tr>
         <td>
          Jano Nater jináč Kaplaň
         </td>
         <td>
          zl. 1,31
         </td>
        </tr>
        <tr>
         <td>
          Jano Prašovský jináč Okružka
         </td>
         <td>
          zl. 1,04
         </td>
        </tr>
        <tr>
         <td>
          Georg Kováčik, rechtor školy moštenckej
         </td>
         <td>
          zl. 0,30
         </td>
        </tr>
        <tr>
         <td>
          Štefan Očenáš
         </td>
         <td>
          zl. 1,--
         </td>
        </tr>
        <tr>
         <td>
          Juro Mora jináčej Turek
         </td>
         <td>
          zl. 1,12
         </td>
        </tr>
        <tr>
         <td>
          Jano Kulfas
         </td>
         <td>
          zl. 1,12
         </td>
        </tr>
        <tr>
         <td>
          Ondrej Bacur od Valov
         </td>
         <td>
          zl. 1,13
         </td>
        </tr>
        <tr>
         <td>
          Spolu
         </td>
         <td>
          zl. 7,52
         </td>
        </tr>
       </tbody>
      </table>
     </div>
    </div>
    <p>
     <br class="table-break"/>
    </p>
    <p>
     Spolu to činí po dnešnom školskom sčítaní však iba 7 zl. 52 gr., a rechtor Kováčik
            oznámil 8 zl. 32 gr. Nuž chyba je iba v sčítaní. Roku 1835 šlo do zlatého len 60
            grajciarov. Celkové zlaté robia teda 6 zl. a grajciare spolu 152, to jest 2 zl. a 32
            gr., teda zmýlili sme sa my, a nie moštenický rechtor. Na tretí deň zabehol Kováčik zase
            do fary podkonickej, aby dostal „placetum“, t. j. schválenie, že z konceptu nič
            nevynechal, múdro ho doplnil, mená za sumy podložil a dobre všetko prepísal. Iba na
            koniec vety, kde sa hovorí, že „ani pán vlastník pred termínom vyšej doložením
            predjmenované ostredky árendátorom odebrat nemože“, doložili ešte hneď opatrný dodatok:
            „povinnosti své porádne vybavujícím“.
    </p>
    <p>
     V sobotu 5. apríla 1835 doviedol rechtor Georg Kováčik menovaných sedem árendátorov
            do podkonickej fary na podpis zmluvy. Keď si nosy všetci poriadne poutierali, rechtor
            zaklopal a z kancelárie ozvalo sa:
    </p>
    <p>
     „Ave!“
     <sup>
      [
      <a class="footnote" href="#ftn.id2584689" name="id2584689">
       3
      </a>
      ]
     </sup>
    </p>
    <p>
     Za rechtorom vstúpilo do izby sedem hutníkov moštenických (od roboty čiernych rúk,
            ale novoumytých tvárí). Pozdravovali a za rechtorom všetci bozkávali ruky pánu farárovi,
            jeden pravú, druhý ľavú, aby to vari skorej bolo.
    </p>
    <p>
     Pri podpisovaní kontraktu ukázalo sa, že sú títo Mošteničania proti Podkoničanom
            učení ľudia. Všetci siedmi vedeli sa vlastnoručne podpísať, a tak správne a pekne
            maľovali, že iba Mora, Mitrpach a Bacur podpísali sa začiatočnou malou písmenou a
            Mitrpachovi k tomu ešte slabika „tr“ zostala v brku, ale rechtor ju ľahko z neho
            vymačknul.
    </p>
    <p>
     Či bol oldomáš, to v histórii nie je zapísané, ale doprajme im ho všetkým. Veď
            vinšovali si na šesť rokov zdravia a na kopanici hojného božského požehnania, a to sa
            nedalo ani vtedy na sucho spraviť.
    </p>
    <p>
     Zmluva zostala farárovi, kopanica prišla Mošteničanom. Kto mal väčší úžitok, dnes
            ťažko súdiť. Ale povedzme, že prvý rok zaplatili, a boli by aj druhý, keby nie zmena.
            Ale pán farár Matiáš zunoval a či nevládal chodiť na Kalištia, fíliu pod hoľami,
            zažiadal, odišiel, a prišiel nový pán farár, Štefan Lacko.
    </p>
    <p>
     Mošteničania po roku skúsili, že ani oni nemôžu si farskú kopanicu obhájiť, už tak
            bola „zobecnela“ pre všetkých bližších i ďalších susedov a ešte viac pre obecných
            pastierikov a valáškov. Ba z vrchu Mátohova boli sa pustili ešte i diviaky do jačmeňa a
            zemiakov.
    </p>
    <p>
     Novému farárovi okrem Mitrpacha prišli árendátori „kontrakt odpovedať“, t. j.
            vypovedať. Bol tam i sám rechtor Georg Kováčik, ktorý hádam myslel, že zase bude skladať
            nový kontrakt, ale nebolo treba. Nový farár bol veľmi praktický. Spustil síce vyše pol
            zlatého z árendy, a aby rechtorovi vari nič nedať ani užiť, ani zjesť, vytiahol starý
            kontrakt, pretrel odstupujúcich a miesto nich vpísal nových.
    </p>
    <p>
     Kontraktu im však podpísať nedal. Čo z toho vyšlo, nikto nevie. Ale že dnes už
            Kopanica nad starým moštenickým cintorínom podkonickému farárovi nepatrí, je pravda, a
            farár je iba rád. Má dosť poľa v Podkoniciach. Pre nepohostinstvo nástupcu ktoréhosi
            vytisol farské pole a lúky inžinier pred päťdesiat rokmi síce „pánu bohu za chrbát“, ale
            ak je farár poľovníkom, môže si na vlastnom poli zabiť diviaka i medveďa, ak je nie
            poľovníkom — odplatí mu to pánboh v nebesách…
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2584689" name="ftn.id2584689">
        3
       </a>
       ]
      </sup>
      Vitaj!
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2584786">
       </a>
       III. Sova „Zuza“
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2584810">
        Osoby
       </a>
      </span>
     </dt>
     <dt>
      <span class="sect1">
       <a href="#id2584859">
        Dejstvo I.
       </a>
      </span>
     </dt>
     <dd>
      <dl>
       <dt>
        <span class="sect2">
         <a href="#id2584868">
          Výstup 1.
         </a>
        </span>
       </dt>
       <dt>
        <span class="sect2">
         <a href="#id2584985">
          Výstup 2.
         </a>
        </span>
       </dt>
       <dt>
        <span class="sect2">
         <a href="#id2585158">
          Výstup 3.
         </a>
        </span>
       </dt>
       <dt>
        <span class="sect2">
         <a href="#id2585515">
          Výstup 4.
         </a>
        </span>
       </dt>
       <dt>
        <span class="sect2">
         <a href="#id2585634">
          Výstup 5.
         </a>
        </span>
       </dt>
       <dt>
        <span class="sect2">
         <a href="#id2585944">
          Výstup 6.
         </a>
        </span>
       </dt>
       <dt>
        <span class="sect2">
         <a href="#id2586124">
          Výstup 7.
         </a>
        </span>
       </dt>
       <dt>
        <span class="sect2">
         <a href="#id2586510">
          Výstup 8.
         </a>
        </span>
       </dt>
      </dl>
     </dd>
     <dt>
      <span class="sect1">
       <a href="#id2586680">
        Dejstvo II.
       </a>
      </span>
     </dt>
     <dd>
      <dl>
       <dt>
        <span class="sect2">
         <a href="#id2586688">
          Výstup 1.
         </a>
        </span>
       </dt>
       <dt>
        <span class="sect2">
         <a href="#id2587150">
          Výstup 2.
         </a>
        </span>
       </dt>
       <dt>
        <span class="sect2">
         <a href="#id2587356">
          Výstup 3.
         </a>
        </span>
       </dt>
       <dt>
        <span class="sect2">
         <a href="#id2587517">
          Výstup 4.
         </a>
        </span>
       </dt>
       <dt>
        <span class="sect2">
         <a href="#id2587674">
          Výstup 5.
         </a>
        </span>
       </dt>
      </dl>
     </dd>
     <dt>
      <span class="sect1">
       <a href="#id2587797">
        Dejstvo III.
       </a>
      </span>
     </dt>
     <dd>
      <dl>
       <dt>
        <span class="sect2">
         <a href="#id2587806">
          Výstup 1.
         </a>
        </span>
       </dt>
       <dt>
        <span class="sect2">
         <a href="#id2588252">
          Výstup 2.
         </a>
        </span>
       </dt>
       <dt>
        <span class="sect2">
         <a href="#id2588456">
          Výstup 3.
         </a>
        </span>
       </dt>
      </dl>
     </dd>
    </dl>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Lútková hra v 3. dejstvách
     </em>
    </span>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2584810">
        </a>
        Osoby
       </h2>
      </div>
     </div>
    </div>
    <p>
    </p>
    <p>
     PÁN MAJSTER, kováč šesťdesiatročný
    </p>
    <p>
     PANI MAJSTROVÁ, päťdesiatročná
    </p>
    <p>
     GAŠPARKO, učeň
    </p>
    <p>
     SOVA (Zuza)
    </p>
    <p>
     JEŽ
    </p>
    <p>
     TCHOR
    </p>
    <p>
     MYŠ
    </p>
    <p>
     VRABEC
    </p>
    <p>
    </p>
    <p>
     I. a III. dejstvo vo vyhni, II. v stodole.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2584859">
        </a>
        Dejstvo I.
       </h2>
      </div>
     </div>
    </div>
    <p>
    </p>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2584868">
         </a>
         Výstup 1.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Majster, Gašparko a Zuza.
       </em>
      </span>
     </p>
     <p>
     </p>
     <p>
      GAŠPARKO
      <span class="emphasis">
       <em>
        (príde pred oponu s košom sena na chrbte, na rukách veľká ušatá
                  sova, ktorá sa trepe. Dupoce nohami):
       </em>
      </span>
      Pán majster, pán majster,
               otvárajte!
     </p>
     <p>
      MAJSTER: Načože nám seno do vyhne? Máš vrátka otvorené.
     </p>
     <p>
      GAŠPARKO: Otvorte, otvorte! Niečo vám nesiem. Aby mi neušlo, chytajte. Júj, palec
               mi odštipne.
     </p>
     <p>
      MAJSTER
      <span class="emphasis">
       <em>
        (po vyhrnutí opony):
       </em>
      </span>
      Kýho čerta že teda nesieš,
               chlapče?
     </p>
     <p>
      GAŠPARKO
      <span class="emphasis">
       <em>
        (podbehne k majstrovi):
       </em>
      </span>
      Hu-hu-hu, u-ša-tú! Nebojte
               sa! Len ju múdro držte, lebo seká, driape ani Hektor.
     </p>
     <p>
      MAJSTER: Daj ju, daj!
      <span class="emphasis">
       <em>
        (Berie sovu, sova ho uštipne.)
       </em>
      </span>
      Ej, ti
               zuby vybijem! No, chlap si, Gašpar, keď si sa nebál jej pazúrov, ani pysku!
     </p>
     <p>
      GAŠPARKO: Čo by som sa bál sovy, keď sa ohnivého železa nebojím?! A čo by bola
               ešte raz toľká! Zaštipla, ani keď ja a vy železo schytíme do kliešti, krv mi vymokla
               — „ale, len sa drž, ľahšie ťa unesiem“. Škrečí, piští… Pros-nepros, nepustím ťa.
               Letím, a tu som, aby som sa vám zavďačil, žeby ste ma skorej prepustili.
     </p>
     <p>
      MAJSTER: Gašpar, pamätaj: remeslo sa na potoku nezačiera. A kto nie čomu majster,
               ten tomu kat. Ale keď budeš toľko znať ako ja, majstrom budeš! Zanes seno, lebo
               Rysuľa sa už bude obzerať, a —
     </p>
     <p>
      GAŠPARKO: Bežím!
     </p>
     <p>
      MAJSTER: Bež a dones nožnice i pani majstrovú!
     </p>
     <p>
      GAŠPARKO
      <span class="emphasis">
       <em>
        (beží):
       </em>
      </span>
      To naraz neunesiem.
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2584985">
         </a>
         Výstup 2.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Majster, Zuza.
       </em>
      </span>
     </p>
     <p>
     </p>
     <p>
      MAJSTER: Má vrabce pod klobúkom! Mal som reč rozdeliť: „Pani majstrovú doveď a
               nožnice dones!“ Poznať, že chodí do správnej slovenskej školy a v knižkách by sedel
               do polnoci, len by bolo petroleja. Tak, sovička moja, vitaj! Ja ti krivdy nespravím,
               ja vás mám rád, všetky božie zvieratká, len na koníka sa hnevám, keď si nôžky nechce
               dať podbiť. Budeš nám na radosť.
     </p>
     <p>
      ZUZA
      <span class="emphasis">
       <em>
        (sa trepe).
       </em>
      </span>
     </p>
     <p>
      MAJSTER: Si troška zdivená. Ako z hory. Však ty skrotneš, privykneš, ani
               nepomyslíš viac na lesy a skaly. U nás ti dobre bude. Čo budeme my jesť, to budeš i
               ty. A budeš mať kamaráta, ježka, tiež takého nočného tuláka, ako si ty. Ježko! Ježko!
               Kdeže si? Ej, iste sa utiahol do teplej kuchyne, spachtoš! Počkaj, črpnem ti vody
               medzi oči! Keď sa spoznáte, bude vám veselo u nás! Kdeže sú s tými nožnicami?
     </p>
     <p>
      ZUZA
      <span class="emphasis">
       <em>
        (sa hádže).
       </em>
      </span>
     </p>
     <p>
      MAJSTER: Neboj sa! To len, aby si ľahšie privykla, odstrihneme krídelcia a nožičku
               na retiazku. Ľahká retiazočka. Na tej bol už i sokol. Nevydržal síce retiazky, radšej
               zhynul, blázon, ale ty budeš azda múdrejšia a nebudeš sa spierať.
     </p>
     <p>
      ZUZA
      <span class="emphasis">
       <em>
        (škrečí, piští):
       </em>
      </span>
      A-ni ja sa ne-dám —
     </p>
     <p>
      MAJSTER: Čo vravíš?
     </p>
     <p>
      ZUZA
      <span class="emphasis">
       <em>
        (škrečí, piští, driape):
       </em>
      </span>
      Ani ja sa nedám ostrihať, ani
               zakovať! Nebola som na retiazke, a keď ma dáte, ja ju roztrhnem!
     </p>
     <p>
      MAJSTER: Divy božie! Ty aj hovoriť vieš? Aj po ľudsky? Gramotná aj po svojom aj po
               našom? No, už som mal všelijaké zvery, ale ľudskej reči som od nich ešte málo počul.
               Kôň sa zarehoce, pes zasmeje, drozd nôtu zahvízda, ale hovoriť, no, iba papagáj, i to
               len slovo-dve.
     </p>
     <p>
      ZUZA: A či neviete, že som ja vtákom múdrosti? Nevídate moje sestry na stolíkoch
               učených mužov, na knižniciach, na výklenkoch múzeí?
     </p>
     <p>
      MAJSTER: Pravda! To mi nezišlo na um. Tak, ja knihy tiež mám, keď nie mnoho, aspoň
               kalendáre; budeš teda u mňa v službe a pri tom pomôžeš vše i pani majstrovej. Príde,
               zalíškaj sa jej, bude ti dobre. „Ruky bozkávam milosťpani“ a maj sa okolo nej.
     </p>
     <p>
      ZUZA: Ja nepoviem ani „dobrý deň“.
     </p>
     <p>
      MAJSTER: To bude mrzko. Len, vieš, keď si ja pošlem Gašpara po dva deci, aby si
               jej to nevybľabotala, lebo dostaneš po nose. Gašpar! Či ho krava kopla, či nemôže
               nožníc nájsť? To u nás vše tak býva: keď čo treba — nenájdeš.
     </p>
     <p>
      ZUZA: Pomoc! Pomoc! Okyptia ma, ožobráčia.
      <span class="emphasis">
       <em>
        (Plače.)
       </em>
      </span>
      Tam budú
               moje nivy, moje lesy, moja voľnosť a sloboda!
     </p>
     <p>
      MAJSTER: Čo len to! Slováci jej za tisíc rokov nemali, a nájdu sa i takí, čo teraz
               špintajú na ňu, že nemôžu hneď sadlo jesť a maslo piť.
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2585158">
         </a>
         Výstup 3.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Majster, Zuza, majstrová, Gašparko.
       </em>
      </span>
     </p>
     <p>
     </p>
     <p>
      MAJSTROVÁ
      <span class="emphasis">
       <em>
        (kľúče za pásom, tlstá, bežká, drobčí. Zarazí sa, vidiac
                  Zuzu).
       </em>
      </span>
     </p>
     <p>
      MAJSTER: Dajte, dajte skorej tie nožnice!
     </p>
     <p>
      MAJSTROVÁ: Tu sú.
      <span class="emphasis">
       <em>
        (Gašparovi.)
       </em>
      </span>
      Ach galgan —
      <span class="emphasis">
       <em>
        (zaženie sa naň).
       </em>
      </span>
      Vraj mi slúžku doviedol, čo mi neujde, a že
               sa hanbí do izby. A ono sova sprostá, čo nevie ani „dobrý deň“ povedať.
     </p>
     <p>
      GAŠPARKO
      <span class="emphasis">
       <em>
        (odbehne):
       </em>
      </span>
      Mňa nebite, ja som už veľký, bude mi
               hanba.
     </p>
     <p>
      MAJSTER
      <span class="emphasis">
       <em>
        (majstrovej):
       </em>
      </span>
      Naučí sa. Ja som rád, že ju doviedol.
               Poslúži nám všetkým k radosti, a taká z doliny zje hocičo.
     </p>
     <p>
      MAJSTROVÁ
      <span class="emphasis">
       <em>
        (chce ju pohladiť, Zuza sa bráni, trepe):
       </em>
      </span>
      Teda
               vitaj u nás. Čiaže si? Budemže ja mať za slúžku!
     </p>
     <p>
      ZUZA: Ja slúžiť nebudem, ja vám robiť nebudem! Ja sa vám ani neozvem, ja vás
               poslúchať nebudem.
     </p>
     <p>
      MAJSTROVÁ
      <span class="emphasis">
       <em>
        (výhražné):
       </em>
      </span>
      Ťa ja na-u-čím!
     </p>
     <p>
      GAŠPARKO: Ani ja som nechcel poslúchať, len bych sa bol prechádzal ako pán a
               cigarety spod okien zbieral… A vidíš ma, teraz som celý tovariš! Dnes-zajtra si
               vezmem Žabenku pod pazuchu, pôjdeme si zaskočiť a budem si hvízdať: „Trebárs som ako
               myš, len si som tovariš.“
     </p>
     <p>
      MAJSTER: Teda ju držte! Daj nožnice a vy, držte jej krídla.
     </p>
     <p>
      MAJSTROVÁ
      <span class="emphasis">
       <em>
        (ju chytí).
       </em>
      </span>
     </p>
     <p>
      ZUZA: Ja sa nedám.
      <span class="emphasis">
       <em>
        (Trepe sa, hádže.)
       </em>
      </span>
     </p>
     <p>
      MAJSTROVÁ: Potvora, vystrieš krídlo?
     </p>
     <p>
      GAŠPARKO
      <span class="emphasis">
       <em>
        (ľútostivo):
       </em>
      </span>
      Už sa im neubrániš.
     </p>
     <p>
      MAJSTROVÁ: My ťa, sprostaňa, iba trochu pristrojíme, keď si prišla medzi ľudí. Máš
               dlhé rukávy, by sa ti do pomýj máčali.
     </p>
     <p>
      MAJSTER
      <span class="emphasis">
       <em>
        (strihá, zvrchu sype sa perie):
       </em>
      </span>
      Šmyk, Šmyk!
     </p>
     <p>
      GAŠPARKO
      <span class="emphasis">
       <em>
        (fúka do peria).
       </em>
      </span>
     </p>
     <p>
      MAJSTROVÁ: Aj sobota ti dlhšia, ako nedeľa; ak bude blato, aby si si sukňu
               nezacundrala.
     </p>
     <p>
      MAJSTER
      <span class="emphasis">
       <em>
        (odstrihne):
       </em>
      </span>
      Šmyk! Šmyk!
     </p>
     <p>
      GAŠPARKO (fúka perie, vyskočí a dajú mu jedno-dve pierka za čiapočku).
     </p>
     <p>
      ZUZA
      <span class="emphasis">
       <em>
        (narieka):
       </em>
      </span>
      Jaj-aj-áj! Ja vám nebudem, ja ujdem! Bože
               môj! Svet môj milý, voľný, slobodný!
     </p>
     <p>
      GAŠPARKO: Chúďatko! Neplač, veď ti u nás dobre bude. Ja ti budem pomáhať. Mne sa
               tiež nechcelo ani učiť, ani robiť; už ma za kominára chceli dať, ale mohli by mi v
               zime päty omrznúť, chytil som sa kováčstva, a teraz by ma pán majster za svet nedal,
               a pani majstrová je so mnou už tri roky bez slúžky. Nám každá ujde. Ja všetko obehám:
               aj sklepy, aj kravu, aj svine, ešte aj fagana u zaťkov. Len tie plienky —!
      <span class="emphasis">
       <em>
        (Kýchne.)
       </em>
      </span>
     </p>
     <p>
      MAJSTER: Len sa neprechváľ, Gašpar, hoci si dobrý chlapec. Daj retiazku!
     </p>
     <p>
      MAJSTROVÁ: Teraz ťa už bude mať kto odmeniť.
     </p>
     <p>
      GAŠPARKO
      <span class="emphasis">
       <em>
        (ľútostivo)
       </em>
      </span>
      : Pusťte ju, pán majster, veď ona neujde!
     </p>
     <p>
      MAJSTER: Daj retiazku! Čerta ti ešte neujde! Vidíš, ako sa trepe; počuješ ako sa
               vyhráža.
     </p>
     <p>
      GAŠPARKO
      <span class="emphasis">
       <em>
        (neochotne podá retiazku):
       </em>
      </span>
      Chuderka.
     </p>
     <p>
      MAJSTER: Netrep sa, neujdeš! Držte jej nohu! Vystri! My železo miesime, a teba by
               sme nie? Inakších chlapíkov sme my už skrotili! Sokol bol sokol, a nemohol ujsť,
               obesil sa.
     </p>
     <p>
      ZUZA: Ja si tiež radšej život vezmem, ale slúžiť nebudem!
     </p>
     <p>
      MAJSTER: Privykneš.
     </p>
     <p>
      MAJSTROVÁ: Ťažšie odvykať, ako privykať. Zjednáme sa.
     </p>
     <p>
      ZUZA: Ja nie! Za nič na svete!
     </p>
     <p>
      MAJSTROVÁ: Len sa nevzpieraj. Povedz, čia si, ako ťa volajú?
     </p>
     <p>
      ZUZA
      <span class="emphasis">
       <em>
        (po pauze)
       </em>
      </span>
      : Nepoviem!
     </p>
     <p>
      GAŠPARKO: Ja ju poznám, pán majster. Ušatých je ona. Keď som bol v lete na hubách,
               vídal som ju s kamarátkami na suchári pod bralom v Tesnej doline.
     </p>
     <p>
      MAJSTER: Teda bude „Zuza Ušatých“.
     </p>
     <p>
      MAJSTROVÁ: Si ustatá, Zuzička, preto ti dnes ešte nijakej roboty nedám, ale večeru
               ti donesiem.
      <span class="emphasis">
       <em>
        (Ide.)
       </em>
      </span>
     </p>
     <p>
      GAŠPARKO: Zase len mňa budú obháňať…
     </p>
     <p>
      MAJSTER: A Jožka doveď!
     </p>
     <p>
      MAJSTROVÁ: Ak ho nájdem. Večeri sa, vieš, že pôjde už po všetkých kútoch, ako
               pijan po krčmách.
     </p>
     <p>
      MAJSTER: To zase na mňa padá… Gašpar, poodkladajže tie skleničky…
     </p>
     <p>
      GAŠPARKO: Sú pod mechom.
     </p>
     <p>
      MAJSTER
      <span class="emphasis">
       <em>
        (volá)
       </em>
      </span>
      : Žena, počkaj, ja jej premyslím.
      <span class="emphasis">
       <em>
        (Odíde a majstrová sa vráti.)
       </em>
      </span>
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2585515">
         </a>
         Výstup 4.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Majstrová, Gašparko, Zuza.
       </em>
      </span>
     </p>
     <p>
     </p>
     <p>
      MAJSTROVÁ
      <span class="emphasis">
       <em>
        (postaví Zuzu na kôl)
       </em>
      </span>
      : Chovu budeš mať u nás dobrú.
     </p>
     <p>
      GAŠPARKO: A ľahkú!
     </p>
     <p>
      MAJSTROVÁ: Na ráno so mnou kávičku s chlebíkom —
     </p>
     <p>
      GAŠPARKO: A ja ti dám rascovinky so zemiačkom.
     </p>
     <p>
      MAJSTROVÁ: Na obed hovädzinku.
     </p>
     <p>
      GAŠPARKO: A ja ti dám koštialik.
     </p>
     <p>
      MAJSTROVÁ: Na večeru jaderničku.
     </p>
     <p>
      GAŠPARKO: Tesno od papečka.
     </p>
     <p>
      MAJSTROVÁ
      <span class="emphasis">
       <em>
        (domrzená)
       </em>
      </span>
      : Nehádž hlavou, ja to nerada! Poobzeraj
               sa, aby si trafila, keď ťa niekam pošlem. Teraz ja mám robotu.
      <span class="emphasis">
       <em>
        (Ide,
                  Gašparovi.)
       </em>
      </span>
      A ty dúchaj, mnoho času ste zmámili, klinca neukuli. A keď
               pôjdeš do krčmy so skleničkou popod okno, ešte lepšie sa prihni.
      <span class="emphasis">
       <em>
        (Odíde.)
       </em>
      </span>
     </p>
     <p>
      GAŠPARKO: Veď sa —! Zazrela ma. Bude sa mať pán majster na večer. Bude iste na
               lavici spať.
      <span class="emphasis">
       <em>
        (Volá.)
       </em>
      </span>
      Ale — pani majstrová, pani majstrová, že už
               teraz Zuza bude miesto mňa riad umývať, sviňu, kravu chovať? Lebo mne sa už treba
               začať remeslo učiť.
      <span class="emphasis">
       <em>
        (Pauza.)
       </em>
      </span>
     </p>
     <p>
      ZUZA: Ďakujem vám, pane, že ste podali na mňa retiazku.
     </p>
     <p>
      GAŠPARKO: Nerád, ale rozkázali, a to viete: učeň-mučeň.
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2585634">
         </a>
         Výstup 5.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Gašparko, Zuza, majster, Jožko.
       </em>
      </span>
     </p>
     <p>
     </p>
     <p>
      MAJSTER
      <span class="emphasis">
       <em>
        (donesie ježka a postaví pred Zuzu).
       </em>
      </span>
     </p>
     <p>
      JOŽKO
      <span class="emphasis">
       <em>
        (je stúlený, potom sa na všetky strany váľa, potom sa vytiahne a
                  nazerá na Zuzu).
       </em>
      </span>
     </p>
     <p>
      MAJSTER: Tu máš, Zuzka, kamaráta. Jožko sa volá. Spoznajte sa, bude vám veselo. Je
               on síce veľký leňoch, keby nemusel žrať, ani by nevstal. Keď nemá mliečka, dobrá je i
               rascovinka; ale rád má čistotu. Šváby nám už všetky vychytal. Preto si ho pani
               majstrová tak obľúbila, že jej nohy odmenil. Tebe som doniesol kúštik chlebíka. Je
               čierny, ale svoj. Predtým sme mali od Maďarov biely, ale museli sme im zaň
               telom-dušou slúžiť. A teraz máme s bratmi Čechmi černejší, ale svoj. A časom obelie,
               keď bude menej vravy a viac správy.
     </p>
     <p>
      ZUZA: Ja nič nechcem, len ma pusťte na slobodu. Mne je tiež chutnejší chlieb na
               slobode, ako koláč v službe.
     </p>
     <p>
      GAŠPARKO: Bože, Zuzka, to je krásne porekadlo. Poznať, že ste vy z čistej
               slovenskej doliny. My sme sa to v maďarskej škole nikdy také niečo neučili. Ale
               niekoľko porekadiel viem už i ja!
     </p>
     <p>
      MAJSTER: No, preukáž sa, čo vás tí dnešní československí učitelia učia. Ale pritom
               nezabudni dúchať. Ešte jednu obruč som sľúbil na kapustný sud do Bečkov. Pôjdeš s ňou
               ráno.
     </p>
     <p>
      GAŠPARKO
      <span class="emphasis">
       <em>
        (dúcha mechy, oheň horí).
       </em>
      </span>
     </p>
     <p>
      MAJSTER
      <span class="emphasis">
       <em>
        (obracia železo v ohni).
       </em>
      </span>
     </p>
     <p>
      GAŠPARKO: Dajú mi halušiek s kapustou!
     </p>
     <p>
      MAJSTER: Len by ti aj hlúb nebol dobrý!
     </p>
     <p>
      GAŠPARKO: Donesiem Jožkovi.
     </p>
     <p>
      JOŽKO
      <span class="emphasis">
       <em>
        (zatancuje a potom prevalí tri kotrmelce).
       </em>
      </span>
     </p>
     <p>
      MAJSTER: Ako sa raduje! Vidíš, Zuzka, ako je tomu u nás dobre.
     </p>
     <p>
      ZUZA: Ja nestojím o dobrotu, ale o svoj zelený háj!
     </p>
     <p>
      GAŠPARKO
      <span class="emphasis">
       <em>
        (spieva):
       </em>
      </span>
      „Háj, háj, zelený háj, doma šuhajko, doma
               líhaj…“
     </p>
     <p>
      GAŠPARKO, MAJSTER
      <span class="emphasis">
       <em>
        (kujú na nákove. Z ohniska na nákovu prehodí sa
                  magnéziová nitka s obručou).
       </em>
      </span>
     </p>
     <p>
      JOŽKO
      <span class="emphasis">
       <em>
        (ujde).
       </em>
      </span>
     </p>
     <p>
      ZUZA
      <span class="emphasis">
       <em>
        (skočí a ťahá sa pod mech od strachu):
       </em>
      </span>
      Jáj, jáj, tu
               zhorím!
     </p>
     <p>
      MAJSTER: Máme v džberíku vody!
     </p>
     <p>
      GAŠPARKO: Neboj sa, ja ani očú neprižmúrim! Však, pán majster?
     </p>
     <p>
      MAJSTER: To by ti dnes hanba bola, keď už takú pesničku vieš. To si sa v škole
               naučil?
     </p>
     <p>
      GAŠPARKO: Nie, to som sa od vojakov. V škole sa učíme národné pesničky. Chcete?
               Zaspievam vám.
      <span class="emphasis">
       <em>
        (Kujú, Gašparko spieva nejakú kováčsku, alebo národnú: „Pod
                  Kriváňom“, „Tam hámorníci železo kujú, peňazí majú, len sa radujú…“)
       </em>
      </span>
      I
               o našom remesle viem krásny verš. Čujte!
      <span class="emphasis">
       <em>
        (Deklamuje z „Lešetínského
                  kovářa“: napr. spev XII.)
       </em>
      </span>
     </p>
     <p>
      MAJSTER
      <span class="emphasis">
       <em>
        (zastal, počúval):
       </em>
      </span>
      To zaspievaš (zarečníš) pani
               majstrovej, aby vedela, koho si v nás má uctiť! Teraz dosť! Príď večerať a potom nie
               sa túlať, ale spať. Jožka nechaj so Zuzkou, aby jej nebolo smutno.
     </p>
     <p>
      ZUZA: Mne na retiazke nikdy veselo nebude! Pán majster, gazdíčko môj, pustite ma!
               Vynivočím vám všetky myši z humna, oddurím všetky vrabce z poľa. Odslúžim sa vám,
               darujte mi moju voľnosť. Čože z toho máte, že ma tu väzniť budete, keď ja vo vašom
               dome nikdy neprivyknem.
     </p>
     <p>
      MAJSTER: I Jožko bol spočiatku v chlievci, a teraz ho hľaď. Skús, vydrž
               týždeň-dva, zabudneš na háj i bralo a tento holý kôl bude ti rodným javorom a mechy
               bralom, kutica skalnou jaskyňou. Ja, my chceme mať z teba radosť. Prenocuj, uvidíš,
               čo ti vravím. Teraz vonku zima, pľušte, sneh s dažďom. A tu si v suchu, žrať máš čo.
      <span class="emphasis">
       <em>
        (Odíde.)
       </em>
      </span>
     </p>
     <p>
      GAŠPARKO
      <span class="emphasis">
       <em>
        (láskavo):
       </em>
      </span>
      Ja vám donesiem pečený zemiačik, sladký,
               lebo nám troška poziabli: to vám bude lahôdka! Neplačte, Zuzka! I ja tu budem spať.
               Ak nezadriemete, pozhovárame sa. Ja vás rád! Takú som mal radosť, keď som vás zajal,
               a vám sa neľúbi.
      <span class="emphasis">
       <em>
        (Odchádza.)
       </em>
      </span>
     </p>
     <p>
      ZUZA: Príďte čím skorej! Vy ste ma do tohto doniesli, ja rátam na vašu
               rytierskosť, vy ste gentleman, vy mi musíte pomôcť.
     </p>
     <p>
      GAŠPARKO: Áno, som rytier, gentleman, a čo sa znesie s mojou rytierskou cťou a
               učňovskou vernosťou, v tom sľubujem a prisahám vám pomáhať.
      <span class="emphasis">
       <em>
        (Odíde.)
       </em>
      </span>
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2585944">
         </a>
         Výstup 6.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Zuza, Jožko.
       </em>
      </span>
     </p>
     <p>
     </p>
     <p>
      ZUZA: A ty ma neľutuješ? Ty ma nepoznávaš? Koľko ráz sme sa v horách stretali…
     </p>
     <p>
      JOŽKO
      <span class="emphasis">
       <em>
        (zakryje si pyštek):
       </em>
      </span>
      Pst! Aby sa nevrátil. Ja som
               totižto nemý. Takým sa robím.
     </p>
     <p>
      ZUZA: Ty sa ozvať bojíš?
     </p>
     <p>
      JOŽKO: Dosť som sa naozýval spočiatku. Keď ma kosci v lete chytali, hádzal som sa;
               keď ma za pichliače brali, podhodil som sa, ruky im dokrvavil; psa zavolali,
               zdochnutým som sa spravil, potom nos mu doráňal na živé mäso, všetci sa na ňom
               smiali, ako som sa s ním boril; konečne ma začal valchať, vše mu i ľudia pomohli a
               tak ma ukobŕľali, že by som bol tým gúľaním päť vriec jabĺčok nazbieral.
     </p>
     <p>
      ZUZA: Ty už zo seba posmech robíš.
     </p>
     <p>
      JOŽKO: A čože mám? Obesiť sa, ako sokol, to sa mi nechce, a dvor zavretý, plač mi
               nepomôže.
     </p>
     <p>
      ZUZA: Pomôžu ti pazúry! Keď každý deň vydriapeš hrsť zeme spod plota, do týždňa sa
               prepcháš.
     </p>
     <p>
      JOŽKO: A tam zase dvor a plot a pes. Obháňa ma hneď, ako sa na dvor ukážem. Neboj
               sa, ja som tiež bol spočiatku nespokojný, utekal som; ale čože som mal robiť? Dali ma
               do chlievika.
     </p>
     <p>
      ZUZA: Mal si ho prehrýzť.
     </p>
     <p>
      JOŽKO: Bola tvrdá doska.
     </p>
     <p>
      ZUZA: Mal si ho vylámať.
     </p>
     <p>
      JOŽKO: Nedal sa.
     </p>
     <p>
      ZUZA: Tak teraz už ničoho nepodnikáš, ani keď si temer na slobode?
     </p>
     <p>
      JOŽKO: Ja ešte mám myšlienku; ale nie teraz. Na zimu nemám ničoho nazhonobeného;
               žena moja — líška zná, kde je — alebo sa mi už vydala. Nehnevaj sa, ale vy, ženy,
               ľahko zabúdate. Kým ju máš, je ti vernou, ale nepríď na jeseň domov, už jej je zima
               samotnej. A ja som už siedmy mesiac tu. Starý chlap som ja už!
     </p>
     <p>
      ZUZA: Tak sa už nemieniš hýbať, vrátiť k svojim ježkom? Veď máš deti.
     </p>
     <p>
      JOŽKO: Moje deti! Vieš to porekadlo: jedno staré vtáča deväť mladých vychová, a
               ono čo na haluzi zdochne, ani jedno mu do pysku nedonesie.
     </p>
     <p>
      ZUZA: Tak akúže máš myšlienku?
     </p>
     <p>
      JOŽKO: A ma nezradíš? Aby majstrová nemala na mňa mrcha oko, lebo to je saňa! I
               tebe nasľubovala, a počkaj, čím ťa bude kŕmiť.
     </p>
     <p>
      ZUZA: To oko, to oko. Neboj sa, ty otrok, nezradím ťa.
     </p>
     <p>
      JOŽKO: Tak, vieš, ja cez zimu zostanem a na leto —
     </p>
     <p>
      ZUZA: Sa ti nebude chcieť odísť. Viac sa s tebou nezhováram.
     </p>
     <p>
      JOŽKO: Ako chceš. Teraz ťažko žiť. Každý vie, ako mu v hrnci vrie. Konečne ja sa
               držím porekadla: Čí chlieb ješ, toho pieseň spievaj. Dobrú noc!
      <span class="emphasis">
       <em>
        (Vtiahne sa
                  pod mech a zaspí!)
       </em>
      </span>
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2586124">
         </a>
         Výstup 7.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Zuza, Gašparko.
       </em>
      </span>
     </p>
     <p>
     </p>
     <p>
      ZUZA: Vyžeňte toho bolvana do hory, aby si pripomenul svoj rod, svojich dedov, ako
               sa tí prácne živili…
     </p>
     <p>
      GAŠPARKO
      <span class="emphasis">
       <em>
        (donesie si slamník):
       </em>
      </span>
      Hja, keď je on z tých ježkov,
               čo majú svinský rypák, a to viete, pani moja, že svinský rypák drží sa všade, kde je
               plný válov. Nechajte ho, milá moja, a rozpovedzte, čo si žiadate, aby som mohol
               vykonať rytiersky skutok, ktorý sa zrovnáva s mojou vernosťou a cťou.
     </p>
     <p>
      ZUZA: Pane môj! Pre svoje sväté háje, lesy, bralá, jaskyne a zelené studničky vás
               prosím, ruky spínam, vysloboďte ma odtiaľto! Rozbite mi túto retiazku.
     </p>
     <p>
      GAŠPARKO: To nesmiem, nemôžem! Ste zakovaná.
     </p>
     <p>
      ZUZA: Ja tu nebudem, ja si radšej život vezmem. Mne tak zhynúť, alebo tak.
     </p>
     <p>
      GAŠPARKO: A čo sa vám u nás neľúbi, drahá?
     </p>
     <p>
      ZUZA: Vy sa pýtate? Vy nechápete veľkého slova „sloboda“?! Keď nechápete, opýtajte
               sa Slovákov, čo to znamená: byť na maďarskej reťazi, živoriť na panskej milosti —
     </p>
     <p>
      GAŠPARKO: Dosť! Zo slovenského som rodu, ešte nezahojili sa rany tela a duše
               mojej, čo som s nimi, Slovákmi, trpel. Vy sa však nebojte, ja budem vaším rytierom,
               ochrancom, ja vám dám záštity pred kýmkoľvek a z mojich bezzištných rúk a poctivého
               srdca vám i chlieb bude medovníkom a retiazka poduškou.
     </p>
     <p>
      ZUZA: Ďakujem vám, pane môj, za veľkodušnosť, ale buďte ešte väčším v priateľstve
               svojom. Dajte mi slobodu! Snímte mi reťaz, otvorte mi vráta!
     </p>
     <p>
      GAŠPARKO: Pani majstrová ich zamyká a spí na kľúčoch, aby pán majster neuvrzol.
               Tej ja nezodvihnem.
     </p>
     <p>
      ZUZA: Tak mi okno otvorte!
     </p>
     <p>
      GAŠPARKO: To sa neotvára, to je zamurované.
     </p>
     <p>
      ZUZA: Tak mi pomáhajte vymyslieť inú cestu k slobode! Rozbite mi aspoň túto reťaz,
               veď ma reže, nôžku mi krvaví. Oh, ja biedna, do čoho som tu upadla skrze vaše ruky.
               Vy ste ma zajali, vy ma môžete, musíte vyslobodiť.
     </p>
     <p>
      GAŠPARKO: Ja vás ľúbim, celý dom vás ľúbi, radosť má z vás pán majster; i
               majstrová, aspoň jemu kvôli, dosiaľ nerepce. Akože porušiť vernosť svoju učňovskú?
     </p>
     <p>
      ZUZA: Vyššia je česť rytierska!
     </p>
     <p>
      GAŠPARKO: Ó, milá moja, pred akú dilemu anebožto otázku ma staviate. Zachovať
               vernosť? Stratiť česť?
      <span class="emphasis">
       <em>
        (Opakuje dva razy. Berie kladivko.)
       </em>
      </span>
     </p>
     <p>
      ZUZA: Reťaz rozbite! Nikdy vám toho nezabudnem. Rozprávať budem o vašej cti a
               sláve všetkým stvoreniam hôrnym, rytierska povesť vaša prežije veky, a vy v nej
               sláviť sa budete ako pravý hrdina!
     </p>
     <p>
      GAŠPARKO
      <span class="emphasis">
       <em>
        (rozbije reťaz):
       </em>
      </span>
      Ste voľná zase, pani moja. Porušil
               som učňovskú vernosť, ale zachoval rytiersku česť.
     </p>
     <p>
      ZUZA, GAŠPARKO:
      <span class="emphasis">
       <em>
        (klaňajú sa druh druhu a spievajú niektorú pieseň o
                  slobode, alebo na melódiu „Kde domov můj“ verš:);
       </em>
      </span>
     </p>
     <p>
     </p>
     <div class="literallayout">
      <p>
       <br/>
       <span class="emphasis">
        <em>
         Kde dom je môj? Kde vlasť moja?
        </em>
       </span>
       <br/>
       <span class="emphasis">
        <em>
         Či znáš ten kraj utešený,
        </em>
       </span>
       <br/>
       <span class="emphasis">
        <em>
         kde sa Hron, Váh, Nitra pení?
        </em>
       </span>
       <br/>
       <span class="emphasis">
        <em>
         kde Kriváňa veleba
        </em>
       </span>
       <br/>
       <span class="emphasis">
        <em>
         pnie sa k modrinám neba:
        </em>
       </span>
       <br/>
       <span class="emphasis">
        <em>
         Ach, to je ten rozkošný kraj,
        </em>
       </span>
       <br/>
       <span class="emphasis">
        <em>
         zem slovenská vlasť moja!
        </em>
       </span>
       <br/>
       (A. H. Krčméry)
       <br/>
      </p>
     </div>
     <p>
     </p>
     <p>
      JOŽKO
      <span class="emphasis">
       <em>
        (vyjde spod mecha):
       </em>
      </span>
      Čo vy robíte o polnoci? Spievajú,
               že všetky myši a šváby rozplašia, a mňa búrite, že nemôžem oka zavrieť.
     </p>
     <p>
      GAŠPARKO
      <span class="emphasis">
       <em>
        (deklamuje):
       </em>
      </span>
      Tu sa dejú veľké veci, ale len pre
               bystrých chlapcov, nie ospalých, tupých chabcov. Zapchaj uši a iď k peci!
      <span class="emphasis">
       <em>
        (Jožko odíde.)
       </em>
      </span>
      Vidíte ho, ako ten krásne k domu privykol.
               Zostaňte i vy, veď bez retiazky. Vonku zima, sneh, vietor hviždí, na komíne kohút
               piští.
     </p>
     <p>
      ZUZA: Nie, pane môj, nevracajte ma z polcesty! Pomáhali ste mi dosiaľ, pomôžte mi
               i ďalej do môjho kraja. Svitať bude, nedôjdem, zas ma niekto uväzní. Tam zhyniem.
     </p>
     <p>
      GAŠPARKO: Dvere, brána zavreté.
     </p>
     <p>
      ZUZA: Vyrúbajte, alebo šprnágľom otvorte!
     </p>
     <p>
      GAŠPARKO: Podvod a faloš nie sú v mojom charaktere. Priama je cesta, po ktorej
               Gašparko chodil a chodiť bude do najďalšej smrti.
     </p>
     <p>
      ZUZA: Tak vyvaľte stenu!
     </p>
     <p>
      GAŠPARKO
      <span class="emphasis">
       <em>
        (nadšene)
       </em>
      </span>
      : To vám spravím! Len zatvorte očká a
               odchýľte hlavu, aby vám tehla nespadla do oka. Buď, čo buď!
      <span class="emphasis">
       <em>
        (Búši kladivom
                  do okna, sklo zacvendži.)
       </em>
      </span>
      Nech sa páči, pani vznešená, cesta vám voľná.
     </p>
     <p>
      ZUZA
      <span class="emphasis">
       <em>
        (vyskočí na stôl)
       </em>
      </span>
      : Ďakujem vám, zo srdca zmučeného
               ďakujem! Spomeňte si, rytieru môj, na mňa, príďte sa prejsť do hája, príďte do Tesnej
               doliny oddýchnuť si, odpočinúť, keď vám bude ťažko. Ja vyplaším všetky spevavé vtáčky
               vám na privítanie.
     </p>
     <p>
      GAŠPARKO: Vykonal som iba svoju povinnosť, na vďačnosť nečakám. Ale keby ste kedy
               ešte služieb mojich potrebovali, som vždy ochotný váš sluha a verný priateľ.
     </p>
     <p>
      ZUZA: Ďakujem, ďakujem. Zbohom! Do videnia!
      <span class="emphasis">
       <em>
        (Skočí z okna.)
       </em>
      </span>
     </p>
     <p>
      GAŠPARKO: Nazdar!
      <span class="emphasis">
       <em>
        (Pauza.)
       </em>
      </span>
     </p>
     <p>
      ZUZA
      <span class="emphasis">
       <em>
        (zvonku):
       </em>
      </span>
      Júj, hu, hu, veľká zima tu, tu!
     </p>
     <p>
      GAŠPARKO: Vráťte sa, podajte ruku.
     </p>
     <p>
      ZUZA: Nevrátim sa. Chutnejší chlieb na slobode, ako koláč v službe.
     </p>
     <p>
      GAŠPARKO: Nazdar!
      <span class="emphasis">
       <em>
        (Kýva jej.)
       </em>
      </span>
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2586510">
         </a>
         Výstup 8.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Gašparko, majster, majstrová.
       </em>
      </span>
     </p>
     <p>
     </p>
     <p>
      MAJSTROVÁ
      <span class="emphasis">
       <em>
        (s lampášom).
       </em>
      </span>
     </p>
     <p>
      MAJSTER: Aký to cvengot, aké to hlasy?
     </p>
     <p>
      GAŠPARKO: Snívalo sa mi, že ma pán majster ťahá za vlasy.
     </p>
     <p>
      MAJSTROVÁ: I Jožko skučí.
     </p>
     <p>
      GAŠPARKO: I vietor fučí.
     </p>
     <p>
      MAJSTER: Kde je sova?
     </p>
     <p>
      GAŠPARKO
      <span class="emphasis">
       <em>
        (prekvapený obzerá kôl):
       </em>
      </span>
      Hach, ušla asi. Iste sa jej
               služba zunovala. To nie každý vydrží, čo ja.
     </p>
     <p>
      MAJSTER: Kto ju odkoval?
     </p>
     <p>
      MAJSTROVÁ: Okno zabité.
     </p>
     <p>
      GAŠPARKO: Ja som spal,
      <span class="emphasis">
       <em>
        (ľahne si)
       </em>
      </span>
      vidíte.
     </p>
     <p>
      MAJSTER: Ty tak tuho spíš, že by ťa mohli ukradnúť?!
     </p>
     <p>
      MAJSTROVÁ
      <span class="emphasis">
       <em>
        (uchytí slamník):
       </em>
      </span>
      Budeš spávať na holom!
     </p>
     <p>
      MAJSTER
      <span class="emphasis">
       <em>
        (ťahá ho za ucho):
       </em>
      </span>
      Aby si vedel, čo sa robí vôkol
               teba!
     </p>
     <p>
      GAŠPARKO: Jaj-aj-áj, rytierske moje uško!
     </p>
     <p>
      MAJSTROVÁ: Budeš spávať pod zabitým. Ja dvadsať korún za očko nedám!
      <span class="emphasis">
       <em>
        (Odchádza.)
       </em>
      </span>
     </p>
     <p>
      MAJSTER: Bude fučať i mne na nohy.
     </p>
     <p>
      MAJSTROVÁ: Môžeš nevymýšľať, kdejaké potvory do domu vodiť a prijímať.
     </p>
     <p>
      GAŠPARKO: Pán majster, ja poradím! Zalepíme papierom.
     </p>
     <p>
      MAJSTER: Či som ja handrár? Zabijem plechom! Ale počkaj, ja ťa ešte raz dochytím,
               pritiahnem obrúčku! Stará, nebež, potknem sa
      <span class="emphasis">
       <em>
        (ide za ňou)
       </em>
      </span>
      rozmlátim okuliare, a na tých sú dve očká…
     </p>
     <p>
      GAŠPARKO
      <span class="emphasis">
       <em>
        (sám, po pauze, póza):
       </em>
      </span>
      Nedbám! Nech ja trpím, nech
               ma hania, nech ma bijú, to mojej rytierskej cti sa netkne, keď len z mojej pomoci, z
               mojej ruky slobodnou je krásna Zuzka!
     </p>
     <p>
     </p>
     <p>
      <span class="emphasis">
       <em>
        (Opona.)
       </em>
      </span>
     </p>
     <p>
     </p>
    </div>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2586680">
        </a>
        Dejstvo II.
       </h2>
      </div>
     </div>
    </div>
    <p>
    </p>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2586688">
         </a>
         Výstup 1.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Zuza, myš, vrabec, tchor.
       </em>
      </span>
     </p>
     <p>
     </p>
     <p>
      TCHOR
      <span class="emphasis">
       <em>
        (oblečený ako mäsiar):
       </em>
      </span>
      Sadnite si sem ku mne,
               Zuzička-kmotrička! Svitá. Aby sme sa doradili, pôjdeme na odpočinok. Budú vstávať
               ľudia.
     </p>
     <p>
      ZUZA
      <span class="emphasis">
       <em>
        (sadne na holohumnicu):
       </em>
      </span>
      Ach, kmotríčku môj, horké moje
               spanie. Trápenie moje silnejšie od sna.
      <span class="emphasis">
       <em>
        (Plače.)
       </em>
      </span>
     </p>
     <p>
      TCHOR
      <span class="emphasis">
       <em>
        (myši):
       </em>
      </span>
      I vám, pani majstrová, nechže sa vám ľúbi.
     </p>
     <p>
      MYŠ
      <span class="emphasis">
       <em>
        (ako mlynárka):
       </em>
      </span>
      Ach, akože si i mne k vám sadať? Môj
               nebožký len tri týždne, čo sa utopil; aby mi svet na cti neublížil
      <span class="emphasis">
       <em>
        (vytiahne sa z diery)
       </em>
      </span>
      , že k vám sadám, keďže vy máte taký
               planý chýr medzi svetom.
     </p>
     <p>
      TCHOR: Ach, to len medzi sprostými husami a sliepkami. Vy ste spod toho
               emancipovaná.
      <span class="emphasis">
       <em>
        (Vrabcovi.)
       </em>
      </span>
      Aj ty si, robotník pilný, prisadni! Čo
               sa berieš tak včas do mlatby?
     </p>
     <p>
      VRABEC
      <span class="emphasis">
       <em>
        (ako mlatec):
       </em>
      </span>
      My veru mlátime od svitu do mraku.
      <span class="emphasis">
       <em>
        (Skočí dolu.)
       </em>
      </span>
     </p>
     <p>
      TCHOR: Kmotrička-Zuzička, teda predneste, čo vás rmúti. Akže by sme vám mohli
               poradiť, vďačne.
     </p>
     <p>
      VRABEC: Dobrá rada stojí groš, povedajú ľudia. Ja vše počujem, keď po dvoroch
               robím.
     </p>
     <p>
      MYŠ: Ja by som vám uštedrila múčičky, alebo krúpkov do uzlíka.
     </p>
     <p>
      ZUZA: Ďakujem za lásky vaše. Ach, veď už celý týždeň sa trápim —
     </p>
     <p>
      TCHOR: Ja som vás vídal, že smutná sedávate na krokvici.
     </p>
     <p>
      ZUZA: Kdeže by nie! Schytili ma do služby do kováčov v meste —
     </p>
     <p>
      TCHOR: A roboty na vás navalili —
     </p>
     <p>
      VRABEC: A plácu malú dali —
     </p>
     <p>
      MYŠ: Hja, bez práce nie sú koláče. My veru i v noci robíme. — Nuž ste nevydržali?
     </p>
     <p>
      ZUZA: Ani robota nie veľká. Len som ľudí mala zabávať. I pláca slušná; chleba,
               mäsa sľubovali.
     </p>
     <p>
      VRABEC: Sľuby sa sľubujú, a blázon, kto im verí.
     </p>
     <p>
      ZUZA: Už to bolo isté. Ale nevydržala som iba deň a noc. Srdce moje zatúžilo za
               mojimi hájmi, lesmi, bralami, jaskyňami, kde som sa zrodila, rástla, svoju mladosť i
               prvú lásku prežila.
      <span class="emphasis">
       <em>
        (Plače.)
       </em>
      </span>
     </p>
     <p>
      TCHOR: Neplačte, kmotrička-Zuzička! Neprebehol ešte váš vek, nájde sa vám, keď nie
               mládenec, aspoň vdovec.
     </p>
     <p>
      MYŠ: Čože vám!? Deti máte odchované, ale mojich sedmoro —
     </p>
     <p>
      ZUZA: Jednako — ťažké živobytie pre mňa, smutnú. A v týchto časiech ukrutných!
      <span class="emphasis">
       <em>
        (Duje vietor.)
       </em>
      </span>
      Preto som sa už k vám musela uchýliť z lesa.
               Tam taký nečas, že na zhynutie. Zima, vietor, dážď, sneh, mráz zatým — do zúfania!
               Prosila som suseda Ďatľa o batôžtek triesočiek; viete, čo zapýtal?
     </p>
     <p>
      VRABEC: Dolu s keťasmi!
     </p>
     <p>
      ZUZA
      <span class="emphasis">
       <em>
        (pokračuje):
       </em>
      </span>
      Že i jeho živobytie je ťažké, že už mušiek
               niet, že sa už samými pavúčikmi chová, a to že iba dlhé kosti a mäska nič.
     </p>
     <p>
      TCHOR: Verím mu, kmotrička-Zuzička, veď to cítim na vlastnom brušku. Či to mäsiar
               býva, ako ja, ako lata? To ste vy, veru, vlastne schybili, keď ste zo služby ušli.
               Teraz tomu najlepšie, kto slúžiť môže: stará sa oňho pán a hospodár a nemusí sa sám.
               Keby sa ja mohol dostať niekde do služby do panského domu, alebo ešte radšej do
               hospodárskeho dvora! Ó, ako by som sa služby držal! Ja by slúžil za teplý kút niekde
               pod strechou.
     </p>
     <p>
      MYŠ: Veď je v dedine, v meste raj! Keby si ja tam mohla mlynček postaviť, alebo
               múčny obchodík otvoriť, slaninkou kupčiť!
     </p>
     <p>
      VRABEC: Ja hneď, ako tu vymlátime, pôjdem do mesta. A ešte rovno k židovi. Ľudia
               boží! Židia sa vám i teraz v Československej republike majú, ani keď tu ešte Maďari
               panovali. Vláda im všetko nechala v rukách, a teraz nemusí sa o nič starať, iba s
               nimi zmluvy robiť. Len aby starostlivosť o Židov nebola taká veľmi okatá, vzali im
               akoby zemianske dedičné práva, totižto trafiky a putiky.
     </p>
     <p>
      MYŠ: A komuže ich dávajú? — že vás vyrušujem.
     </p>
     <p>
      VRABEC: Legionárom! Aby nepovedali, že sa im z tej slobody, čo vybojovali, ničoho
               nedostalo.
     </p>
     <p>
      TCHOR: Nech majú i tí, aspoň z koláča papier.
      <span class="emphasis">
       <em>
        (Zuze.)
       </em>
      </span>
      Ale vy,
               kmotrička-Zuzička, hanba sem, hanba tam, len sa vy pekne zoberte, iďte do kováčov,
               odproste, že ste v meste nebývali, ťažko vám privykať, ale že sa pričiníte. Ani čert
               vám nebude. Ja vás prídem o Vianociach navštíviť.
     </p>
     <p>
      MYŠ: I ja vás kuknem.
     </p>
     <p>
      TCHOR: Prestarajte nám všetkým miesta!
     </p>
     <p>
      ZUZA: Milí moji! Ale si povážte, čo je to na retiazke byť, vo vyhni, kde oheň,
               iskry, kosy, píly a kladivá, kde — železo horí! Pán a učeň —
     </p>
     <p>
      MYŠ: Gašpar, čo sem chodieva?
     </p>
     <p>
      ZUZA: Hodný šuhaj, už by mu pristalo tovarišom byť. To sú dobrí ľudia, ale pani
               majstrová — tá vám komanduje!
     </p>
     <p>
      VRABEC: To každá. Ale neublížila vám. A že nakričí — jedným uchom dnu, druhým von.
               Preto si vy srdce nemusíte hrýzť, ani slzy roniť. A namáhať sa tiež nemusíte. Vy si
               robotu pozvoľna robte, lebo kto sa vraj v robote veľmi namáha, chytro ostarne. To si
               pamätajte! Pozrite: ja ani neoriem, ani nesejem, iba mlátim.
     </p>
     <p>
      MYŠ: Vy ste figliar!
     </p>
     <p>
      TCHOR: Má svoj rozum, ako ho máme my všetci. Len tuto, pani kmotra, ho potratila,
               keď z takej služby odišla. Nuž čože je to: ľudí a deti baviť? Deťom duby váľať…
     </p>
     <p>
      ZUZA: Na to majú ježka u kováčov.
     </p>
     <p>
      TCHOR: A starým, ako vidíte, každá hlúposť dobrá, len by sa mohli smiať, alebo
               plakať. Otočíte sa im dva-tri razy okolo stĺpa, budú mať vo vás biograf, a ten je
               dnes i tak nadovšetko. Ešte sa vaše kotrmelce a vtipy po svete roznesú, slávnou
               budete, i vám zaplatia. A na leto prídete do Tesnej doliny si odpočinúť, i my tam
               budeme letovať. V takomto nečase službu nechať! Kdeže ste rozum podeli?
     </p>
     <p>
      MYŠ: Ak sa hanbíte pre zásady, pritúľte sa ako myš na vreci, príde Gašpar, schytí
               vás.
     </p>
     <p>
      VRABEC: Už svet ide cestou. Pôjdeme po svojom každý, a vy dočkajte!
     </p>
     <p>
      ZUZA: Ale tá hanba, tá hanba! Ved som Gašpara rytierskou cťou zaklínala, so slzami
               v očiach ho prosila, aby mi vrátil slobodu, a on i skutočne hrdinsky sa obetoval.
               Vernosť učňovskú porušil, len aby mi čestne, rytiersky pomohol; retiazku z nohy sňal,
               stenu vyvalil. Akože mu do očú pozrieť?
     </p>
     <p>
      TCHOR: Ako toť pani majstrová radí: prižmúrte ich!
     </p>
     <p>
      VRABEC: To i ľudia tak: keď sa na lži dochytí, zahanbí sa, prižmúri oči, nehľadí a
               potom pomaly sa zvyká svetlu, prestáva oči klopiť a hľadí zas, akoby nič.
     </p>
     <p>
      MYŠ: Hvízda ktosi.
      <span class="emphasis">
       <em>
        (Letí na dieru.)
       </em>
      </span>
     </p>
     <p>
      ZUZA: Vietor hviždí.
      <span class="emphasis">
       <em>
        (Vysadne na zrub.)
       </em>
      </span>
     </p>
     <p>
      VRABEC
      <span class="emphasis">
       <em>
        (vyskočí na zrub):
       </em>
      </span>
      I vietor, ale i človek. Ja ho
               vyzriem.
     </p>
     <p>
      TCHOR: Ja ho už voniam. Je on, človek. Dobrú noc. Do videnia ráno, a s vami
               kmotrička-Zuzička, v meste. Prídeme vás navštíviť.
      <span class="emphasis">
       <em>
        (Preskakuje zruby a
                  utečie.)
       </em>
      </span>
     </p>
     <p>
      MYŠ
      <span class="emphasis">
       <em>
        (nôžku na pyštek, že „ticho“, potom vtiahne sa cele do
                  diery).
       </em>
      </span>
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2587150">
         </a>
         Výstup 2.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Zuza, Gašparko.
       </em>
      </span>
     </p>
     <p>
     </p>
     <p>
      GAŠPARKO
      <span class="emphasis">
       <em>
        (s košom na chrbte, dohvízdal nôtu).
       </em>
      </span>
     </p>
     <p>
      ZUZA: Hu-hu! Veľ-ká zi-ma, tu-tu!
     </p>
     <p>
      GAŠPARKO
      <span class="emphasis">
       <em>
        (udivene):
       </em>
      </span>
      Dobré ráno, pani Zuzka! Tak vy zase v
               humne? Nehanbíte sa? Plačete za lesom, bralom, slobodou, a do humna sa skryjete? Ó,
               blázon, že som vám veril, že vaše srdce za slobodou piští, dal si uško natrhnúť,
               slamník spod seba vytiahnuť, stratil som lásku pána majstra, mrznem, ale si myslím:
               zachránil som pani Zuzku pre slobodu, pre jej háje, bralá a zelenú studničku…
               Pamätáte?
     </p>
     <p>
      ZUZA
      <span class="emphasis">
       <em>
        (plače):
       </em>
      </span>
      Pamätám; ale je tam ukrutná zima, vietor,
               bieda.
     </p>
     <p>
      GAŠPARKO: A predtým nebola? Vy ste nejaká maďarónka, čo všetko staré chváli.
     </p>
     <p>
      ZUZA: Nebývalo takých zím.
     </p>
     <p>
      GAŠPARKO
      <span class="emphasis">
       <em>
        (posmešne):
       </em>
      </span>
      Ani sneh nebol taký studený.
     </p>
     <p>
      ZUZA: I bieda je tam v doline.
     </p>
     <p>
      GAŠPARKO: Ale ste vraveli, že svoja bieda; že jačmenný chlieb nie hlad a voda nie
               smäd. Ak chcete do služby na koláče, na mäso, poďte, retiazka tam ešte visí.
     </p>
     <p>
      ZUZA: Aký ste prísny, pán Gašparko, milý rytier môj.
      <span class="emphasis">
       <em>
        (Plače.)
       </em>
      </span>
      Ja som chcela s vami pouvažovať o všetkých možnostiach, a vy ma, slabú ženu,
               odsudzujete, vytískate na mráz. Tak teda idem, nech zhyniem.
     </p>
     <p>
      GAŠPARKO: Stojte! Božechráň! Moje povolanie je pomáhať opusteným sirotám a vdovám,
               pomôžem vám zas, ako som vám pomohol, kam chcete. Mne len moje srdce horlí, že musím
               seno nosiť, keď by som chcel o slobode hymny spievať, zapaľovať srdcia, kuť nádej v
               blízke šťastie Slovenska.
      <span class="emphasis">
       <em>
        (Berie seno v záčine.)
       </em>
      </span>
     </p>
     <p>
      ZUZA: Nehnevajte sa preto na mňa, že kritickým okom dívam sa na veci. Váš zápal ma
               povzbudzuje vydržať, moja rozvaha vás prinúti uvážiť, či by nebolo mi lepšie u vás v
               službe čo len do jari. Čo pán majster, pani majstrová?
     </p>
     <p>
      GAŠPARKO: Spomínajú vás. Poďte, lebo tu, už vidím, slabé stvorenie, nevydržíte,
               nevediac sa o seba prácne, ale poctivo starať a tak sa živiť.
     </p>
     <p>
      ZUZA: A zaštítite ma? Budete mi takým priateľom, ako ste mi bývali?
     </p>
     <p>
      GAŠPARKO: Moja ochrana vám i všetkým slabým. Môj vtip všetkým smutným; moje slzy
               všetkým ľahkomyseľným, i vám.
     </p>
     <p>
      ZUZA: Tak sa vám oddávam, vládnite mnou! Však, ak sa okolnosti premenia a niekdy
               si spomeniem na háj a les, na bralo a zelenú studničku, vy mi zas budete rytierom k
               slobode.
     </p>
     <p>
      GAŠPARKO
      <span class="emphasis">
       <em>
        (vezme kôš na chrbát a Zuzu zo zruba):
       </em>
      </span>
      Poďme, aby
               dlhým radám nebol krátky účinok. Pán majster má tvrdú päsť a pani majstrová metlu —
               iba číry, holý papek.
     </p>
     <p>
      <span class="emphasis">
       <em>
        (Krik z vonku.)
       </em>
      </span>
      Gašpar, ale Gašpar!
     </p>
     <p>
      GAŠPARKO
      <span class="emphasis">
       <em>
        (odpovedá):
       </em>
      </span>
      Či nevravím? Juj, na ktorúže nohu
               stúpiť? To pánov hlas.
      <span class="emphasis">
       <em>
        (Kričí.)
       </em>
      </span>
      I-dem! Vidíte, milá Zuzka, ja
               som chcel zachrániť vás, vy zachránite mňa. Privítajte ho.
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2587356">
         </a>
         Výstup 3.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Gašparko, Zuza, majster.
       </em>
      </span>
     </p>
     <p>
     </p>
     <p>
      ZUZA
      <span class="emphasis">
       <em>
        (vypne sa):
       </em>
      </span>
      Hu-hu, veľ-ká zi-ma tu-tu! Dobré ráno, pán
               majster.
     </p>
     <p>
      MAJSTER: Ty tu, Zuzka?
      <span class="emphasis">
       <em>
        (Gašparovi.)
       </em>
      </span>
      Máš šťastie, Gašpar! Zuza
               ťa ratovala. Toľké časy kôš sena nedoniesť! My, že si už do začína spadol a nemôžeš
               sa vydriapať.
     </p>
     <p>
      GAŠPARKO: Nehnevajte sa, pán majster, a zastaňte sa ma pred pani majstrovou, ako
               sa vás ja zastávam. Ja im nikdy nedám zavoňať fľaštičku s rumom, ale keď nesiem olej,
               už ho majú pod nosom. „Na kýho čerta že vám treba toľko oleja?“ „Mechy mastiť“, lenže
               oni nevedia, ktoré mechy.
     </p>
     <p>
      MAJSTER: Dnes sa neboj. A kdeže si Zuzku dolapil?
     </p>
     <p>
      ZUZA: Neponížte ma, rytier môj.
     </p>
     <p>
      GAŠPARKO: Po zruboch, po hradách, po krokviciach, na streche som ju chytal — div
               som nohu nezlomil.
     </p>
     <p>
      MAJSTER: Bože! Jej, či sebe?
     </p>
     <p>
      GAŠPARKO: Sebe.
     </p>
     <p>
      MAJSTER: No, veď tak! Ja, že jej. — By som ti nadával! — Nuž, Zuzička, čože si ty
               ušla od nás? Či ťa retiazka rezala? Či sa ti chova znevidela? Nemôžeš sa ponosovať,
               uštedril som ti, čo pani i šomrala.
     </p>
     <p>
      GAŠPARKO: Na chovu nevrav nič, lebo dostaneš od pani majstrovej, že klebety
               roznášaš.
     </p>
     <p>
      ZUZA: Túžba: vidieť ešte raz svoj domov, mi dušičku schvátila, a retiazka mi nôžku
               skrvavila.
     </p>
     <p>
      MAJSTER: Na domov si sa teda podívala. Stojí. Čože? — A na obrúčku dáme súkenca,
               aby ťa nerezala. Gašpar, nezabudni.
     </p>
     <p>
      GAŠPARKO: Nie, pán majster. Na to mám hlavu a pre istotu uviažem si na ručník
               uzlík.
     </p>
     <p>
      MAJSTER: Jožko ťa už celý týždeň hľadá po kútoch. Toho už ani nepoznáš, vypasený
               ako prasa, a len chodí a
      <span class="emphasis">
       <em>
        (krochká)
       </em>
      </span>
      „hm, hm, hm!“ Tak bude i
               tebe. Poď sem. Ale pekne. Ták. — No vidíš.
      <span class="emphasis">
       <em>
        (Gašparkovi.)
       </em>
      </span>
      Ale sa
               jej ešte mimovoľne zatínajú pazúry a celú ju trhá.
     </p>
     <p>
      GAŠPARKO: Je nestála. Ako žena. Iste jej je zas ľúto za hájom, bralom i zelenou
               studničkou…
     </p>
     <p>
      <span class="emphasis">
       <em>
        (Krik vonku.)
       </em>
      </span>
      Otec! Gašpar! Dajte to seno.
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2587517">
         </a>
         Výstup 4.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Majster, Gašparko, Zuza, majstrová.
       </em>
      </span>
     </p>
     <p>
     </p>
     <p>
      MAJSTER: Ježišmariasvätýjozef! Už nám zas nadáva pani majstrová. Už zo záhumnia
               vykrikuje, už ide sem. Akože sa jej zavďačiť, ako ju predísť?
     </p>
     <p>
      ZUZA: Jáj, pusťte ma, jáj, pusťte ma!
     </p>
     <p>
      GAŠPARKO: Aha, aha, už je srdce v nohaviciach. Ja sa za vás obetujem. Zvaľte
               všetko na mňa. Ja chcem mnoho skúsiť, mnoho znať.
     </p>
     <p>
      MAJSTER: Dobre, zíde sa ti; keď budeš majstrom a zasadneš si do „Besedy“, budeš
               môcť celý stôl zabávať. Ja preskočím do záčina.
      <span class="emphasis">
       <em>
        (Skočí.)
       </em>
      </span>
     </p>
     <p>
      MAJSTROVÁ
      <span class="emphasis">
       <em>
        (nazlostená):
       </em>
      </span>
      Kde ste?
     </p>
     <p>
      ZUZA
      <span class="emphasis">
       <em>
        (u majstra):
       </em>
      </span>
      Zadusím sa.
     </p>
     <p>
      GAŠPARKO: Ratujte nás, pani majstrová! Chytali sme Zuzu, raz som ja spadol do
               záčina, raz pán majster; raz ja, raz oni, raz ja, raz oni, a nemôžeme sa vytiahnuť.
     </p>
     <p>
      MAJSTER: Pomáhajte.
     </p>
     <p>
      MAJSTROVÁ: Kdeže si. Či sa nezahluší pre pľuhavstvo?
      <span class="emphasis">
       <em>
        (Podá ruky a dvíha
                  ho na javisko.)
       </em>
      </span>
     </p>
     <p>
      MAJSTER: Jáj, len od ľaku mi robte niečo.
     </p>
     <p>
      GAŠPARKO: Dajte im slivovičky do čaju.
     </p>
     <p>
      MAJSTROVÁ
      <span class="emphasis">
       <em>
        (okríkne):
       </em>
      </span>
      Plno!
     </p>
     <p>
      MAJSTER: Tak ja ešte raz spadnem do záčina, keď ty o mňa nestojíš.
     </p>
     <p>
      ZUZA: Dobrý deň, pani majstrová, ruky bozkávam, milosťpani!
     </p>
     <p>
      MAJSTROVÁ: Dobrý deň. No, vidíš: nevidela sa ti u nás služba, a tu si — v humne.
               Už si mohla privyknúť. Budeš už poslušná?
     </p>
     <p>
      ZUZA: Čože si počnem v tej zime?
     </p>
     <p>
      MAJSTER: Bude, ona bude.
     </p>
     <p>
      GAŠPARKO: A ja jej pomôžem. Však, Zuzička?
     </p>
     <p>
      MAJSTROVÁ: Poďme, krava bude ručať.
     </p>
     <p>
      ZUZA: Zbohom, svet môj. Vidíme sa, či už nikdy?
      <span class="emphasis">
       <em>
        (Odídu.)
       </em>
      </span>
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2587674">
         </a>
         Výstup 5.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Myš, tchor, vrabec.
       </em>
      </span>
     </p>
     <p>
     </p>
     <p>
      <span class="emphasis">
       <em>
        (Po pauze vyliezajú na holohumnicu.)
       </em>
      </span>
     </p>
     <p>
      MYŠ: Tam je naša Zuzka.
     </p>
     <p>
      VRABEC: Ja by sa šiel kuknúť do kováčov.
      <span class="emphasis">
       <em>
        (Vyskočí na zrub.)
       </em>
      </span>
     </p>
     <p>
      TCHOR: Len veľmi nešuchocte, neskáčte, lebo ja idem spať.
     </p>
     <p>
      MYŠ a VRABEC
      <span class="emphasis">
       <em>
        (spolu):
       </em>
      </span>
      Ticho si pošepceme, strýčko náš.
     </p>
     <p>
      TCHOR: Dosť sa v noci na daromnicu natúlam. Niekedy nechávali ľudia brať sliepky
               nám, dnes berú si sami, a nám len čo zvýši.
     </p>
     <p>
      VRABEC: Ťažké vaše živobytie.
     </p>
     <p>
      TCHOR: Škoda našej Zuzky. Trápili sme sa spolu — už som sám. Mňa do služby nechcú.
               Ach!
     </p>
     <p>
      MYŠ: Och! Horká služba.
     </p>
     <p>
      VRABEC: Och, ťažký lós sluhovský!
     </p>
     <p>
      TCHOR
      <span class="emphasis">
       <em>
        (sa prevalí).
       </em>
      </span>
     </p>
     <p>
      MYŠ: Ticho, kmotor, strýc zaspal.
      <span class="emphasis">
       <em>
        (Vtiahne sa do diery.)
       </em>
      </span>
     </p>
     <p>
      VRABEC: A ja si idem na jarček oči pretrieť. Do mesta kuknúť.
      <span class="emphasis">
       <em>
        (Odletí.
                  Pauza.)
       </em>
      </span>
     </p>
     <p>
     </p>
     <p>
      <span class="emphasis">
       <em>
        (Opona.)
       </em>
      </span>
     </p>
     <p>
     </p>
    </div>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2587797">
        </a>
        Dejstvo III.
       </h2>
      </div>
     </div>
    </div>
    <p>
    </p>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2587806">
         </a>
         Výstup 1.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Zuza, majster, Gašparko.
       </em>
      </span>
     </p>
     <p>
     </p>
     <p>
      ZUZA
      <span class="emphasis">
       <em>
        (na kole na retiazke; spí)
       </em>
      </span>
      .
     </p>
     <p>
      MAJSTER, GAŠPARKO
      <span class="emphasis">
       <em>
        (kujú železo, iskry fŕkajú. Gašparko spieva
                  kováčsku.):
       </em>
      </span>
      „Neni muža nad kovára…“
     </p>
     <p>
      MAJSTER: A čože Zuza? Privykla do týždňa, že sa dnes už ani iskier nebojí, a či
               nedbá?
     </p>
     <p>
      GAŠPARKO: Vravím vám, pán majster, že už tretí deň je taká, akoby želela, že sa
               dala znova chytiť.
     </p>
     <p>
      MAJSTER: A žrať ste jej dobre dali?
     </p>
     <p>
      GAŠPARKO: Má — čo ja: zemiačik v kyslom mliečku a či v srvátke.
     </p>
     <p>
      MAJSTER: Ejha, na tom ľahko vyskáče! Chlebíka jej choď pýtať od pani majstrovej.
     </p>
     <p>
      GAŠPARKO: Ja sa bojím. Vždy ma okríknu: Psovi chleba, mačke chleba, zajacom
               chleba, Jožkovi chleba, vtáčencom do klietky, i Zuze chleba… a nám že čo bude? Hoci
               čo ho ja zjem, ľahko by straka na chvoste uniesla.
     </p>
     <p>
      MAJSTER: Tak pozdrav, že som ťa ja poslal.
     </p>
     <p>
      GAŠPARKO: Veď, ale ak buchnát dostanem miesto chleba, komu ten podám?
     </p>
     <p>
      MAJSTER: Lepšie sa ti presadne, chutnejšie zješ večeru.
     </p>
     <p>
      GAŠPARKO: Moja večera — pečený zemiačik, surová kapusta a jedna-dve dierky na
               remeni. Ale pro milého nie težkého a pro milú i zahynú, hovorí české porekadlo.
      <span class="emphasis">
       <em>
        (Beží.)
       </em>
      </span>
     </p>
     <p>
      MAJSTER: Zuzka, Zuza! Čože ti je?
     </p>
     <p>
      ZUZA: Mne už nič… Ale keby z lesa niekto prišiel, to mi trápi moju myseľ.
     </p>
     <p>
      MAJSTER: Akože ti je nič? Keď celé dni si taká nesvoja; smutná, zahúlená sedíš,
               ani „á“ ani „bé“. Či si chorá, či čo ťa trápi a kormúti?
     </p>
     <p>
      ZUZA: Opustila som svoj svet slobody, išla k ľudom do služby, a hľa, na čo som
               vyšla. Nohy už druhý raz zakované.
     </p>
     <p>
      MAJSTER: Veď, ale máš súkence.
     </p>
     <p>
      ZUZA: To je ako väzňovi chlp slamy; ale múry sa nerozstupujú.
     </p>
     <p>
      MAJSTER: Ty chceš do lesa?
     </p>
     <p>
      ZUZA: Už nechcem, už bych ani nedošla. Som chorá, koniec. Umriem. Hľadala som
               ľahšie živobytie, už mi bude ľahké…
     </p>
     <p>
      MAJSTER: A čože ti je? Kde ťa bolí?
     </p>
     <p>
      ZUZA: Na žalúdku veliká ťarcha a mdloba.
     </p>
     <p>
      MAJSTER: Čo si pojedla?
     </p>
     <p>
      ZUZA: Čo mi pani majstrova poslala: prekysnutú kôročku v srvátke, zemiačik v
               obielke a čo azda prasaťu z válova vzala.
     </p>
     <p>
      MAJSTER: Donesie ti Gašparko chlebíka. Ak nie, pôjdem ti ja sám vziať. Ja viem,
               kde je kľúč. To len pred Gašparkom schováva majstrová, alebo sebou nosí. A keď
               podojí, do teplého mliečka ti zadrobíme.
     </p>
     <p>
      ZUZA: Ďakujem za všetky lieky, kiež by osožili, ale ja si už netrúfam.
     </p>
     <p>
      MAJSTER: Ojej! Kto by to hneď umieral, keď prechorie. Glgneš si borovičky, prejde
               ti žrenie. Mne je hneď po ňom. Počkaj, pošlem Gašpara.
     </p>
     <p>
      GAŠPARKO
      <span class="emphasis">
       <em>
        (dnu):
       </em>
      </span>
      Tu je chlebík, ale je zaschnutý.
     </p>
     <p>
      MAJSTER: Majstrová vravieva: tam sú dobrí gazdovia, kde majú chlieb zaschnutý, nie
               kde nezatvrdne. Podaj Zuzke. Je nám vraj chorá. Umrieť sa zberá.
     </p>
     <p>
      GAŠPARKO: Na, Zuzička, do vodičky ti ho omočím
      <span class="emphasis">
       <em>
        (Spraví.)
       </em>
      </span>
     </p>
     <p>
      ZUZA: Ďakujem za láskavosť panej i vám. Ale nedá mi ho už prezrieť.
     </p>
     <p>
      MAJSTER: Skoč, Gašpar, po deci borovičky, musí si chlipnúť, prehorí jej.
     </p>
     <p>
      GAŠPARKO: Už bežím.
      <span class="emphasis">
       <em>
        (Schytí spod mecha skleničku.)
       </em>
      </span>
     </p>
     <p>
      MAJSTER: Len hlavu popred kuchyňu nezabudni prihnúť.
     </p>
     <p>
      GAŠPARKO: Mám filipa pod čapicou!
      <span class="emphasis">
       <em>
        (Preč.)
       </em>
      </span>
     </p>
     <p>
      ZUZA: Už sa ani neustávajte. Nebude mi pomoci. Už ja cítim. Keď už začne zima byť,
               údy puchnúť, chuť sa tratí, spať nedá, už si hľadaj skrýšu. Videla som to na svojich
               sestrách i rodičoch.
     </p>
     <p>
      MAJSTER: A kde ti odpočívajú?
     </p>
     <p>
      ZUZA: Ach, tam by som chcela i ja! V krásnom kraji, v Tesnej doline, nad potôčkom,
               na brale, v jaskynke zakrytej v zime zeleným machom, v lete modrými zvončekami.
     </p>
     <p>
      MAJSTER: Ach, či sú krásne tie naše slovenské hory. Tak krásne hovoríš, že by som
               sa hneď rozcítil a s tebou ich chválil, kebych mal slov! Ale ak chceš, snímem ti
               reťaz. Si voľná. V dielni je teplo, uchýľ sa, kam chceš. Senca ti hodíme. Poď dolu.
               Poprechoď sa.
      <span class="emphasis">
       <em>
        (Zloží ju na stôl.)
       </em>
      </span>
      Daj si pozor na pílky, nože a
               dláta. Ja to držím síce všetko tupé, aby sa mi žena a dcérine deti neporezali, ale
               predsa pozor.
     </p>
     <p>
      ZUZA: Ste veľmi láskavý, pán majster. Prísny, ale dobrý.
     </p>
     <p>
      MAJSTER: Tvrdé slovo, mäkké srdce. Ja všetky stvorenia mám rád, len vieš, koňa by
               vše po rebrách búšil, keď nedrží nohy, ako sa patrí, a ja mu zle nechcem, len aby
               nekríval.
     </p>
     <p>
      GAŠPARKO
      <span class="emphasis">
       <em>
        (pribehne):
       </em>
      </span>
      Letím, skoro som dušu i papučku stratil.
     </p>
     <p>
      MAJSTER: Ale borovičky si si chlipol po ceste.
     </p>
     <p>
      GAŠPARKO: Pán majster — ja nepijem!
     </p>
     <p>
      MAJSTER: Ani ja — keď nemám. Tak, Zuzka, pusť si na jazyk.
      <span class="emphasis">
       <em>
        (Pije
                  sám.)
       </em>
      </span>
     </p>
     <p>
      ZUZA: Nikdy som v živote alkoholu nepila, ani teraz nebudem.
     </p>
     <p>
      MAJSTER: Veď to borovička, ty blázon. A pi len ako medicínu. Ožrať sa nemusíš.
     </p>
     <p>
      GAŠPARKO: Ani by sa nemala z čoho, ved ste vy všetko vytrúbili.
     </p>
     <p>
      MAJSTER: To som sa pomýlil, chlapče.
     </p>
     <p>
      GAŠPARKO: Sladký váš omyl!
     </p>
     <p>
      MAJSTER: Kvapka ešte bude. To jej musíme silou vliať. Iď po pani majstrovu, že nám
               je Zuzka zle, aby dala zrnko korenia a slaninky škvarku, a prišla sem, ale hneď.
     </p>
     <p>
      GAŠPARKO
      <span class="emphasis">
       <em>
        (odbehne):
       </em>
      </span>
      Škvarku slaninky, zrnko korenia.
     </p>
     <p>
      ZUZA: Mohli ste ich už ani neunúvať. Ešte sa pre mňa na vás nahnevajú.
     </p>
     <p>
      MAJSTER: A nech sa hnevá. Keď ja chcem, ešte ti aj po pečienku pošlem!
     </p>
     <p>
      GAŠPARKO
      <span class="emphasis">
       <em>
        (vráti sa):
       </em>
      </span>
      Už sa sami zľutovali, pani majstrová.
               Nesú Zuzke teplého mliečka na mištičke. S cukrom, Zuzka! To si povážte!
     </p>
     <p>
      ZUZA: Gašparko drahý, už nebehajte, liekov mi neznášajte, iba mi bolesť a trápenie
               predlžujete.
     </p>
     <p>
      GAŠPARKO: Smutných tešiť, lačných kŕmiť, opustené vdovy a siroty navštevovať, to
               moja rytierska česť a povinnosť, pani moja!
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2588252">
         </a>
         Výstup 2.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Majster, majstrová, Gašparko, Zuza.
       </em>
      </span>
     </p>
     <p>
     </p>
     <p>
      MAJSTER: Poď, len poď, Zuzka nám je chorá, chúďatko.
     </p>
     <p>
      MAJSTROVÁ: Veď ma Gašpar straší, že vraj ťažko. Idem, reku, pozrieť sama. Tu máš
               chlebíka s mliečkom, Zuzka naša.
     </p>
     <p>
      ZUZA: Ďakujem už. Nič mi nechce prijať žalúdok, drahá pani majstrová. Myslela som,
               že poslúžim vám, poslúžim sebe, a ono, hľa — biedna moja hlavička.
     </p>
     <p>
      MAJSTROVÁ: Neplač, Zuzka. Ešte ti to môže vyslúžiť. Napi sa mliečka, napi.
               Predávame ho, ale ti tej kvapky, keď si chorá, neľutujem.
     </p>
     <p>
      ZUZA: Mne už nič, len chĺpok sena, aby som si mohla údy zložiť.
     </p>
     <p>
      GAŠPARKO
      <span class="emphasis">
       <em>
        (beží):
       </em>
      </span>
      Ja jej donesiem takú podušku —
     </p>
     <p>
      MAJSTER: Čo by sme jej na dve-tri noci za pec postlali.
     </p>
     <p>
      MAJSTROVÁ: Zašpiní mi kuchyňu. A tam bude mačka na ňu škúliť.
     </p>
     <p>
      ZUZA: Ďakujem, nie, netreba. Ja už len, kde som začala slúžiť, tam i skončím. Tu
               vo vyhni.
     </p>
     <p>
      GAŠPARKO
      <span class="emphasis">
       <em>
        (vlečie celý snop slamy):
       </em>
      </span>
      Rysuľa vás, Zuzka,
               pozdravuje, že vám vďačne prepúšťa tento snopček.
     </p>
     <p>
      MAJSTROVÁ: Hádam jej ho nechceš celý rozváľať.
     </p>
     <p>
      MAJSTER: Už sa ty nezaprieš.
     </p>
     <p>
      MAJSTROVÁ: Nuž lebo môžeš nevymýšľať, darmožráčov do domu brať.
     </p>
     <p>
      ZUZA: Ach, odpusťte, pani majstrová, otvorte mi dvere, ja sa ešte vytiahnem z
               vášho domu.
     </p>
     <p>
      MAJSTROVÁ: Bolo by to i lepšie, keby si sa, lebo sa s tebou iba čas márni.
      <span class="emphasis">
       <em>
        (Majstrovi.)
       </em>
      </span>
      Ba! Výmyselník! Poďte radšej večerať a potom
               spať.
      <span class="emphasis">
       <em>
        (Ide.)
       </em>
      </span>
     </p>
     <p>
      MAJSTER
      <span class="emphasis">
       <em>
        (Gašparovi):
       </em>
      </span>
      Opatri ju a príď.
     </p>
     <p>
      GAŠPARKO: Ja dnes večerať nebudem.
     </p>
     <p>
      MAJSTER: A to prečo?
     </p>
     <p>
      GAŠPARKO: Žiaľ mi nedá.
     </p>
     <p>
      MAJSTER: I mne jej je ľúto.
      <span class="emphasis">
       <em>
        (Pohladká ju.)
       </em>
      </span>
      Zuzky našej.
               Tešili sme sa, že nás bude rozveseľovať, keď budeme smutní, že si pri jej kumštoch
               utrieme pot z čela, a hľa, na čo vyšla.
     </p>
     <p>
      GAŠPARKO: Pani majstrová ju zahubili zlou chovou.
     </p>
     <p>
      MAJSTER: Bude ju mať na svedomí. Poviem jej veru do duše, tak zvieratko umoriť, že
               to až hriech.
     </p>
     <p>
      GAŠPARKO: I vy ste ju zakovali.
     </p>
     <p>
      MAJSTER: Ja len aby privykla…
      <span class="emphasis">
       <em>
        (Citne.)
       </em>
      </span>
      Gašparko, ak by do
               rána umrela, ani mi žiaľu nerob, pochovaj ju do záhradky pod hrušku. Keď budeme tam
               na leto sedávať, spomenieme si na ňu.
      <span class="emphasis">
       <em>
        (Odíde.)
       </em>
      </span>
     </p>
     <p>
     </p>
    </div>
    <div class="sect2" lang="sk">
     <div class="titlepage">
      <div>
       <div>
        <h3 class="title">
         <a name="id2588456">
         </a>
         Výstup 3.
        </h3>
       </div>
      </div>
     </div>
     <p>
     </p>
     <p>
      <span class="emphasis">
       <em>
        Gašparko, Zuza, Jožko.
       </em>
      </span>
     </p>
     <p>
     </p>
     <p>
      GAŠPARKO
      <span class="emphasis">
       <em>
        (Jožkovi):
       </em>
      </span>
      Ideš ju pozrieť?
     </p>
     <p>
      JOŽKO: Idem. Že si chorá, Zuzka?
     </p>
     <p>
      ZUZKA
      <span class="emphasis">
       <em>
        (kýva hlavou).
       </em>
      </span>
     </p>
     <p>
      JOŽKO: Ako bych ti pomohol? Napi sa toho mliečka. Bože, keby mne dali mliečka,
               nachleptal bych sa ho ani psíček. Sto rokov bych žil!
     </p>
     <p>
      ZUZA: Vypi za mňa a ži, Jožko.
     </p>
     <p>
      GAŠPARKO: Tiež si ako pani majstrova, Jožko. Teraz jej doniesli mlieka, keď už
               nemôže. Ty si sa tiež onehdy vadil, že ti spať nedáme…
     </p>
     <p>
      JOŽKO: Už mi to odpusťte. Keď by človek spal, je mrzutý a nerád má hostí. A ja som
               ešte mal i závisť, že teraz už, keď Zuzka bude v dome, menej budete mňa ľúbiť a mi
               utrhnete i na tom, čo mi tu i tu pohodí pani majstrova.
     </p>
     <p>
      ZUZA: Odpusť, Jožko, že som ti zavádzala. Už ti dlho nebudem.
     </p>
     <p>
      JOŽKO: Ba ty mi odpusť, že som ťa neľúbil. Ja, ak ti dá ešte pánboh zdravia,
               sľubujem ti sladkých jabĺčok po jednom naoberať…
      <span class="emphasis">
       <em>
        (Odchádza.)
       </em>
      </span>
     </p>
     <p>
      ZUZA: Ďakujem ti za lásku, už ich jesť nebudem.
     </p>
     <p>
      GAŠPARKO: Ešte sa vám zdravie vrátiť môže, nezúfajte. Choroby nechodia po horách,
               ale po ľuďoch.
     </p>
     <p>
      ZUZA: Dajbože! Rada by som ešte žiť, veď som ešte mladá. Ale ak by do rána umrela,
               pozdravte, pane môj, tie háje, hory, bralá a zelené studničky, na ktoré som nemohla
               zabudnúť, ani keď som chcela, a za ľahšie živobytie ich opustila. Sklamalo ma,
               hyniem, ale spomínam na ne.
     </p>
     <p>
      GAŠPARKO: Biedna, neplačte. Čo sme sa naspomínali slovenského porekadla, že lepší
               chlieb na slobode, ako koláč v službe, a tak ste upadli.
     </p>
     <p>
      ZUZA: To moja vina, už je márne všetko nariekanie.
     </p>
     <p>
      GAŠPARKO: Ale mne vás je ľúto, že vás sklamalo i to ľahšie živobytie i že som tiež
               pomáhal zakladať retiazku na nôžku.
     </p>
     <p>
      ZUZA: Gašparko, rytier môj, teraz si môžeme potykať, na rozlučné. Vinný si bol len
               raz, keď si ma prvý raz zajal.
     </p>
     <p>
      GAŠPARKO: Keď som ťa ľúbil, chcel pánu majstrovi radosť spraviť.
     </p>
     <p>
      ZUZA: Viem, veď odčinil si mi krivdu tú tým, keď si porušil učňovskú vernosť,
               abych sa vyslobodila, a k tomu si riskoval rytierske svoje uško. Ale druhý raz som sa
               ti sama dala chytiť, neujasniac si náležite, čo robím, nútená zimou, hladom a
               prehováraná zlými susedmi, ktorým sa robiť nechce.
     </p>
     <p>
      GAŠPARKO: A to boli ktorí?
     </p>
     <p>
      ZUZA: Už ani tých neviním.
     </p>
     <p>
      GAŠPARKO: Že si to tvoja múdra hlava tak zle rozvážila. Ja ti ešte chcem pomôcť!
               Vynesiem ťa do tvojich hájov k zelenej studničke — nadýchaš sa, napiješ sa…
     </p>
     <p>
      ZUZA: Zradila som ich, keď stratila som vieru v ich pomoc. Teraz pozde.
     </p>
     <p>
      GAŠPARKO: Ja ťa zanesiem.
     </p>
     <p>
      ZUZA: Jaj, jaj! Nechytaj ma, všetko ma bolí. Niet mi pomoci, lebo mi nebolo
               porady. Končím.
      <span class="emphasis">
       <em>
        (Zvalí sa tíško.)
       </em>
      </span>
      Až dokonám, nedaj ma, dobrý
               pane môj, vyhodiť na smetisko.
     </p>
     <p>
      GAŠPARKO
      <span class="emphasis">
       <em>
        (plače):
       </em>
      </span>
      Óh, óh, akože by ťa mohol…
     </p>
     <p>
      ZUZA: Ale splň rozkaz pána majstra… Ja ho čula… A na leto pozdrav môj rodný kraj.
      <span class="emphasis">
       <em>
        (Ticho.)
       </em>
      </span>
     </p>
     <p>
      GAŠPARKO
      <span class="emphasis">
       <em>
        (po pauze plače):
       </em>
      </span>
      Óh, jaj! Óh, jaj!
      <span class="emphasis">
       <em>
        (Odchádza.)
       </em>
      </span>
     </p>
     <p>
     </p>
     <p>
      <span class="emphasis">
       <em>
        (Opona pomaly padá.)
       </em>
      </span>
     </p>
     <p>
     </p>
     <p>
      <span class="emphasis">
       <em>
        Koniec.
       </em>
      </span>
     </p>
    </div>
   </div>
  </div>
 </body>
</html>
