<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2551773">
       </a>
       I.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kamarátky volali ju Zuzkou, svetu bola Pastierčaťom. Tým aj skutočne naznačovali jej
         rod, lebo otec jej bol dedinským pastierom a spolu aj hlásnikom. Slúžil verne vyše dvadsať
         rokov a keď zomrel, pochovali ho na obecné trovy.
   </p>
   <p>
    Ako pastier mal nás chlapcov rád, keď sme mu šli kravy zavracať. Zato nám dovolil po
         raze po dva jeho pastierskym korbáčom plesnúť, alebo sa aspoň cez oči švacnúť tomu, kto
         neovládal náležite sa otočiť s dlhým a ťažkým korbáčom.
   </p>
   <p>
    Ako hlásnik večer po desiatej, najmä v lete, často nás z kŕdľa vyplašil a posielal spať.
         Ale sme ho veľmi neposlúchali a že by nás voľaktorého vyšticoval, toho sme sa tiež nebáli,
         lebo bol už dosť starý a k tomu krivý. Pre toto posledné bol vlastne prijal i to
         pastierstvo. Boly ho totiž v hore sane pritisly, od čoho okrivel a nemohol po inej robote.
   </p>
   <p>
    Zuzka, jediné jeho dieťa, v tie časy, čo sa on odobral na večnosť, už dávno slúžila.
         Bolo jej už šestnásť rokov. Na pohrebe plakala, že jej len tak ústami mykalo. Ale sotva kto
         zdržal sa sĺz, keď pán rechtor čítali prenikavú odobierku len od nej — siroty, no a už ako
         sa patrí ešte od slávnej obce, cteného výboru a menovite vážnej hlavy obce — pána richtára.
         Pokrvnej rodiny pastier viac nemal a tá ďalšia nestála oň — keď nikomu nič neporučil.
   </p>
   <p>
    Mať Zuzkinu dosiaľ nespomínam, a ani už nebudem. Neznal som ju. Len čo od ľudí som počul
         tak kde-tu, že keď si ju pastier, vtedy ešte uhliar, bral ako slúžku od voľaktorého gazdu,
         že bola ešte veľmi pekná, ale bola mala už jedno dieťa s akýmsi mládencom, ktorý jej
         nasľuboval hory-doly a potom tak nechal, lebo že to dieťa hneď zomrelo a šuhajovi
         prestarala mati ľahkým svedomím inú.
   </p>
   <p>
    Ale aj ona (mati Zuzkina) že sa o tri roky potom vydala, dala život Pastierčaťu, ale
         potom o pol roka zomrela. Od kohosi som počul, že si vraj aj rada vypila a že tak mala
         urobiť aj na krstení svojho Pastierčaťa. Kmotra doniesla jej praženice, vypila voľačo viac
         hriateho, tak ju to potom uložilo, že ležala, vstala, aj sa vláčila na nohách, ale zasa
         obľahla, až kým jej to nedošlo.
   </p>
   <p>
    Koľko je v tom pravdy, neviem, ale všetko len aj nebude cigánstvo.
   </p>
   <p>
    Malú Zuzku že kojily podaktoré matky z dediny, kým sa otec k novej ženbe chystal. Ale
         medzi to prišlo okrivenie a on ostal vdovcom. Lebo zpočiatku nemohol nájsť ženy a pozdejšie
         nechcel sa už ani sám ženiť. Na Zuzku platil mesačne pol druhej zlatovky, hábočky daly jej
         gazdiné a keď jej boly tri roky, to za mesiac-dva zmilovala sa jedna gazdiná nad chúďatkom,
         potom zase druhá a cez leto brával si ju otec za kravami.
   </p>
   <p>
    Voľačo chodila, za dve či tri zimy, aj do školy a potom hybaj k deťom — kolísať a tak
         pomaly do väčšej a lepšej služby, že keď otec zomrel, Zuzka už na štvrtý rok slúžila u
         starej vdovy, žijúcej s mládencom, vnukom svojím a tiež sirotou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522899">
       </a>
       II.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Štefan Vrana, vnuk starej Cedilkovej, bol syn dosť majetných rodičov, ktorí ho ako
         chlapca odumreli. Otec skorej, matka pozdejšie.
   </p>
   <p>
    Bola to voľáka suchotinárska rodina, a či už čo jej bolo. Ani by človek nepomyslel,
         akých všelijakých i doktorských liekov sa otec Štefanov naužíval, zelín napil a jednak
         musel v mladom veku s doskami.
   </p>
   <p>
    Matka ho prežila, ale nie nadlho. Žiaľ, trápenie podlomily nohy aj jej. Vädla, až prišli
         speváci vzdať nebohej poslednú úctu.
   </p>
   <p>
    Štefana vychovala stará mati.
   </p>
   <p>
    Opatrovala ho ako to oko v hlave, a tak žili na jej a na materinskom peknom grunte. Ani
         nie na celom. Tri kusy lúčiny dávali každoročne do prenájmu a tiež aj ostredky dva pod
         kapustu a zemiaky prenajímali od nich ľudia chudobnejší. Načo by im aj bolo toľko, trom
         ľuďom, a keď stará mati už aj tak robiť nevládala a Štefan so Zuzkou nestačili. Tak
         obrábali iba toľko, čo sa dorobilo strovy na celý rok a vydržaly dve kravy a dvanásť oviec,
         aby bolo mlieko v dome, a za syr, za maslo dostal sa groš na denné výdaje a nemuselo sa
         brať z hotového. Lebo mati Štefanova doniesla bola do gazdovstva deväť stovák a tie bez
         jednej, ktorá sa bola minula na lieky a potom na pohreb, boly ešte všetky v sporiteľni a
         keď nie viac, aspoň árenda sa k nim každý rok priložila.
   </p>
   <p>
    Zuzka už na štvrtý rok slúžila u starej Cedilkovej a viedlo sa jej iba dobre. Cedilková
         stará mala ju rada už aj ako sirotu, aj už preto, že dievča hľadelo si statku a poľa, ako
         svojho vlastného. Robila od rána do noci, len aby ju gazdiná pochválila a na sviatky dala
         čo-to do daru.
   </p>
   <p>
    Veď aj nebolo sa jej čo zhŕdať. Otec, aj kým bol nažive, nemal jej čo dať a keď zomrel,
         už ozaj sama na seba bola odkázaná a na cudzí svet, ktorý za dobrodenie veru službu čaká. A
         potom si aj to musela pomyslieť, že ju Cedilková o jednej sukničke, bosú, neumytú,
         neučesanú vzala do služby a mala veru dosť práce, kým ju k dačomu priučila takú, nenaučenú
         iba kravy zavracať, lebo deti kolísať a snáď hrniec umyť. A keď sa mala čoho najesť a bola
         zdravá, nuž čože by aj nerobila? A nielen to. Stará Cedilková jej ani v plate neukrivdila.
         Ani sa Zuzka nemusela jednať, polepšilo sa jej s roka na rok i na hotovom groši. K tomu
         novoročné, dva razy do roka jarmočné, nuž toto všetko naplnilo za tie štyri roky Zuzkinu,
         po materi zbylú truhlu šatstvom tak, že veru cez leto na každú nedeľu si mohla vziať či už
         do kostola alebo medzi kamarátky inú a inú šatôčku na hlavu, a stužiek do vrkoča bolo už v
         priečinke v truhle aj tak do sto.
   </p>
   <p>
    Ale aj takto bolo sa vám veru na koho zahľadieť tak v kostole, na tanci, pri hrabačke,
         alebo keď niesla batoh trávy bosá, upätá, vrkoč prehodený na prsia, veľké modré oči,
         usmiata červená tvár, no slovom pekná, že pani notárka, len zato prišla vše z druhej
         dediny, aby videla to rozkošné „Pastierča“. A žid v kráme nechal všetko tak, keď Zuzka po
         dačo k nemu prišla a doberal si ju, ako spala, čo sa jej snívalo, či má už záletníka, ak
         nie, že on príde, či mu otvorí? A chcel štípať Zuzku v líca a omakávať jej prsia. Ba vše mu
         musela už ozaj nadať, aby ju pustil. A ostatní tiež šomrali, aby sa nezabával, ale dával,
         čo kto pýta. Vše mu ešte aj žena jeho musela po nemecky voľačo povedať, aby Zuzku pustil.
         Notárov pisár sníval o Zuzke, že sa to nemôže ani napísať. A v jeseni na tanci Murgašovie
         gazdiná šepkala susede, že kto by si to len bol pomyslel, že z toho pastierovho ufúľanca
         taká devčica vyrastie, a vzdychla si do dlane, prečo jej Aničke nedal Pán Boh takú tvár a
         postavu, ako má to Pastierča.
   </p>
   <p>
    Do roboty — to som už povedal, ale Zuzka bola aj do spevu, do tanca tiež prvá a povážte,
         že dievča ešte ani nie sedemnásťročné.
   </p>
   <p>
    Cedilkovie bývali na vŕšku, a keď Zuzka či seno brala, či po vodu šla, tenkým ako nitka
         hláskom zaspievala:
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       „Vari ťa, dievčatko, čerti maľovali,
      </em>
     </span>
     <br/>
     <span class="emphasis">
      <em>
       že do tvojich líčok toľko krásy dali?“
      </em>
     </span>
     <br/>
    </p>
   </div>
   <p>
   </p>
   <p>
    a povedomú jej odpoveď:
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       „Maľoval ma Pán Boh s vysokého neba,
      </em>
     </span>
     <br/>
     <span class="emphasis">
      <em>
       veď on dobre vedel, že mne krásy treba.“ —
      </em>
     </span>
     <br/>
    </p>
   </div>
   <p>
   </p>
   <p>
    To len tak mykalo od zlosti susedami, že takú pesničku opováži sa vypovedať, „čo by to
         ani, ani hocijaká panská slečna si nedovolila“.
   </p>
   <p>
    Možno, ale Zuzke, jej kráse tá pieseň svedčala!
   </p>
   <p>
    Ba nebola to pesnička len tak schytená. Nie. Zuzka od sto a sto ľudí: paní, pánov, i
         takých i takých počula, že je pekná, a ký div, že i sama si to uvedomila?
   </p>
   <p>
    Vydaj.
   </p>
   <p>
    Ach, o vydaji nemohlo byť ešte ani reči. Veď Zuzka nemala ešte periny, obliečky, plachty
         atď., aj už len groš do svadby veru treba, keďže jej nemá kto dať a otec, dávno vieme, nič
         nezanechal. A ešte, hlavná vec, ju tiež ani nikto nepýtal. Kdežeby? — Na sedemnásty rok a
         predsa len dievča chudobné, a u nás povedajú, že ani z peknej misky sa nenaješ, keď je
         prázdna.
   </p>
   <p>
    No nepomýšľala ešte ani Zuzka na vydaj, ač — povedzme si pravdu — už hodnú chvíľu tajila
         v duši svoj náhľad, že veru za kohokoľvek, len aby sa vydala, to nie, nepôjde! Áno, keby
         tak Samko — ale „mastná kapusta pre moje ústa“, na to ani pomyslieť.
   </p>
   <p>
    No, uvidíme.
   </p>
   <p>
    O tom, ovšem, mládenci nevedeli a počali, zvlášte mladší, za Zuzkou lipnúť a mysleli si,
         že z jej ruží každý môže trhať.
   </p>
   <p>
    Ale pohoreli!
   </p>
   <p>
    Tancovať, shovárať sa, zasmiať — to prečo nie? Ale do komôrky, kde ona spáva, tam
         nepriam kto sa dostane.
   </p>
   <p>
    Ale nieže — a Samko richtárovie?
   </p>
   <p>
    Hja, to je iné! A ešte ani ten dosiaľ nebol iba predo dvermi — a už aj dostal, čo pes
         nechce.
   </p>
   <p>
    Nie, pravda, od Zuzky, veď je to ten istý, o ktorom ona sníva, ale dostal od otca.
   </p>
   <p>
    Veru o fašiangoch boly tri roky, ale zriedka obsype otec syna takým hrubým „popolcom“,
         ako v tú stredu obsypal richtár Matúš Hlaváč svojho Samka a bolo mu už dvadsať rokov.
   </p>
   <p>
    K tomu však ešte vrátime sa…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504578">
       </a>
       III.
      </h2>
     </div>
    </div>
   </div>
   <p>
   </p>
   <p>
   </p>
   <p>
    A čože Štefan a jeho stará mati?
   </p>
   <p>
    Ťažko odpovedať, ale možno, že by dnes bola Zuzka Štefanovou ženou, keby…
   </p>
   <p>
    Aspoň svet si zpočiatku tak povrával, že patrne zato stará Cedilková dbá a stará sa tak
         o Zuzku, že chce mať z nej nevestu pre svojho vnuka.
   </p>
   <p>
    A bolo v tom aj kus pravdy. Lebo čo by ste sa jej koľko ráz boli opýtali, či dobre
         spala, zakaždým vám tú odpoveď dala:
   </p>
   <p>
    „Ach, horký vaše dobre… Trápenie nedá. Ja si už ďaleko netrúfam, a tú svoju sirotu i
         jednu (Števka) aj už len aj tú druhú ešte nepriam budem môcť zaopatriť. — Ešte iba dvadsať
         rokov.“
   </p>
   <p>
    „Oj, jej, od vojenčiny ho ľahko oslobodíte, no a potom ho môžete hneď oženiť. Nevestu už
         aj tak máte.“
   </p>
   <p>
    „Vravia, vravia aj pán notár, aj nevesta by sa už len našla…“ odpovedala stará mati, ako
         by nechcela rozumieť reči, že suseda tým Zuzku mieni.
   </p>
   <p>
    Starej bolo už aj tak, že veď gruntu by aj takto bolo dosť, ale len predsa, keby nevesta
         ešte dačo doniesla, bolo by lepšie. A nemohla sa nijak určite rozhodnúť. Videla okolo seba
         tú živú, pracovitú mladú stvoru, Zuzku, ako si vo všetkom múdre vedie, opatruje, ako by to
         jej vlastné bolo, ale keby aspoň päť—šesť stovák predsa mala… hútala.
   </p>
   <p>
    A keď Števko nič nevravel dačo takého, že by si Zuzku vzal — nuž mu ju ani ona
         nepripomínala. Ako gazdiná pochváliť ju vše pochválila aj pred ním, a on zase rád
         prisvedčil ako gazda.
   </p>
   <p>
    Ako gazda?
   </p>
   <p>
    Nuž v duši pocítil zakaždým akúsi sladkosť, keď stará mati Zuzku chválila, ale — ale
         čože to bola tá jedna chvála proti sto hanám, ktorými mamičky Zuzku pred starou i Štefanom
         obsýpaly, ako by mu chcely povedať: — neber si tú, vezmi si našu. A kde len čo čuly, už si
         nestačily kľučku podávať s klebetami, že ju tam a tam — a tam videly s jedným, druhým
         mládencom, že jej ruku podával, zaliečal sa jej, „ba sa mi vidí, že ju chcel aj v líce
         štipnúť a ani sa neohlásila, len sa mu tak naoko z ruky vytrhla“.
   </p>
   <p>
    „Bude ako jej mati,“ dokladaly zlostne.
   </p>
   <p>
    Stará Cedilková viac verila ako nie, a Zuzku počala vystríhať pred pádom. Ale zároveň
         jej počala aj od srdca odpadať.
   </p>
   <p>
    A nebolo nikomu viac treba, ako vidieť Zuzku vše postáť s richtárovie Samkom!
   </p>
   <p>
    Štefan to vídal tiež, a vtedy líca mu horely, srdce ho zabolelo a zlostil sa. Bol by
         vstave býval Zuzku ubiť! A zvlášť keď ho o fašiangoch štuchla Murgašovie gazdiná: „Vidíš,
         Števko, či klamem? Nie. Taká poriadnica, o domáceho mládenca sa ani neobzrie. Nože, moju
         Aničku vyzvŕtaj.“
   </p>
   <p>
    Ale ten nie.
   </p>
   <p>
    Do polnoci presedel, potom pochytil halenu a klobúk a nikomu ani slova, vytratil sa s
         ostatnými.
   </p>
   <p>
    Stará mati sa zobudila, a keď jej rozpovedal, čo pred chvíľou na vlastné oči videl a čo
         vôbec Zuzka od večera robí, nemohla už viac usnúť. Ale vyhovárala mu to na všetky strany,
         že veď dievčat dosť, keď je tak, a inakších ešte!
   </p>
   <p>
    „Veď hej, aj ja si tak myslím, nič to zato —.“
   </p>
   <p>
    Akosi sa hanbil prezradiť sa starej materi s citom a chcel si vec naľahko brať, ale to
         ho ešte viac hrýzlo a dlho nemohol zaspať.
   </p>
   <p>
    Chcel i sám seba presvedčiť, že si dievča nájde, ale stále mu bolo na mysli, že také
         nie, ako je Zuzka.
   </p>
   <p>
    Hneval sa na ňu, a bol by ju zdriapal, keď si pomyslel, aká je pekná, milá, aká mu bola
         prívetivá a tá práca ako jej od ruky ide, ani keby umýval, a dosiaľ nič takého, ani
         najmenšieho nezbadal, nepočul o nej, prečo by bol mal a mohol na ňu zanevrieť. Čo počul,
         boly hlúpe klebety, myslel si sám.
   </p>
   <p>
    A teraz tá Zuzka, tá milá, dobrá Zuzka má byť iného ženou! Storaké myšlienky sišly mu na
         um.
   </p>
   <p>
    „Keby ošpatnela, nikto, ani ten by ju nechcel… a ja? Ja bych si ju? Špatnú?… Nie,
         nechcel by ju, a ešte to, čo som videl…“ zaškripel zubami a pchal hlavu do vankúša.
   </p>
   <p>
    „Pomstiť sa mám? Tým si jej nezískam a ten ma zabije. Nie, nech si ju má! — Hej, či
         ozaj? — Či by ma, keby som jej, že ju rád?… Nie, nerád ťa, som videl sám… Načo som šiel za
         nimi? Aspoň by sa nemusel mučiť… Či keby ho poprosil, že ja už dávno ju rád… Rád! Ach, nie,
         neodstúpi. — A takú, čo sa bozkávala — by si, Štefan, chcel? Nuž… ale nie, nie, nie! Či
         vari?… Mohol si jej už dávno povedať… Sám si si na vine. Stará mati sú mi viac! Prečo mi
         nenadškrtli, prečo sa jej sami neopýtali…? Tí sú mi vina… Nie. Ba sám som si… Odkladal,
         odkladal som, až je neskoro… Oj, Samo…!“ držala ho horúčka a bolo mu do plaču.
   </p>
   <p>
    Zaspal až k ránu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507091">
       </a>
       IV.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo to, ako ste už vyrozumeli, o fašiangoch, čo Števko s boľavým srdcom a plnou hlavou
         myšlienok s tanca odišiel.
   </p>
   <p>
    Po polnoci išlo sa to všetko ochladiť, išiel aj on.
   </p>
   <p>
    Samko, ač sa mu Zuzka už oddávna páčila a bol rád, keď ju mohol i len vidieť, dosiaľ
         ešte nič takého nebol Zuzke povedal, len čo už od večera s ňou tančil a usmieval sa jej.
   </p>
   <p>
    Zuzka sa červenala a vše ani za celý tanec nestretly sa im oči. Ale čo si v duši myslí?
         Nuž — to, ak Samko neuhádne, ponesie si Zuzka do hrobu.
   </p>
   <p>
    „Ochladiť. Na dlhšie —!“
   </p>
   <p>
    To mu prišlo vhod. Vzal Zuzku za ruku a šli tiež.
   </p>
   <p>
    „Zuzka, Zuzka,“ a stískal jej ruku vo svojej, „povedzže ty mne, čo si ty o mne myslíš?
         Ale neklam,“ začal, keď pomaly vytratili sa zpomedzi ostatných a šli, ani sami nevediac kam
         — dolu dedinou.
   </p>
   <p>
    „Nuž, čože by som si myslela, Samko? — Nič,“ zaviazlo jej slovo a srdce sa zachvelo.
   </p>
   <p>
    Samko podchytil ju pod bôčik a dlhým hlasom zopakoval si jej slovo — „Nič? Zuzka,
         Zuzka!“ a pritisol ju k sebe.
   </p>
   <p>
    „Samko, vidia nás, bude zle,“ obzrela sa Zuzka, či im je nie dakto za pätami.
   </p>
   <p>
    Nevideli nablízko nikoho, ač mesiac a hviezdy len sa tak jagaly, sneh bol posiaty
         milióny iskričiek a bolo skoro ako vo dne.
   </p>
   <p>
    „A nechže nás vidia… trebárs aj môj otec! Ak ty mi nie, tak tí mi nezabránia!“
         polohlasne vravel Samko, pritom stále držal Zuzku kolo pása a kráčali dolu dedinou.
   </p>
   <p>
    „A čo ti ja mám brániť? Samko,“ ešte nechcela sa citom svojím priznať Zuzka.
   </p>
   <p>
    „Čo? Veľa, všetko! Zuzka. Všetko, ak mi len jedno odoprieš. Či mi to urobíš?“
   </p>
   <p>
    Zuzka sa už na celom tele triasla. Za jedno zimou, za druhé rozochvením, a s trasúcim
         hlasom odpovedala: „A keby som chcela, tuto nedá —“ a buchla sa rukou do pŕs.
   </p>
   <p>
    „Tak ty mňa rada máš? Povedz otvorene!“ vydýchol si Samko.
   </p>
   <p>
    „Ešte si ty nepov—“
   </p>
   <p>
    Nedopovedala, lebo bozk Samkov pretrhol jej slovo.
   </p>
   <p>
    Ona sa mu vytrhla, ale vtom bolo počuť aj kýsi hlas, ako by vzdych „hah!“, aj sneh
         zavržďal, tiež ako by pod pätou.
   </p>
   <p>
    Ostali ticho stáť a kukali na všetky strany aj do uličiek medzi domy, ale nikde nič
         nevideli. Mlčky vrátili sa zpät.
   </p>
   <p>
    Samko cítil, ako by mu sto centov sňal a Zuzka — ako by ich jej naložil. Shŕklo sa jej
         razom všetko do hlavy: Samkov otec, matka, rodina a celý neprajný svet. Len na Števka
         nepomyslela. Začala rozvažovať.
   </p>
   <p>
    „Čo si tak zamĺkla? Zuzka,“ pýtal sa konečne Samko.
   </p>
   <p>
    „Ach, Samko, ja len teraz vidím, kam sme my zašli. Čože ňaňka, mama tvoja na to? Tým to
         nebude po vôli.“
   </p>
   <p>
    Samka hlboko do srdca pichly tie slová. On to i sám cítil, že nie, nebude im po vôli, a
         nemohol nájsť ani chytro uspokojivé slovo pre Zuzku. Nakoniec sa jej aspoň zaklial, keď na
         to príde, že čo by mu ju kto na tom svete bránil, nezlomí jeho pevnú vôľu.
   </p>
   <p>
    Medzitým došli na krčmu, kde sa už hodnú chvíľu veselo tančilo.
   </p>
   <p>
    Števko už zpät neprišiel.
   </p>
   <p>
    Od staviska, akonáhle sa Samko so Zuzkou kúštik vzdialili, ako šialený bežal domov k
         starej materi.
   </p>
   <p>
    Ten bozk bol nôž do jeho srdca, že sa mu tlmený hlas vydral z pŕs a noha mimovoľne
         pokĺzla.
   </p>
   <p>
    Samko a Zuzka to počuli, ale Števka nevideli.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507295">
       </a>
       V.
      </h2>
     </div>
    </div>
   </div>
   <p>
   </p>
   <p>
   </p>
   <p>
    O tretej ráno počaly sa dievčatá rozchodiť. Len tak po jednej, po dve, až ich ostalo iba
         niekoľko.
   </p>
   <p>
    Mládenci, ktorí si doteraz preberali, vykrúcali už za radom — aká do ruky prišla.
   </p>
   <p>
    Len Samko Zuzku z rúk nepustil a zvŕtal ju, len jej tak suknice rozvievalo!
   </p>
   <p>
    Všetci to videli a šepkali si, čo im o tom práve na jazyk prišlo.
   </p>
   <p>
    Prímista muzikantov hádzal sa na lavici proti Samkovi, ako by práve začínal prvú nôtu
         zvečera.
   </p>
   <p>
    Samko nešetril. Skoro každý tanec platil zlatkou.
   </p>
   <p>
    Krčmár musel naraziť nový súdok a na Samkovo konto ponúkal muzikantov pivom a cigarami,
         že už ani nestačili ho liať do seba. A každý, kamaráti i krčmár, napil sa do chuti.
   </p>
   <p>
    Zuzka už bola celá unovaná od tanca a len ešte…! Už tri razy prosila Samka, že musí
         domov a len „Zuzka, ešte jeden!“
   </p>
   <p>
    Po štvrtej vyprevadil Samko Zuzku ruka v ruke až po dvere. Chcel i dnu, ale Zuzka
         nepustila.
   </p>
   <p>
    „Potom, Samko,“ usmiala sa a privrela dvere.
   </p>
   <p>
    Samko vrátil sa ešte na krčmu, zaplatil za pivo štyri zlaté aj voľakoľko krajciarov a
         šiel domov.
   </p>
   <p>
    „Zuzka, Zuzka, ty musíš mojou byť! A čo ťa mi celý svet bude brániť!“ tušil už Samko
         blížiacu sa vojnu s otcom i matkou.
   </p>
   <p>
    Ešte nezavrel, už ho mati vítala: „Nuž ty tak. Fuj, hanba. Pastierča celú noc vykrúcať.“
   </p>
   <p>
    „Aj celý život, mama, to je dievča! To si vezmem! Už som sa jej zaprisahal!“
   </p>
   <p>
    Otec ležal na posteli, robil sa, že spí, ale dobre začul posledné slová Samkove.
         Vyskočil na rovné nohy a do Samka:
   </p>
   <p>
    „Čo, čo? Komu si sa zaprisahal!?“
   </p>
   <p>
    Samko sa predesil, ale odhodlane, ba s hrdosťou odpovedal:
   </p>
   <p>
    „Pastierčaťu, ňanka!“
   </p>
   <p>
    „Hah, hrmen bohov…! Ty že by si si tú vzal dakedy?!“ trhol otec Samka za plece.
   </p>
   <p>
    Mati ustrnula. Počala otca chlácholiť a Samka posielala spať.
   </p>
   <p>
    „To som si umienil! Keď mi Boh pomôže,“ odvrkol Samko.
   </p>
   <p>
    „Ty? To Pastierča?! Nikdy, kým som ja tu! To sa ti na lačnô zaklínam,“ triaslo otca
         zlosťou.
   </p>
   <p>
    „A ja som sa jej zaklial!“ podotknul Samko, ako by chcel povedať, že od prísahy nemôže.
   </p>
   <p>
    Ale horký nie, koľkí to urobia. U neho v srdci bola prísaha, ústa to iba vypovedaly.
   </p>
   <p>
    „Tvoja prísaha, ha, ha,“ chcel ho na posmech obrátiť otec.
   </p>
   <p>
    „Ako vaša! Ba viac!!“
   </p>
   <p>
    „Že?!“ strhol ho za ruku.
   </p>
   <p>
    „Áno, že!“
   </p>
   <p>
    A tak slovo na slovo a richtár sa tak rozpálil, že pochytil zpoza dvier obecný korbáč a
         párkrát tak opásal ním Samka, že by to bolo i hovädu dosť.
   </p>
   <p>
    Samko zaťal zuby, bolesť vytisla mu slzy, ale sa nehnul, nebránil.
   </p>
   <p>
    „Otec ste mi,“ len toľko povedal.
   </p>
   <p>
    Matka ho v bitke chcela zastávať, dostalo sa i jej. Tak potom plačom prehovárala Samka,
         že či by sa nehanbil takú potupu na rodinu uvaliť a vziať si takého rodu a stavu dievča on
         — syn gazdu a richtára. A tu nepekne pripomenula i Zuzkinu matku.
   </p>
   <p>
    „Nie! Keď sa mi raz páči a uvidíte!“ vzal klobúk a šiel.
   </p>
   <p>
    „Bože, Bože, či mu porobila, bodaj sa tam…“ a matka s plačom vybehla za ním a chcela ho
         vrátiť.
   </p>
   <p>
    Nešiel.
   </p>
   <p>
    „Biť sa nedám a od úmyslu neodstúpim.“
   </p>
   <p>
    „No, veď ja už nič, čo sa aj tak stane,“ zvrtla chytro richtárka, „len už domov poď,“
         ťahala ho na ceste a myslela si, že lepšie bude dobrotky než vadou so synom. Že veď kým si
         vojenčinu vyslúži, Pastierča parom voľakam vezme, alebo sa vydá.
   </p>
   <p>
    „Nie, mati, ja už viem, že pokoja v dome nebude, ak sa vrátim. Netrápte sa, ja sa
         vyživím,“ a obrátil sa dolu dedinou.
   </p>
   <p>
    Matka ho držala, prosila, plakala, až kým otec nevyšiel na dvere a neobrykol ju, čo ho
         nepustí?
   </p>
   <p>
    „Nech ide, kam chce, domov mi ale nech nechodí!“ hrozil Samkovi päsťou na cestu.
   </p>
   <p>
    Samko zašiel za dedinu a rozmýšľal, čo si počať? Nie o seba sa strachoval, ale o Zuzku.
         Vedel dobre, že ani popred ich dom neprejde, aby jej neublížili. A keby len rodina, ale
         každý jej bude strpčovať chvíľu. A ešte, kým je on doma, ešte len… Jeho sa budú báť. Ale
         čo, až odíde na vojnu?
   </p>
   <p>
    Hoj, malo mu prsia roztisnúť, tak to v ňom všetko kypelo: zlosť, obavy o Zuzku a tá
         vrelá láska k nej.
   </p>
   <p>
    Veď on rád vídal ju aj predtým, cítil v duši, že Zuzku miluje, milovať musí vzdor hnevu,
         a bol rád, že jej to včera už prejavil. Ale že dnes už toľké budú hnevy, že musí z domu, na
         to nepomyslel, keď aj tušil nepriateľstvo v rodine.
   </p>
   <p>
    Šiel dolu dedinou, premýšľal, čo, kam, až mu náhle postály nohy, oči padly na cestu a
         srdcom mu zavialo, že tu, asi na tomto mieste, proti tomu domcu, zastali len pred pár
         hodinami, jasnejšie bolo ako teraz ešte a tu povedal Zuzke ani nie v slove, ale v bozku, čo
         cíti v duši. Zuzka sa triasla, on nemohol k slovu prísť a tu máš — tri-štyri hodiny a už
         taká rana.
   </p>
   <p>
    Ale to iba zaoceľuje.
   </p>
   <p>
    Čože však myslí? Kam sa hne?
   </p>
   <p>
    Na krčmu má ísť zpät? Našiel by tam ešte dakoho, ale budú ho dopaľovať… Nie, ta nejde.
         Mohlo by ešte zle byť. Veď má ku komu ísť — aha, Zuzka. Veď hej, ale čo Cedilková a Štefan?
         Čokoľvek, už ho len nevyženú. A čo aj, Zuzke predsa musí povedať, čo sa stalo, aby
         nebanovala, alebo ešte nepochybovala o jeho úprimnej oddanosti.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523245">
       </a>
       VI.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zuzka, keď ju Samko odprevadil, vošla do komôrky, oprela si hlavu o truhlu a bolo jej
         všelijak: do plaču, keď si pomyslela na ľudské jazyky, ale schly slzy, keď jej v tom minutí
         Samko a jeho slová tisli sa do umu. Či im mohla neveriť? Veď tak úprimne hovoril, ako by si
         ich sama z jeho srdca bola čítala.
   </p>
   <p>
    Či ich splní? Toľké sľuby… Akokoľvek… Ona ho miluje a milovať bude a — on splní, znelo
         jej ozvenou na pochybnosť.
   </p>
   <p>
    Potom vstala, utrela si slzy, ktoré ani nevie, kedy sa jej vykradly na rozpálené líce,
         prehodila si všednejšie šaty a v pitvore zažala do lampáša svetlo. Bolo treba ísť k statku.
         Šla, a kým dala ovciam a kravám sena a poodchraňovala, zapálila i stará gazdiná v izbe
         lampu.
   </p>
   <p>
    Štefan už spal, nezobudila ho. Rozložila potichu v sporáku ohňa, stiahla svetlo a šla
         tiež do maštale.
   </p>
   <p>
    Zuzka už bola priniesla šochtáre a sadla pod kravu.
   </p>
   <p>
    Stará Cedilková, keď vstúpila, neprehovorila ani slova.
   </p>
   <p>
    To nebolo jej obyčajou, a Zuzka to hneď zbadala i bolo jej to akosi divné. Chcela
         prehovoriť ona, ale nevedela, ako sa do reči pustiť. Jej zdalo sa, že gazdiná o všetkom
         vie, a zase jej sišlo na um, ako by čo mohla vedieť?
   </p>
   <p>
    Stará Cedilková sadla pod kravu, kým sa Zuzka domyslela opýtať sa jej: „Akože ste spali,
         tetka?“
   </p>
   <p>
    „Neopytuj sa ma, vieš dobre…“ zvýšeným hlasom a určite odpovedala Cedilková.
   </p>
   <p>
    Zuzke vyhnalo všetku krv do tvári a nevedela, čo chytro ďalej.
   </p>
   <p>
    „A prečo? Či —?“ počínala pochvíli znovu.
   </p>
   <p>
    „Aká svätá nevinnosť — a bozkávať sa vie s cudzím mládencom.“
   </p>
   <p>
    Zuzka už ani nevidela, ani nepočula od prekvapenia. Jazyk sa jej zamotal, keď sa
         odvážila pýtať ďalej gazdinej: „A, a ktože vám to —?“
   </p>
   <p>
    „Kto vás videl. Fuj, ale ešte sa bozkávať, a na ceste,“ doložila, lebo nemohla nachytro
         popadnúť prihodnejšiu výtku.
   </p>
   <p>
    Keby jej tak v noci bola prišla na jazyk, keď Števko, chudák, zronený došiel, bola by si
         ju iste inak požičala. Teraz sa jej to už rozľahlo v hlave, nevie, čo vychytiť.
   </p>
   <p>
    Zuzka už ani nepochybovala, že ju so Samkom v noci voľakto videl. Len to ešte nevedela,
         kto to mohol byť, že to tak včas k nim doniesol.
   </p>
   <p>
    „Náš gazda by ti už málo bol býval. No len no… Aj do richtárov ešte ďaleko,“ poznamenala
         po chvíli gazdiná.
   </p>
   <p>
    Zuzka nevedela, čo má odpovedať, no počalo sa jej ujasňovať, na čo asi Cedilková mieri,
         a keď tak, to by jej iba prisvedčiť musela, lebo Števko Samkovi sa nijak nevyrovnal,
         nemysliac ani vo sne na majetky, ale len tak porovnávajúc toho postavu a toho, toho spôsoby
         a reči a zas Števkove.
   </p>
   <p>
    A potom sama nevie, ale Samko jej je milým, a tak nemôže jej byť Štefan.
   </p>
   <p>
    Podojily a šly do kuchyne spraviť mlieko.
   </p>
   <p>
    Mladý gazda, keď Cedilková vrzla dverami, prebudil sa a vstal.
   </p>
   <p>
    Po chvíli vstúpila Zuzka.
   </p>
   <p>
    Stretly sa im oči, ale k slovu ani jeden sa nemal.
   </p>
   <p>
    Štefanovi obnovilo sa všetko pred očima, čo v noci videl a Zuzka, trebárs mala umienené
         nevšímať si jeho osoby a reči, hanbila sa veľmi a nevedela, kam oči obrátiť.
   </p>
   <p>
    A prečo sa ho hanbila? Veď sa mu ani nevernou nestala, ani nič takého.
   </p>
   <p>
    On ju nikdy neoslovil v takom dačom, ani sa mu ona ani slovom neponúkala, bárs videla
         neraz-nedva že Števo nie je k nej ľahostajný.
   </p>
   <p>
    Ale to ešte nie dosť k zamilovaniu. A ona i tak dávne, dávne časy myslela iba na Samka.
   </p>
   <p>
    „No, si sa už vytancovala?“ jednako uštipačne pýtal sa po chvíli predsa Štefan.
   </p>
   <p>
    „Už,“ odpovedala Zuzka skrátka.
   </p>
   <p>
    „So Samkom richtárovie!“ pridal hlasu poslednému slovu.
   </p>
   <p>
    Zuzku to bodlo. Tancovala predsa aj s ním, aj s inými, no a že najradšej so Samkom, to
         je prirodzené, čo by jej to mal a smel kto vytýkať.
   </p>
   <p>
    „Kto ma volal… a keď ma on, šla som s ním.“
   </p>
   <p>
    „Len, len nezahováraj. Viem, že ťa zlostilo, keď ťa druhý volal. Páči sa mi, povedz, a
         je po paráde.“
   </p>
   <p>
    „Nuž aj páči!“ odsekla mu Zuzka.
   </p>
   <p>
    „Sa aj musí — koho ja raz bozkám… a ty si ho!“ dodal rýchle a zastal naprostred izby
         Štefan, ako by jej bol otcom a nie gazdom.
   </p>
   <p>
    „Nuž keď si chcel vidieť, tak som ho!“ hnevaly už Zuzku tieto reči. „Čože, ti je ľúto?“
   </p>
   <p>
    Zuzka už ani nepochybovala, že ju so Samkom sám Štefan videl.
   </p>
   <p>
    Ten to ani nepopieral.
   </p>
   <p>
    „Bolo mi, ale mi je už nie. Maj si ho, veď ešte aj ja sa ožením,“ skončil Števko, ale
         len že mu žiaľom neuviazly posledné slová.
   </p>
   <p>
    Stará Cedilková spravila mlieko a vošla dnu.
   </p>
   <p>
    Štefan počas celej reči so Zuzkou točil sa po izbe, chcel vše von, ale zas ho slovo
         vrátilo.
   </p>
   <p>
    Zuzka si našla prípletu pri sporáku, kládla doň a stavala hrnce naň, hádam aj
         nepotrebné.
   </p>
   <p>
    „Tak ešte budeš pani richtárkou dakedy, keď ti je Štefan Vrana málo, ačak, Števko môj?“
         vyčítala znova Zuzke stará gazdiná.
   </p>
   <p>
    Zuzka počala plakať a doprosta povedala, že keď čo s ňou i stará mati i on mienili,
         mohli jej to povedať. (Ale ona by aj tak nebola šla, myslela si v duši.) Nie teraz, keď sa
         jej iné šťastie triafa, sa jej ešte posmievať.
   </p>
   <p>
    „No, veď ja, čože som ja?… Ani ti už nič viac… Nechajte ju, stará mati,“ úprimnejším
         hlasom doložil a prehováral Štefan.
   </p>
   <p>
    Pohnul ho plač Zuzkin, a vlastná ich vina, že tak neurobili, kým bol ešte čas, ako im to
         Zuzka vytýka.
   </p>
   <p>
    „Nech ti Pán Boh pomáha jednak, ale že ste ďaleko zašli, to je mrzko,“ podotkla k tomu
         ešte gazdiná.
   </p>
   <p>
    Vtom vstúpil Samko.
   </p>
   <p>
    Zuzkou to myklo a nevedela si chytro miesta nájsť, či von, či v izbe zostať. Na to ani
         nepomyslela, že by Samko prišiel. Líca jej horely, srdce sa jej svieralo od strachu, čo
         bolo doma a čo bude tu?
   </p>
   <p>
    Ale tu na nič takého nedošlo.
   </p>
   <p>
    Števkovi podal Samko ruku, ten prijal, stará Cedilková privítala a len sa divila, čo ho
         tak zavčasu k nim doviedlo?
   </p>
   <p>
    „Nuž ja už idem z domu, stará mati. A to s výplatou, aby som sa už ani nikdy nevrátil,“
         uboleným hlasom počal Samko a rozpovedal, čo bolo doma.
   </p>
   <p>
    Ľutovala ho aj stará aj Štefan, bárs nedá sa odtajiť, zpočiatku aj nie veľmi úprimne.
   </p>
   <p>
    Zuzke vyhŕkly slzy a vyplakala ich celú záponku, kým Samko k nej pristúpil a prehovoril
         ju, aby sa nebála, čo jej sľúbil, to že splní, ako je Boh na nebi!
   </p>
   <p>
    „Ale kam sa hneš ty?“ pýtala sa Zuzka.
   </p>
   <p>
    „O mňa sa netráp. Ja sa prechovám aj z vlastnej práce a zakrátko ma pán cisár vezme do kostu.
    <sup>
     [
     <a class="footnote" href="#ftn.id2504952" name="id2504952">
      1
     </a>
     ]
    </sup>
    Len ťa o to prosím, Števko, aj vás, stará mati,“ a obrátil sa k nim,
         „nekrivdite jej. Dosiaľ si jej bol dobrým gazdom —“
   </p>
   <p>
    „Takým budem jej aj napotom,“ dopovedal Štefan a podal ruku Samkovi, ani nie tak z
         vlastnej vôle, ako viac pohnutý dojímavou prosbou Samkovou.
   </p>
   <p>
    „A kedy sa ti bude páčiť — už zkade prídeš, ztade bude, ale ak by ťa ozaj otec doma
         nechceli — prídi k nám,“ počal sa so stavom vecí usmierovať Štefan, čo ho aj na duši ešte
         čosi hnietlo.
   </p>
   <p>
    Dobrák, a čo aj mal robiť?
   </p>
   <p>
    Zuzka sa sama pridala k Samkovi, nuž všetko by už bolo márne, i prosba i hrozba. Na to
         už ani nepomýšľal.
   </p>
   <p>
    Samko sa poďakoval, popodával ruky a šiel, že vraj „do mesta“.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504952" name="ftn.id2504952">
        1
       </a>
       ]
      </sup>
      <span class="emphasis">
       <em>
        Zakrátko ma pán cisár vezme do kostu
       </em>
      </span>
      (z nem.), na stravu:
               budem vojakom.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505004">
       </a>
       VII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Samko odišiel do mesta na pílu a pomáhal kusy váľať. Býval tam s ostatnými v kolibe. A
         nič mu nechýbalo, len keby Zuzku bol mohol častejšie vidieť. Veď už nemá len pár týždňov do
         asentírky a potom hneď sa stroji na vojnu, a predsa nemôže byť s ňou ani každý deň.
   </p>
   <p>
    Iba v nedeľu a vo sviatok čo môže odbehnúť, s ňou sa poshovárať, snovať plány do
         budúcna. Ale ešte ani vtedy nedajú mu pokoja.
   </p>
   <p>
    Do Cedilkov, ako ho Štefan volal, prišiel dva razy.
   </p>
   <p>
    Jáj, už pribehla jeho mati, aby išiel domov, otca prosiť, a keď nechcel ísť,
         podozrievala celá dedina Zuzku a i Cedilkovú a Štefana, že ho odhovárajú.
   </p>
   <p>
    A nikto ho nie.
   </p>
   <p>
    Tí mu predsa rozkazovať ani zabraňovať nemohli a Zuzka ho ešte sama posielala, aby išiel
         odpýtať.
   </p>
   <p>
    Ba, ač ťažko veriť, bola by hotová bývala i za cenu tak drahú, ako bola jej láska, kúpiť
         mier v jeho rodine. Tak mu to aspoň povedala.
   </p>
   <p>
    Ale Samko ani počuť o tom nechcel a počal Zuzku podozrievať z nelásky. Tak mu to potom
         už ani radšej nespomínala.
   </p>
   <p>
    Ale bolo to aj ťažké obvinenie. Veď ani on toľko nepretrpel, čo ona prehrýzla od jeho
         rodiny aj cudzích.
   </p>
   <p>
    Mati Samkova ju sprezývala už dva razy tak, že sa to bojím napísať. Nebolo toho mena
         urážlivého, ktoré by jej nebola bryzgla.
   </p>
   <p>
    A richtárovi sa vôbec nesmela aj len na oči ukázať, čo sa bála, že kde ju dochytí, tam
         ju zfliaska.
   </p>
   <p>
    Keď jej tak richtárka bola nadala, posielali ju ľudia, čo jej ešte priali, aby šla
         žalovať, ale ona nie.
   </p>
   <p>
    „Čo zvíťazím —? Drevo na oheň,“ pomyslela si a nechcela sa ani samému Samkovi
         vyponosovať.
   </p>
   <p>
    Cudzí mu to povedali, a on takto potom slovo za slovom musel z nej vymáhať.
   </p>
   <p>
    Nechcela preto, že Samko, aký bol prchký, dosť chytro by sa bol mohol prenáhliť a ešte
         by bola možno aj krv tiekla v dome. Tak načo žalovať? A keď za Samka ona bola vstave
         pretrpieť čokoľvek.
   </p>
   <p>
    Lebo variže ju už aj v službe mali tak radi? Horkýže vaše…
   </p>
   <p>
    Nekrivdili jej, ale za jedno i pre svetské reči, za druhé už aj pre to pôvodné hľadeli
         na ňu Štefan, ale zvlášť stará Cedilková, ako na osobu v dome cudziu, slúžku, nie veru tak
         ako doposiaľ. Nemali už pre ňu — iba rozkazy.
   </p>
   <p>
    Samko tiež videl, že iba hriech rastie, keď k Števovi kvôli Zuzke príde a že jednak
         ťažko im je dačo sa shovárať, po tretie už neprišiel dnu, ale za dedinou sa sišli a si
         pohovorili. Večer šli medzi mládež, ale keď aj tam na Zuzku jej voľakedajšie kamarátky,
         ktoré by samy boly rady Samka maly, akosi cez plece počaly pozerať, nešli ani tam.
   </p>
   <p>
    „Len tá jar skorej aby prišla, budeme mať kam vyjsť.“
   </p>
   <p>
    „Ale ty už potom vojakom budeš. Nie, lepšie takto, aby radšej ani neprišla, lebo ja to
         neprežijem,“ vyznávala Zuzka a slzy tisly sa jej do očí.
   </p>
   <p>
    „Oj, prežiješ, a prežijeme, Ja pôjdem za vojaka hneď ako ma odoberú, budeme si písať a
         tak sa nám to minie,“ potešoval Samko Zuzku.
   </p>
   <p>
    Večer, kým si Zuzka poriadila, šiel Samko na krčmu a potom sa zase sišli a štebotali za
         rohom, až ich noc zašla.
   </p>
   <p>
    Zuzka potom, ač s veľkým strachom, že sa Štefan zobudí, alebo Cedilková ešte nespí,
         púšťala Samka do komôrky, a ráno ešte nesvitalo, už zase veru aj nevyspaná otvárala zticha
         Samkovi, aby ušli ľudským rečiam.
   </p>
   <p>
    Tak to trvalo, až kým Samka neodobrali a i potom.
   </p>
   <p>
    Samko bol šuhaj driečny, pekne urastený, a i po reči a tvári bolo poznať na ňom, že je z
         lepšieho domu.
   </p>
   <p>
    Na odvode nebolo si mu treba iba stať pod mieru, raz sa zvrtnúť a už bol „tauglich!“
    <sup>
     [
     <a class="footnote" href="#ftn.id2505216" name="id2505216">
      2
     </a>
     ]
    </sup>
   </p>
   <p>
    „Ja tauglich!“ a do očí sa mu kási vlha tisla, nohy zdrevenely a v hlave hučalo. Vzal
         háby pod pazuchu a nevedel, čo s nimi. V duši iba jeden hlas znel plným zvukom: „Sirota
         moja, akože ťa nechám? Zuzka, už ma ti vezmú, čože budem robiť bez teba v šírom svete?“
   </p>
   <p>
    Obliekal sa, obliekal, ale mu to neskonale dlho šlo. Gombičku pod hrdlom už po piate
         zapína, a len sa nedá. Ruky sa trasú, celý je, ani sám nevie, kde.
   </p>
   <p>
    No, veď ho oni preberú. Pristúpil k nemu kaprál:
   </p>
   <p>
    „Sem sa — tu sa doobliekaš!“ chytil Samka za plece a chcel vystrčiť do uzavrenej chodby
         medzi odohraných, ktorí mali cez poludnie prisahať.
   </p>
   <p>
    „Pusťte ho, stojím zaň,“ a kaprál nechal Samka na slobode.
   </p>
   <p>
    Samko sa obzrel a videl, že to bol ich notár, ktorý v predsieni sedel s ostatnými
         notármi a richtármi.
   </p>
   <p>
    A sedel tam i jeho otec, hlavu majúc podoprenú, hľadel uprene do stola. Bolo vidieť na
         ňom, ako mu to búri v duši: zlosť a predsa ešte strap otcovskej lásky. Veď ho on chcel
         vymáhať, keby sa nebol zaplietol s tým prekliatym Pastierčaťom.
   </p>
   <p>
    Samko chcel pristúpiť a sa poďakovať notárovi za slovo, ale sa zarazil, keď videl tam aj
         svojho otca. Notár vedel, kedy bude prísaha a len kývnul Samkovi rukou a dodal: „O jednej,
         Samko, že si tu — prisahať budete.“
   </p>
   <p>
    „Iste!“ a pošiel dolu schodmi na ulicu.
   </p>
   <p>
    Kam teraz? Kamaráti odobraní i neodobraní volali ho na pohár vína, ale nie, nešiel. On
         najradšej by bežal k Zuzke so smutnou novinou. Ale tá prísaha —
   </p>
   <p>
    Len sa tak túlal po meste.
   </p>
   <p>
    Štefana, ako už viete, stará mati reklamovala a celá uslzená stála pod bránou stoličného domu
    <sup>
     [
     <a class="footnote" href="#ftn.id2505319" name="id2505319">
      3
     </a>
     ]
    </sup>
    a čo kto známy sa ukázal, plačom vyzvedala sa, čo je s jej Števkom? Ba chcela
         už aj hore „pred pánov“, ale ju vrátili.
   </p>
   <p>
    Zbytočné však bolo jej toľko nariekať. Štefana nevzali ani na osem týždňov, že je
         „švach“ — slabý.
   </p>
   <p>
    Bolo to radosti, keď vyšiel von!
   </p>
   <p>
    Stará mati sama ho ťahala do krčmy, rozkázala víno, mäso, že mohol piť a jesť známy i
         cudzí. Veď nebola by ľutovala o obe kravy prísť radšej, než Števka vo vojenskej šate
         vidieť.
   </p>
   <p>
    Medzitým regrúti aj odprisahali aj sa rozišli, každý svojou stranou. Jedni rozišli sa po
         krčmách, druhí vyspevovali na ulici, len Samko, ako mu dych stačil, zahol do uličky a poď
         celým behom k Zuzke.
   </p>
   <p>
    Štefan a ostatní mládenci a regrúti zdržali sa hodne dlho, do večera. A potom v reťazi,
         držiac sa vôkol hrdiel, spevom, krikom uberali sa domov.
   </p>
   <p>
    Matere viedly podnapitých otcov, milenky, sestry, natešené i plačom, ktorá ako, kráčaly
         za šuhajmi.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505216" name="ftn.id2505216">
        2
       </a>
       ]
      </sup>
      <span class="emphasis">
       <em>
        A už bol „tauglich!“
       </em>
      </span>
      (nem.), schopný, súci za vojaka.
     </p>
    </div>
    <div class="footnote">
     <p>
      <sup>
       [
       <a class="para" href="#id2505319" name="ftn.id2505319">
        3
       </a>
       ]
      </sup>
      <span class="emphasis">
       <em>
        Pod bránou stoličného domu.
       </em>
      </span>
      Niekdajšie Uhorsko bolo podelené
               na stolice (ako dnes kraje, lenže zpravidla menšie na rozlohu, i na počet
               obyvateľstva). V stoličnom dome boly stoličné úrady.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505393">
       </a>
       VIII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď stará Cedilková hneď ráno odišla so Štefanom do mesta, Zuzka ostala sama doma.
   </p>
   <p>
    Od rána už tisíc razí pozrela von oknom: „Či ešte nejde,“ a bola už aj na dedine sa
         opýtať: „Koho vzali?“
   </p>
   <p>
    Plakala, modlila sa, spievala, aby len Samka nevzali, ale všetko márne.
   </p>
   <p>
    Samko sotva premohol slzy, vrazil do izby.
   </p>
   <p>
    Zuzka kročila mu už naproti.
   </p>
   <p>
    Pritisol ju na svoje prsia: „Som vojak,“ viac nepovedal.
   </p>
   <p>
    „Predsa,“ — a boľavý ston vydral sa jej z pŕs.
   </p>
   <p>
    Veď jej to už boli povedali na dedine, ale ťažko veriť, čo si človek nežiada.
   </p>
   <p>
    Dlho tak stáli v objatí a plači bez slova. A iba keď ktosi popod oblok prešiel, pustili
         sa a sadli.
   </p>
   <p>
    Sedeli, sedeli, ale tá reč len akosi viazla. Samko chcel začať, ako mu bolo, keď počul
         to osudné „tauglich!“, ako potom, keď prisahal, ako sa ponáhľal, ale ťažko sa mu bolo od
         veľkého žiaľu rozhovoriť. Nevedel Zuzke viac povedať, ako sa dá slzou a vrelým stisnutím
         ruky.
   </p>
   <p>
    A Zuzka?
   </p>
   <p>
    Akože bolo tej? Sama by vám to vedela určite povedať. Verila Samkovi, každému jeho
         slovu, ale tri roky — všetko sa môže premeniť.
   </p>
   <p>
    Prečo aj dievčatá neberú na vojnu, šla, oj, rada by šla teraz so Samkom, aspoň by ho
         mala pod očima.
   </p>
   <p>
    Hej, keby tak vedela, ku komu ísť prosiť, aby jej ho pustili…!
   </p>
   <p>
    Povedala by, že je sirota opustená, nikto ju nemá rád na tom svete, len jediný Samko a
         toho že jej už berú.
   </p>
   <p>
    V myšlienkach vše aj naopak odpovedala Samkovi, že ju musel upamätúvať. A tie slzy, tie
         sa jej, ako Samkovi, stále tisly do očí.
   </p>
   <p>
    Sušil jej ich pekným slovom, verným sľubom, svieral ju v rozbolenom náručí, ale ťažko ju
         bolo rozveseliť i len uspokojiť.
   </p>
   <p>
    „Čo ti je? Zuzka. Ty si chorá…“
   </p>
   <p>
    „Zdravá, Samko — aj chorá,“ vzdychla Zuzka.
   </p>
   <p>
    „Čo ti je? Povedz, netráp ma.“
   </p>
   <p>
    „Nič, a či vari… Hej, srdce bolí, bolí,“ a v plači oprela si hlávku na jeho plece.
   </p>
   <p>
    Samko dlho musel sa ešte opytovať a potom zariekať, kým mu povedala, že len predsa oň sa
         bojí, že ak si druhú…
   </p>
   <p>
    „No, tak mi je už nič, ty regrút môj,“ zavesila si mu ruky na plece a nútila sa do
         smiechu. —
   </p>
   <p>
    „Dobrý večer,“ a nečakane vstúpila do izby Samkova mať.
   </p>
   <p>
    Ľudia videli ho ísť dedinou, doniesli jej to a ona vedela, že inde nemôže byť, ako u
         Zuzky.
   </p>
   <p>
    Zuzka vstala, ale nevedela, či privítať tú, ktorá jej tak naubližovala, či ísť von, či
         čo?
   </p>
   <p>
    Samko tiež ostal bez slova.
   </p>
   <p>
    V materi vzkypela žlč a bola by Zuzku vari preklala, ako ju vidieť vytrhnúť sa z náručia
         jej syna. Odmerala ju od päty do hlavy a obrátila sa k Samkovi.
   </p>
   <p>
    „Tak, ty tu?“ prežrela žlč a počala dosť mierne. „Že ťa vzali —“ a dala sa do plaču.
   </p>
   <p>
    „Čože vy máte zato plakať? Bude vám to iba po vôli, keď nebudete o mne ani chyrovať,“
         tvrdo odpovedal Samko.
   </p>
   <p>
    „Akože by bolo — veď — som — ti — predsa — mati,“ rozplakala sa richtárka a počala
         volať, prosiť Samka, aby sa uponížil a prišiel otca odprosiť, že veď je už nie taký
         nahnevaný.
   </p>
   <p>
    „A čím ďalej budeš odkladať, tým bude horšie. Odpadneš mu celkom od srdca, a len predsa
         ti je otec a ty si len dieťa,“ dotýkala sa už tých citlivých strún Samkova mati.
   </p>
   <p>
    „Nie, nejdem. Keď vy nemáte tuto pre Zuzku ani poriadneho slova, to aj mňa bolí…“
   </p>
   <p>
    „Ktože jej čo robí? Nikto nič,“ pretrhla ho v reči.
   </p>
   <p>
    „Nezastávaj sa ma, Samko, choď, keď ťa mama volajú,“ odvážila sa povedať Zuzka.
   </p>
   <p>
    „A ktože sa ťa zastane, keď sa ťa ja nie?“ pýtal sa Samko.
   </p>
   <p>
    „Máš sa vera aj koho — je pekná,“ nemohla sa zdržať špatne mienenej poznámky richtárka.
   </p>
   <p>
    Hah, Samko videl, koľká v tom slove neúprimnosť a len to richtárku zachránilo, že si
         Samko zachoval ešte toľko detinskej lásky k nej, že ju z cudzieho domu nevyhodil. Zaťal sa
         však ešte raz, že domov nepôjde.
   </p>
   <p>
    Mať volala ho ešte, aby si prišiel aspoň po dáku šatu, že či sa nehanbí, richtárov syn a
         taký neopraný, zaváľaný.
   </p>
   <p>
    „Nech sa hanbí ten, kto je tomu príčina. A ešte so mňa strapy nevisia, ani nebudú — kým
         som zdravý.“
   </p>
   <p>
    Lebo Samko si veru aj oprať len sám musel, a nemal sa do čoho preobliekať, a vrchné
         šaty, ač sviatočné boly, sa už veru tiež pri dreve a kolibe začiernily. „Však na vojne mi
         dajú.“
   </p>
   <p>
    „Škoda slov, to by ste aj vy museli byť inakšia a otec sa celý premeniť. Nejdem!
         Posledné moje slovo.“
   </p>
   <p>
    „No nech ti tak Pán Boh pomáha aj s ňou, ako nás ty zarmucuješ už osem týždňov,“
         zakliala richtárka a odišla.
   </p>
   <p>
    „Len si predsa mohol ísť, Samko, už by si videl, ako by bolo,“ ohlásila sa Zuzka.
   </p>
   <p>
    „Ako by bolo? Nuž hriech ešte väčší a možno že aj horšie.“
   </p>
   <p>
    „A to všetko pre mňa,“ vzdychla Zuzka.
   </p>
   <p>
    „Pre teba, potešenie moje!“ a chytil Zuzku za ruku. „Ba cez oheň, krv si ťa vymôžem od
         zlostného, neprajného sveta a tej rodiny mojej,“ a zbozkával s oboch líčok Zuzku.
   </p>
   <p>
    K večeru šla Zuzka k statku, aby aspoň ten našli gazdovia oriadený. Lebo Zuzka mala
         obšívať plachtičky na trávu, ale od poludnia, čo je Samko u nej, nevyšila ani toľkú nitku,
         čo by im bol mohol ruky sviazať. Nič nerobila.
   </p>
   <p>
    Samko zašiel chodníčkom podľa vody. Po snehu už nebolo ani chýru.
   </p>
   <p>
    Zuzka len že kravy, ovce nakŕmila, napojila, prišli gazdovia: Štefan s Cedilkovou.
   </p>
   <p>
    „Vidíš,“ počala stará, „náš Števko sa už hneď môže oženiť.“
   </p>
   <p>
    „Prosím vás, netrápte ma, nuž dobre nechže sa,“ a dve-tri takéto odpovede umlčaly starú
         gazdinú.
   </p>
   <p>
    Štefan fajčil cigaru, nepovedal ani slova, lebo víno… No, chudák, nebol naučený a
         ponúkali veľa.
   </p>
   <p>
    Samko zdržal sa tam von, kým si Zuzka neporiadila, nepodojila.
   </p>
   <p>
    Potom sa prešli za dedinu, potme vrátili sa na roh domu a o polnoci šli do komôrky spať…
   </p>
   <p>
    Ale aby Samko nezaspal, shovárali sa, kým sa nepočalo brieždiť a potom: „Sbohom, navečer
         zase pribehnem na hodinku, na dve, čakaj ma.“
   </p>
   <p>
    „Prídi, Samko, prídi“ — tíško zatvárala Zuzka dvere a iba teraz zaspala.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505762">
       </a>
       IX.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kosba!
   </p>
   <p>
    Slnko sotvaže zadriemlo, už znovu vyskočí zpoza hory. Pekné dni. Ba kto by meškal doma?
   </p>
   <p>
    Pole oživne, dedina celá na nohách, iba nevládni starí ľudia s drobnými vnúčatmi a chorí
         ostávajú doma.
   </p>
   <p>
    Spev, krik, streľba vo dne v noci ani neutícha.
   </p>
   <p>
    A s vŕšku, večer, keď sa rozhliadneš, sto ohňov vidíš vôkol seba. Tam všade ostali kosci
         nocovať, aby včas ráno, kým tak nepečie, dali sa do práce, veď „za rána, za rosy najlepšie
         sa kosí“.
   </p>
   <p>
    Ženy šly už potme domov, aby obriadily statky a doniesly jedivo, trúnok a fajčiarom
         dohánu.
   </p>
   <p>
    Ale ba ešte ktosi beží kružinou — hložinou, nie ver’ po chodníku, po skalách i vode beží
         do dediny. Nepotrebuje ani svetla. Keď ostatní políhajú, schytí sa — a o dve-tri hodiny
         ešte sa pri ohni pospavší z prvého sna neprebrali, už je tu!
   </p>
   <p>
    Hodí sa a zaspí, že ráno ani ho prebrať!
   </p>
   <p>
    Je to náš Samko a všetci tí mládenci, ktorí si včera v noci u milej perečko, šatôčku,
         prstienok a tu i tu aj poctivosť zabudli a boli si tej noci hľadať a na druhú zase pôjdu.
   </p>
   <p>
    Ako mnohí nestáli robotníci, nechal i Samko pílu a prišiel do dediny kosiť. Ľudia volali
         ho radi, veď bol kosec dobrý a keď je pilno, i zlého najmú. Ľaľa, starých chlapov volávajú,
         nie by mládenca.
   </p>
   <p>
    S usrozumením Zuzky odstúpil od plánu narukovať hneď, ale až potom, s ostatnými.
   </p>
   <p>
    Teraz ešte bude kosiť, hrabať, aby si aj na cestu dáky groš odložil, keď si môže a
         volajú ho na všetky strany do kosby.
   </p>
   <p>
    Volal ho i Štefan.
   </p>
   <p>
    Rád šiel, veď bol celé štyri dni so Zuzkou. Smiali sa, spievali a cudzí privolávali im:
         „K nám, Zuzka od Cedilkov, k nám, veď ti ja Samka richtárovie dám. Ujujú!“
   </p>
   <p>
    „Sem ho, sem, veď ho ja chcem! Ujujujujujujú!“ zavýskala z plného hrdla Zuzka.
   </p>
   <p>
    Večer: „Zima v noci, poďte domov,“ volala stará Cedilková a šli všetci domov.
   </p>
   <p>
    Murgašovie Aničku, tú už raz spomenutú, vzal Števo za ruku, Samko svoju Zuzku a ostatní
         tiež sa pochytali.
   </p>
   <p>
    Podpité hrabáčky, vdovice, vdovci i nevesty šli — nuž ako kto chcel, spevom, krikom a
         smiechom domov.
   </p>
   <p>
    Sto pesničiek vyspievali po ceste, ale keď prišli do dediny pred horára, nedarovali mu
         tú:
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <span class="emphasis">
      <em>
       „Bola som na tráve
      </em>
     </span>
     <br/>
     <span class="emphasis">
      <em>
       v hrušovskom chotáre.
      </em>
     </span>
     <br/>
     <span class="emphasis">
      <em>
       Horár ma obháňal —
      </em>
     </span>
     <br/>
     <span class="emphasis">
      <em>
       bodaj nohy zlámal!“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Pred školou spustili tú starú dvojsmyselnú: „Arárom, arárom…“
   </p>
   <p>
    „A ďalej sa hvízda!“ zakričala jedna a ostatné vypukly v smiech. Pred farou tú samú,
         lenže naopak jeden verš.
   </p>
   <p>
    Blížili sa k richtárovi.
   </p>
   <p>
    Tu sa Samko odrazil uličkou, aby nemusel popred dom svojho otca. Lebo už sa mu dávno
         zastrájal, že ho raz ovalí, ale tak, že „ani nebude vedieť, s ktorej strany“.
   </p>
   <p>
    Nuž načo sa darmo pŕhliť, mohlo by horšie byť, radšej obíde. —
   </p>
   <p>
    A takto bolo deň po deň a celú kosbu. Iba keď vše prepŕchlo, stíchla na deň — dva
         dedina, ľudia si aspoň vydýchli.
   </p>
   <p>
    Ale chlieb je vraj dosť veľký a po kúsku minie sa, povedajú u nás.
   </p>
   <p>
    Tak míňalo sa i leto a regrúti čítali, koľko ešte dní budú doma? Pokosia ešte mládzu,
         pôjdu na radvanský jarmok
    <sup>
     [
     <a class="footnote" href="#ftn.id2505996" name="id2505996">
      4
     </a>
     ]
    </sup>
    o tri týždne, „plačte, oči, plačte“, už páni regrúti pôjdu s Bohom do „úzkych“.
    <sup>
     [
     <a class="footnote" href="#ftn.id2506016" name="id2506016">
      5
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505996" name="ftn.id2505996">
        4
       </a>
       ]
      </sup>
      <span class="emphasis">
       <em>
        Pôjdu na radvanský jarmok,
       </em>
      </span>
      ktorý bol až do prvej svetovej
               vojny (1914) známy v celom Uhorsku a vyhľadávaný ako nejaký veľtrh. „Radvanský
               jarmok“ — to bol vtedy známy pojem.
     </p>
    </div>
    <div class="footnote">
     <p>
      <sup>
       [
       <a class="para" href="#id2506016" name="ftn.id2506016">
        5
       </a>
       ]
      </sup>
      <span class="emphasis">
       <em>
        Už páni regrúti pôjdu… do „úzkych“,
       </em>
      </span>
      dvojsmyselné slovo: bude
               im úzko, kým si nezvyknú na vojenčine a budú v úzkych čiže tesných vojenských
               nohaviciach.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578029">
       </a>
       X.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Celý týždeň pred prvým októbrom sa o inšom v dedine nehovorilo, len kto pôjde toho a kto
         toho regrúta do mesta na železnicu vyprevadiť.
   </p>
   <p>
    „Ba či toho pôjde tá — a toho zase tá?“ hádaly a spytovaly sa dievčatá jedna druhej.
   </p>
   <p>
    Mamičky, kmotrovia a celá rodina už od týždňa sháňajú peniaze, oštiepky, husi pečú, aby
         mohli syna, vnuka, krstného, a čo ja viem, akú ešte rodinu, vystrojiť čo najlepšie.
   </p>
   <p>
    Ševkyne iného nerobia, len čo vojenské košele, gate šijú, šatôčky zaobšívajú pre
         siedmich regrútov.
   </p>
   <p>
    A milá tajne premýšľa, čo dať na rozlučné svojmu šuhajovi — regrútovi, čím by si ho
         najistejšie zaviazala.
   </p>
   <p>
    Rozhodne sa za šatôčku, aby zakaždým, keď si bude tvár utierať, na ňu si spomenul.
         Pochodí celé mesto, od krámu — do krámu, ale takú ťažko vybrať, ako by mu zo srdca rada
         dala.
   </p>
   <p>
    Rodina síde sa každý večer a pri poháriku dávajú rady a naučenia, ako sa nastávajúci
         vojaci držať majú, čo títo veľmi radi počúvajú, že radšej idú von. —
   </p>
   <p>
    Predvečer odchodu.
   </p>
   <p>
    Regrúti sa už od mnohých, ku ktorým už ráno ísť nemienia, poodberali.
   </p>
   <p>
    Čo sa, Bože, sĺz vyleje v tú dobu.
   </p>
   <p>
    Samko sedel u Števa. Bol už schystaný a netrpezlive čakal večer, noc, keď ešte raz
         naposledy, bohvie dokiaľ, zobjíma, zbozkáva Zuzku, aby sa ráno s ňou rozlúčil.
   </p>
   <p>
    Nejak divno je mu v duši. Húta so Štefanom, kam asi ho pošlú, či do Lučenca (to by ešte
         bolo!) či do Viedne (aj to ešte), a či do tej Bosny. Táto ho trápila najviac. Vedel, že
         ztade hotová nemožnosť na pár dní domov sa dostať.
   </p>
   <p>
    Zuzka už neplakala.
   </p>
   <p>
    Umienila si, že bude tvrdá, aby mu ešte aj ona väčšiu ťarchu na dušu nevalila. Ale
         ťažko, ba nemožno zdržať sa sĺz v jej položení.
   </p>
   <p>
    Stará Cedilková poúčala Samka, ako by mu materou bola. Uľútostilo sa jej ho. Prichystala
         večeru. Zuzke kázala navariť čaju a tak v žiali a v radosti, že jej Števko doma ostáva,
         ponúkala oboch.
   </p>
   <p>
    „A čože myslíš, Samko, či domov len ozaj nepôjdeš? Je ti len predsa otec — mal by si už,
         čo-ako,“ dobrosrdečne napomínala Cedilková Samka.
   </p>
   <p>
    „Ešte som sa nerozmyslel, stará mati, uvidím ráno,“ vetil starej a pol svedomia šepkalo
         mu „pôjdeš“, druhá polovička „nie, načo? Vykopne ťa“. —
   </p>
   <p>
    Mlčali. Vrzly dvere.
   </p>
   <p>
    „Nehnevajte sa, Cedilková, nechcem hriech robiť, len som ešte slovo prišla povedať
         svojmu synovi, kým by odišiel,“ omlúvala sa vstúpivšia richtárka, nezdržiac sa plaču. V
         ruke doniesla malý uzlík.
   </p>
   <p>
    Domáci chceli ju posadiť, ale nesadla.
   </p>
   <p>
    „Tak ideš aj ty naráno?“
   </p>
   <p>
    „Musím,“ odpovedal Samko.
   </p>
   <p>
    „Nuž tak choď s Bohom, nech ti otec nebeský pomáha, ja som sa prišla ešte od teba
         odobrať,“ budilo sa v nej rodičovské svedomie, „a tu máš na cestu, čo som ti mohla ako
         mati,“ podávala mu uzlík. „S otcom si urob, ako chceš, ale len predsa, ak ho za otca
         uznávaš, ľaďže, ľudia sme smrteľní, ktovie, či sa kedy ešte uvidíte, a len predsa ťa za
         dvadsať rokov opatroval,“ sotva mohla od žiaľu a plaču dopovedať richtárka.
   </p>
   <p>
    „Aj ja som mu, aj ja tak, richtárka naša,“ prikyvovala stará mati a slzy hraly jej v
         očiach.
   </p>
   <p>
    Štefana to tiež tak dotklo, že by bol sám prosil Samka, aby išiel k otcovi.
   </p>
   <p>
    Zuzka si zaumienila, že ho, keď sami budú, uprosí a on na jej prosbu pôjde.
   </p>
   <p>
    Samko váhave prijal uzlík a „zaplaťpánboh“, viac nepovedal.
   </p>
   <p>
    „Tak prídeš?“ prosebne pýtala sa matka syna.
   </p>
   <p>
    „Uvidím naráno — nevravte nič,“ nechcel sa ukázať pohnutým Samko, ale v duši si už
         myslel, že pôjde už čo ako bude.
   </p>
   <p>
    „Nuž jednak — s Pánom Bohom a keď nám aj písať nebudeš, aspoň druhým daj znať, že
         žiješ.“
   </p>
   <p>
    Samko bozkal materi ruku, vyprevadili ju so svetlom až pred dom a richtárka šla.
   </p>
   <p>
    Konečne aj domáci dali si „dobrú noc“.
   </p>
   <p>
    Cedilková so Števom ostali v izbe.
   </p>
   <p>
    Zdržiavali aj Samka, ale ten sobral sa, že „na seno, aby mu z hlavy vyfúkalo“, a ľahol
         so Zuzkou v komôrke.
   </p>
   <p>
    Bola to noc — ťažko popísať.
   </p>
   <p>
    Zuzka hneď mala otázku, či pôjde k otcovi?
   </p>
   <p>
    „Už len pôjdem,“ uspokojil ju v tomto Samko.
   </p>
   <p>
    Ostali ticho. —
   </p>
   <p>
    „Ty plačeš, Zuzka?“
   </p>
   <p>
    Neodpovedala, len bôľny vzdych a štkanie dosvedčily otázke.
   </p>
   <p>
    „Čo ti je, čo ti je?“ tiahol ju k sebe a hľadal jej ústa svojimi.
   </p>
   <p>
    „Prečo sme sa my len poznali, prečo sme sa sišli, keď ma už máš nechať a…“ boľave
         vyčítala sebe i jemu.
   </p>
   <p>
    „Prečo mi to vravíš? Ty tajíš voľačo… To by ma trápilo. Povedz, prosím ťa,“ a tušil,
         tušil, ale snáď nie…
   </p>
   <p>
    „Ja, ja… Nie, nič netajím, čože by som,“ ubezpečovala Zuzka Samka, cítiac na srdci a
         vôkol seba ako žeravý oheň.
   </p>
   <p>
    Tak to bolo do rána. —
   </p>
   <p>
    Okolo pol štvrtej Samko vstal, vytrel si oči, zahodil na plecia halienku a šiel, že k
         otcovi, lebo o trištvrte na siedmu ráno mal už sadať na železnicu.
   </p>
   <p>
    Otec o ničom nevedel, robil čosi na dvore, a keď Samko k nemu pristúpil so slovami:
         „Ňanka, ja ochodím, odobrať som sa prišiel,“ a chcel ho vziať za ruku, len toľko mu
         povedal:
   </p>
   <p>
    „Nie si hoden, aby sa ja od teba odoberal! A choď mi s očí, aby ťa už ani nevidel.“
   </p>
   <p>
    Samko sa zvrtol a šiel.
   </p>
   <p>
    Mati vyšla von, plakala, ale keď jej muž zahrozil, musela čušať, aby ľudia, čo už šli
         dedinou, nestávali pred domom.
   </p>
   <p>
    Zuzka za ten čas na kúsku papiera načiarkala v pitvore pri mdlom svetle tesárskou tužkou
         pár slov, priložila štyri zlaté, zaviazala do šatôčky, a keď Samko sa vrátil, rozpovedal,
         aká bola rozlúčka s otcom, poďakoval sa a odobral od Cedilkovej a Štefana, Zuzka ho na
         kúsok vyprevadila, podala mu ruku a v nej šatôčku a s vrúcnym: „Sbohom a píš, a čo som ti
         dala, pamätaj, pamätaj,“
   </p>
   <p>
    Zalialy ju slzy a ako podstrelená srna behom vrátila sa zpät.
   </p>
   <p>
    Sišiel sa s inými a tak iba na železnici vykrútil uzlík, čo mu mati dala a našiel v ňom
         tri piatky. Ľutoval, že to prijal, veď ak sa to otec dovie, zahluší mater, myslel si. Ale
         snáď požičala, potešil sa, veď sám veľa nemal. Ako najchudobnejší.
   </p>
   <p>
    Rozkrútil i druhý uzlík, šatôčku, čo mu Zuzka dala a našiel v ňom tiež peniaze a vedľa
         kartičku, na nej čítal: „Nemohla som ti to povedať, že cítim sa matkou.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578405">
       </a>
       XI.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Samka v Lučenci iba obliekli a na tretí deň už sadal.
   </p>
   <p>
    Splnila sa jeho predtucha — na dúšok pol druhého roka musel vydržať v Bosne.
   </p>
   <p>
    Ale na Zuzku nezapomínal. Písal jej každé dva-tri týždne a už len tešil, aby ho
         trpezlive čakala, že keď druhý rok v lete pôjde na manévre do Košíc, že ju iste navštívi.
         Ona mu tiež písavala a vypísala mu všetko, čo sa v dedine a s ňou deje.
   </p>
   <p>
    U Cedilkov slúžila ešte, čo Samko odišiel, do Veľkej noci. Bola zjednaná na celý rok,
         ale nedoslúžila.
   </p>
   <p>
    Tá hanba a Štefan…
   </p>
   <p>
    Cedilková stará ju po čase poznala, dohovárala jej, ale Zuzka tajila, až kým od nej
         neodišla.
   </p>
   <p>
    Nechcela ju pustiť, aby už len tam, u nej ostala, ale Zuzka nie, nechcela ostať a nie
         zvlášť od toho času, čo ju gazdiná poriadne vyhrešila, keď našla kadejaké odvarky za
         kasňou, na polici a kde po kútikoch.
   </p>
   <p>
    Lebo, ač jej Samko písal aj päť razí, aby dala pozor na zdravie, šanovala sa, nie: Zuzka
         pre svet, pre tú hanbu jednak odhodlala sa, že sa plodu zbaví a čo sa hned aj sama otrávi.
         Potajme varila a pila zeliny, korene, a čo náhodou začula.
   </p>
   <p>
    Ale nepomáhalo. Len ona premenila sa celá. Líčka uvädly, prsia tiež, a namiesto spevu
         prišly slzy a namiesto radosti žalosť zaujala srdce i myseľ. V hlave hučalo jej ako vo
         zvone, pomedzi svet keď musela ísť, šla ako slepá a nemá. Ináč vyhýbala aj vlastnej tôni.
   </p>
   <p>
    Štefan jej celý týždeň slova nedal, ako by sa jej on bol viac hanbil, než ona jeho.
         Videl už, čo je s ňou a s pravým citom sútrpnosti ľutoval ju ešte viac, ako stará mati.
   </p>
   <p>
    Zuzka od Cedilkov odišla, ale nemala sa raz kam hnúť.
   </p>
   <p>
    Samkovi rodičia ani počuť nechceli o nej a tešili sa z jej bôľov a trápení: „Čo chcela,
         to má, a náš syn si ju nikdy nesmie vziať.“
   </p>
   <p>
    Samko, ovšem, inak písal, ale čože, keď jej teraz pomôcť nemôže. Mala pár zlatých a tak
         za tie zmilovala sa dedinská baba.
   </p>
   <p>
    Dieťa pokrstili Samkom, pekne po otcovi.
   </p>
   <p>
    Keď sa to otec Samkov dovedel, vzal sekeru a že ju „tam porúbe aj s pankhartom“.
   </p>
   <p>
    Len na dlhé prehovárania, že príde do žalára, odstúpil od strašného úmyslu.
   </p>
   <p>
    Mati, richtárka, mala mužom prísne zahrozené, a tak ani čo by len za lyžičku polievky,
         lebo kvapku mlieka nesmela podať Zuzke, kým ležala, nie, ani raz do úst.
   </p>
   <p>
    A veru ležala dlho, celý mesiac. A nebola by vstala ani potom, ale musela.
   </p>
   <p>
    Peniaze, čo mala, dala babe za stravu a na dieťa za šatôčky, a keď baba videla, že už
         groša nieto, dala jej to pocítiť, že viac u nej miesta nemá.
   </p>
   <p>
    Zuzka vstala, a odišla aj s drobným Samkom svojím a jednu-dve noci v týždni prenocovala
         u jedných chudobných ľudí a ostatné u druhých — za šaty, ktoré si horko-ťažko za tie roky
         narobila.
   </p>
   <p>
    Živobytie toto oslabilo jej sily.
   </p>
   <p>
    Dostala žltavku. Oči jej ešte viac vpadly a celá ostala ako tráva. K tomu ešte väčšia
         rana.
   </p>
   <p>
    Neskúsená a potom v takom poriadku, akého sa jej dostalo od ľudí, okúpala jedno ráno
         malého Samka, načo chúďa ochorelo a na tretí deň poručilo dušičku svoju Pánu.
   </p>
   <p>
    Zavolala i babu a táto povedala, že bolo dieťa oparené.
   </p>
   <p>
    Zuzka si skoro zúfala. Bála sa svetu ukázať zo strachu, že ju budú z vraždy
         upodozrievať. Tak aj bolo.
   </p>
   <p>
    „Ale nech im Boh platí, svedomie moje je čisté,“ pomyslela si, vzala kúsok papiera a
         napísala Samkovi do Bosny:
   </p>
   <p>
    „Milý Samko. Už sa stalo rodičom tvojim po vôli. Samíka nášho… Stalo sa to tak a tak…
         som pochovala a ja som tiež chorá. Hádam sa už ani neuvidíme.“ Atď.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578626">
       </a>
       XII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď dieťa Zuzkino zomrelo, plesali Samkovi rodičia a otec vzal pero a napísal Samkovi do
         Bosny nasledujúci list:
   </p>
   <p>
    „Milý syn náš! Ja, otec tvoj, ti píšem aj za mater, že už Pán Boh urobil koniec s tým
         prekliatym Pastierčaťom. Pankharta si oparila, to už pošlo, ona chodí ako tôňa pomedzi
         svet, ale dlho sa už nepovlečie a ty budeš oslobodený. Lebo si už hádam otvoril oči, že s
         kým si sa zapodel na posmech sebe, a nám aj celej rodine. Tak, ak už nemáš s hnusotou
         žobráckou nič, ti píšem ja, otec tvoj, aj mati, že keď ti Pán Boh pomôže a na druhé leto,
         ako sme počuli, že máš prísť do Košíc, tak ti píšem, aby si nás neobišiel. My sa hnevať
         nebudeme, lebo už len dáš Pastierčaťu pokoj, keď si mu už aj tak nie zaviazaný, lebo ako
         vravím, to už šlo, a ona, kým prídeš, do leta aj tak odgebne. Pozdravujeme ťa ja aj mati…
         nového… atď. tvoj otec a mati.
   </p>
   <p>
    Matúš Hlaváč
   </p>
   <p>
    Mara Hlaváč.“
   </p>
   <p>
    Na desiaty deň dostali od Samka odpoveď. Znela takto:
   </p>
   <p>
    „Otec aj mati moja. Veľmi ste sa prenáhlili, keď ste sa nazdali, že ja už teraz, keď
         naše dieťa zomrelo, že ja už teraz to tisíc a tisíc razí prekliate Pastierča tak nechám. To
         sa veľmi mýlite. Či dieťa žije, lebo nie, ja keby ma už ani srdce k nej neviazalo, viaže ma
         povinnosť.
   </p>
   <p>
    Ja od nej do smrti neodstúpim a nemôžem, ba nesmiem odstúpiť a len sa vám divím, ako
         môžete nemať ani kúska srdca a svedomia a mňa od tej, ktorú som o poctivosť, zdravie
         pripravil, utrápil, do choroby uvalil, ako môžete odvádzať. Ja, kým žijem, mám k nej srdce
         a svedomie a to nikdy neurobím, na čo ma vy nahovárate.
   </p>
   <p>
    To vám dáva na vedomie váš syn
   </p>
   <p>
    Samo Hlaváč, kaprál.
   </p>
   <p>
    V Banjaluke 25. augusta 189-.“
    <sup>
     [
     <a class="footnote" href="#ftn.id2578722" name="id2578722">
      6
     </a>
     ]
    </sup>
   </p>
   <p>
    Ale kým Samko odpovedal, roznášaly hadie jazyky po dedine aj Zuzke reči, že keď dieťa
         zomrelo, nechce mať Samko so Zuzkou už viac nič.
   </p>
   <p>
    Vyšlo to, pravda, od richtárov, kde sa domýšľali, že Samko otcovi prikývne a Zuzku
         zapľuje.
   </p>
   <p>
    Samko, ako by mu to bol dakto povedal, napísal a poslal zároveň, kedy otcovi, i Zuzke
         list plný potešenia.
   </p>
   <p>
    Zuzka mu verila a to jej dodávalo posily v nemoci, kým sa ako tak vystrábila.
   </p>
   <p>
    Šla zase do služby, ale aby mala pokoj, išla slúžiť do mesta.
   </p>
   <p>
    Ale tam jej prišlo robiť i v noci, nosiť vodu až na druhé poschodie, z čoho sa jej nemoc
         zase len rozmohla.
   </p>
   <p>
    Jedni vraveli, že je nie celkom vyliečená z tej bledačky, druhí zase, že má suchoty. —
   </p>
   <p>
    Štefan sa hneď na jar v druhom roku oženil. Vzal si, či dali mu Aničku Murgašovie, a
         stará Cedilková je rada, že si ho už do poriadku doniesla a hotová je kedykoľvek odovzdať
         Pánu Bohu dušu svoju.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578722" name="ftn.id2578722">
        6
       </a>
       ]
      </sup>
      <span class="emphasis">
       <em>
        V Banjaluke,
       </em>
      </span>
      bola to Banja Luka, mesto v Bosne, vtedy
               okupovanej Rakúsko-Uhorskom. Na Slovensko bolo odtiaľ hodne ďaleko.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578795">
       </a>
       XIII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dva roky minuly.
   </p>
   <p>
    Je zima.
   </p>
   <p>
    Samko navštívil v lete Zuzku, ale skoro ju nepoznal.
   </p>
   <p>
    Bola už len kosť a koža a z bývalej krásy ostaly jej iba vlasy. Za štyriadvadsať hodín
         nemohli sa dosť naplakať a nashovárať. Veď sa, Bože, mali o čom.
   </p>
   <p>
    Sľúbili si vernú lásku „až do hrobu“ a Samko odišiel zpät do Bosny.
   </p>
   <p>
    Píše jej každý týždeň a kedy len môže.
   </p>
   <p>
    Doma ani nebol a vraj ani nepôjde.
   </p>
   <p>
    V dedine už zabudli na Zuzku a len keď ju dáka známa žena vidí, donesie chýr, že ešte
         žije. —
   </p>
   <p>
    Že žije? Nuž veď sľúbili si na jeseň pobrať sa, a mala by vari, či ozaj…?
   </p>
   <p>
    „Hja, suchoty sú také.“
   </p>
   <p>
    Pani posiela ju do nemocnice, ale Zuzka ani počuť. Ju drží ešte viera v Samkovu lásku,
         lebo jej aj predvčerom písal:
   </p>
   <p>
    „V sľube svojom ti danom trvám, a čo sa celý svet na nás shŕkne. Tvoj vždy verný Samko.“
   </p>
   <p>
    Ale, ja hovorím, že nebude to ani celý svet, čo sa na nich shŕkne a ich už čoskoro
         rozlúči. Hruda zeme už vyše roka visí nad Zuzkou, a mne sa všetko tak zdá, že smutný to
         bude sobáš, sobáš nie v kostole, ale na posvätnom poli, na ktorom nebude Samko tuším ani
         prítomný.
   </p>
   <p>
    „Hja, suchoty sú také.“
   </p>
   <p>
    A keď sa tak stane, bude pokoj i v dome richtárovom.
   </p>
   <p>
    Keď nebolo možné smierenie otca so synom a jeho láskou — Samko je odhodlaný. Opatruje už
         od leta, ako Zuzku navštívil, dva „ostré“,
    <sup>
     [
     <a class="footnote" href="#ftn.id2578901" name="id2578901">
      7
     </a>
     ]
    </sup>
    z nichž jeden lebo druhý iste trafí, keď dôjde zvesť, že Zuzka zomrela…
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578901" name="ftn.id2578901">
        7
       </a>
       ]
      </sup>
      <span class="emphasis">
       <em>
        Opatruje už od leta… dva „ostré“,
       </em>
      </span>
      totiž ostré náboje, aby
               jedným alebo druhým z nich vyhasil život.
     </p>
    </div>
   </div>
  </div>
 </body>
</html>
