<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2523004">
       </a>
       Na hodoch
      </h2>
     </div>
    </div>
   </div>
   <p>
   </p>
   <p>
   </p>
   <p>
    Chodil som po slovenskom kraji pýtať od skúpych a opatrných Slovákov na budovu Múzea a
      zašiel som i na okolie mesta Č.
    <sup>
     [
     <a class="footnote" href="#ftn.id2523023" name="id2523023">
      1
     </a>
     ]
    </sup>
    Ba Č. mi bolo za pár dní centrom.
   </p>
   <p>
    Katolícko-židovské mesto. Chystalo sa práve k odpustu. Mladými jedlicami bol už ozdobený
      kostol, sochy, kríže, kaplice. Na rínku sbíjali, rozťahovali šiatre rozliční remeselníci a
      lakôtkári. „Ringlšpíl“ točili za trochu prevezenia väčší-menší chlapci; neďaleko ticho, s
      veľkým napínaním zpoza motúzovej ohrady hádzali parobci kariky na nožíky a hodinky. Na krížnej
      ceste, poniže, vŕzgal verklík a zelený papagáj ťahal planéty, ak mal komu, a keď nie, oberal
      si všice. Cudzí svet dochodil v húfoch do kostola na spoveď, ale chlapci zastávali a s tvárí
      žiarila im radosť.
   </p>
   <p>
    Mešťania celý týždeň bielili, zametali preddomia, zasýpali blato. Len na vyšnom konci, kde
      práve bolo zhorelo tridsať-štyridsať domov, bolo pusto, iba čo na rovinke tesári sbíjali s
      chvatom veľkú búdu z nových dosák… Barák pre krčmu.
   </p>
   <p>
    Z Č. vybral som sa včasráno, aby ma slnce neomarilo, kým dôjdem do dediny Z.
    <sup>
     [
     <a class="footnote" href="#ftn.id2523077" name="id2523077">
      2
     </a>
     ]
    </sup>
   </p>
   <p>
    Bola jar, ale ešte skorá. Šiel som strmým poľom i lesom. V dolinkách pod zápačou ešte
      ticho stekal čierny ľad, džurdžaly potôčiky. Šiel som chodníkmi a hôrnymi cestami, po ktorých
      ešte nešlo v tej jari voza. V starých koľajach svietila alebo černela sa voda, podľa toho, či
      blyslo na ňu slnce, alebo bola v tmavom chládku lesa. Krovie pučilo, rakyta už kvitla, na
      sosnách pohvizdovaly drozdy a pinky, a divý holub šibol. Vcelku však bolo ešte akosi prázdno v
      prírode, riedko.
   </p>
   <p>
    Prechodil som polianky, čistiny a v dolinke nad úbočím videl som už i chalúpky: jednu, dve
      i tri spolu. Kopanice, čiže lazy.
   </p>
   <p>
    S vŕšku chalúpky svojimi obielenými okienkami, svätými obrázkami hľadely na mňa ako
      kvočky, kryjúc cieničky, chlieviky, komôrky, humienka a plevníčky pod krídla zčiastky
      šindlových, zväčša slamených striech, spustených s troch strán až cele na trávnik.
   </p>
   <p>
    Pri osamelej chalúpke nad chodníčkom zastavil som sa. Dvere boly otvorené. Pozdraviac po
      katolícky ešte na prahu, spytoval som sa:
   </p>
   <p>
    „Či je gazda doma?“
   </p>
   <p>
    „Nie sú,“ znela odpoveď z chyže.
   </p>
   <p>
    Vošiel som otvorenými dverami do tmavej, od povaly do polstien začadenej izby a našiel
      dievča jedenásť-dvanásťročné. Sedelo na klátiku, zaviazané nakríž, v špinavom bielom obrúsku,
      a škrabalo lyžicou zemiačiky, nie väčší od žĺtkov a i také pekné ako jeden. Splašené dievčatko
      nevstávalo, ale ochotne mi odpovedalo, že otec s bratom sú „vo svete“ a mamka s nevestou a
      dvoma deťmi bratovými sú v dedine na spovedi. Ona má naškrabať i navariť pre všetkých
      zemiačikov.
   </p>
   <p>
    „Navar, dievka moja, prídem i ja na obed s vašimi.“
   </p>
   <p>
    Dievča sa usmialo a ja som pošiel, pustiac sa dolu chodníčkom k potoku. Čím nižšie, tým
      viac života: i jarček žblnká, i spevu vtáčieho viac, i ľudí stretneš, dohoníš. Babky v bielych
      plachtičkách, s knižkami, patričkami. Úctive ťa pozdravujú, a ak sa prihovoríš, zastavíš,
      zastanú i ony a odpovieš, že sa na faru ponáhľaš, spamätajú sa a idú ti niektoré ruku
      bozkávať, a ty dávaš deťom po krajciari, aby si si získal dôveru. A ide to. Teraz zvlášte sú
      biele moje babky vďačné, v zbožnej nálade; idú k spovedi a zajtra na Č. pôjdu prijímať. Tam
      bude odpust. I ja rozprávam im o vyzdobenom kostole a sochách, o šiatroch a „ringlšpíli“.
      Veselo sbehneme do dediny.
   </p>
   <p>
    Po pol treťa hodinovej chôdzi ledva som sa vtisol do fary pre ženy a starých chlapov. Zle
      som trafil. Predsa predniesol som svoje poslanie, farár vyčítal mi štyri koruny, len na
      podporu „Múzea“… „Hľa, nemám, len čo mi za Otčenášiky babky doniesly… samé drobné.“ Ja,
      vďačný, bol by som chcel pomýliť i kaplána, ale z farárových rečí som vyrozumel, že by to bolo
      preň nebezpečné a doviedol by som ho azda do rozpakov, ak nemá…
   </p>
   <p>
    Poďakujúc sa, vracal som sa na Č. Ale aspoň prejdem dedinou, kuknem do krčmy. Bolo tam i
      chlapov i žien, drahne, práve raňajkovali — pálenku a chlebíček. Všetko svet z lazov. Kúpil
      som cukríkov pre malú kuchárku tam pod horou a bral sa zpät.
   </p>
   <p>
    Doháňal a predbiehal som biele ženíčky, huňatých chlapov s fajôčkami, a čím vyššie, tým
      redšie, lebo tratili sa po lazoch…
   </p>
   <p>
    Len jednu babku, obstarnú, som ešte dohonil. Nebola oblečená sviatočne.
   </p>
   <p>
    „A vy ste neboli na spovedi?“ a známosť bola hotová.
   </p>
   <p>
    „Ja len zajtra pôjdem, v meste. Človek do rána ešte veľa môže nahrešiť,“ vzdychla. „Ja mám
      nevestu, čo ma z chalupy vyháňa a syn jej ide po vôli… Môj je úžitok do smrti i v chyži i na
      grunte; ale ja odstúpim… Aby si ty užívala kedysi tak svojho vdovského života, ako ho mne
      žičíš…“
   </p>
   <p>
    A ženička sa rozvravela, zohriata strmšou chôdzou za mnou i ako by jej bolo „niečo“ do
      hlavy udrelo… Mala ťažké srdce na deti a rozpovedala mi, že jej ani jesť nedajú, ani pálenky
      do skleničky, a ona je už stará, žily potrebovaly by už poživy… Ale ona si premyslela! Nech
      vidí syn i tá planá nevesta, ako budú bez nej. Ona sa sľúbila gazdovi „do sveta“. Nemá nič pod
      rukou, všetko jej odobraly deti, iba čo pár vajíčok židkovi zaniesla a z toho si nejaký
      krajciar spravila.
   </p>
   <p>
    „I toto som si na dlžobu vzala,“ a vytiahla zpod bielej plachtičky, ktorou bola priodetá,
      motyku. „Mne dajú, lebo vedia, že na jeseň statočne zaplatím.“
   </p>
   <p>
    „A čo vám budú za to rátať?“
   </p>
   <p>
    „Čože môžu? Ako v meste: šesťdesiat krajciarov ak by. A za počkanie pôjdeme niečo pomôcť.
      Jeden deň, ale chovu dá, a pálenky i päť ráz. Náš židko je veľmi statočný človek. On má od
      sveta a svet od neho. A pálenky z prachu narobí! Len už aká je to! Ja som ešte takej nepila.
      Chlapom v hore len kázal dve krhly vody doniesť, a tak sa popili, ležali ako brvná… A hlava
      nebolela. Čo teraz nevymyslia!“
   </p>
   <p>
    A babka čaká, či i ja tak budem obdivovať pálenku z prachu.
   </p>
   <p>
    „Čože my tu vieme, ale páni v meste! Teraz má pálené sto chutí…“
   </p>
   <p>
    A ja som chápal, prečo syn a nevesta tak zaobchodia s materou, a márne som vysvetľoval
      babke, že je to všetko planá chuť a lepšie je mlieko.
   </p>
   <p>
    „Dobré je i mliečko… Všetko nám pánbožko na úžitok stvorili,“ zastávala moja babka trúnok,
      až sme sa rozišli.
   </p>
   <p>
    Apolienku, ktorej som sa sľúbil na zemiačiky, našiel som zas nad hrncom a opálkou. Dal som
      jej cukríky, i osmelila sa. Jedny už varila na obed, nové škrabala na večeru a raňajky. A
      zajtra že zas, a pozajtre zas a zas…
   </p>
   <p>
    Vrátil som sa z Č. a bolo mi ísť popri zhorenisku. Že tak všetko do vzniku zhorelo! Domce
      boly drevené. Len popol a čierne brvná porozťahované, a kde-tu múriky, azda kamenné podstenia…
      Ľud potratený, ako by ho tam nebolo bývalo. A bol. Predsa chlp domov zhorel. A zhorela i
      židova krčma. Ešte tiež drevená. Boh zná, prečo ju ešte neboli vymurovali, veď tam tak radi
      jeho tovar…
   </p>
   <p>
    Svitlo ráno. Pekný deň, slnce. Ľudu sa už bolo nahrnulo na stá, ba tisíce.
   </p>
   <p>
    V baraku zrána a dopoludnia žid meral ešte potichu. Vypiješ si a ideš do kostola. Sú stále
      sväté omše a bude veľká kázeň. Mladý r-ský kaplán sa na ňu pripravil, a je ešte iba druhý rok
      kňazom; má hlavu dobrú, srdce horlivé. I kázal. O hriešnikoch a pekle. Istému chýrnemu
      kazateľovi vraj naložil biskup, aby tridsať dní po smrti prišiel mu povedať, ako je na druhom
      svete. A kazateľ i prišiel. V biskupskom paláci smrad, síra, belavý plameň na zadusenie, a z
      neho sa vynoril chýrny kazateľ. Nebol totižto v nebi, ale v pekle, a rozpovedal, aké hrozné je
      peklo pre hriešnikov, ako bol i on, lebo nekázal pre česť božiu, ale slávu svoju. Tak ta príde
      i každý hriešnik svetský, ktorý hľadá mamonu (ó biedny slovenský kraj!) a nechodí na spoveď. S
      vŕšku, z kostola, z hrobitova od kostola rozliehal sa mohutný spev pútnikov, sprevádzaný
      veľkým organom. Ľud na kolenách chodil po cintoríne okolo kostola a spieval, modlil sa. Sňal
      som klobúk a strachom prechodil ma mráz pred skrúšenou modlitbou, polohlasnou, a slzami,
      vzdychmi, ľúbaním sôch a krížov…
   </p>
   <p>
    „Prečo ich nevyslyšíš? Vyslyš ich, bože!“ zažialil a vzdychol som so zástupom. Ako
      skrúšene oči upiera na kríže, na pomníky, okolo kostola, len hľadieť na niečo. A tie biele
      babky! Ani keby sa shováraly s Matkou božou a jej umučeným Synom. Mráz mi šiel chrbtom od
      skrúšenej modlitby. Bože, vyslyš ich; nemožno bože, aby si sa nezmiloval! Koľké pátričky ako
      orechy, nedaj ich namárno premŕvať… I deti už z knižtičiek sa modlily, pekné, čisté babulienky
      a učesaní, uhladení chlapci, parobci dedinskí… A odrastlý svet! Spovedal sa doma, ako i v Z.
      včera, a teraz odvčera poludnia spovedali štyria kňazi až do tmavej noci. Tak sa starajú o
      jeho duševnú spásu. Kiež ich boh vyslyší a dá tomu národu aspoň po smrti obísť tú hrôzu, v
      ktorej bol a je ten chýrny kazateľ, dá veselosti a slávy, keď tu iného potešenia nemá, až na
      ten barák…
   </p>
   <p>
    O jednej sa ľud vyvalil z kostola. Ulice sa ním zaplnily. Zvony hučaly, všetky, kdejaký…
      Baby, deti ožily. Krik. Všetko sa tisne k šiatrom, k pernikárom, krčmárom, druhí sadajú a
      rozkrúcajú na cintoríne batôžky a jedia.
   </p>
   <p>
    Kňazi vošli do fary obedovať. Zaslúžili veru! Pochvíli zvonia znovu. Ľud sa hrnie zas do
      kostola odbaviť litánie. Z fary ide už len chudý, vysoký kaplánik. Celý svet ho pozdravuje a
      mu ruky bozkáva. On celou cestou nestačí viac, ako: naveky, naveky, naveky…
   </p>
   <p>
    Bolo s vyložením, ale litánie predsa dlho netrvaly. Azda mali ohľad, že ľud má ešte i
      domov ísť, hodiny a hodiny cesty.
   </p>
   <p>
    Začalo byť inak. Dievky smiech, mládenci s perkami za klobúkmi, pokrikovanie, smiechy,
      naťahovačky. Chlapci, v ústach harmoniky alebo cigarety; daj si pozor, aby ťa neopľuli, lebo
      ich je ulica. Ožil i barák na pohorenisku. Veselosť! Prišli traja-štyria Cigáni a začali hrať,
      a podvečer ľud v bielych, „Amerikáni“ v čiernych hábach, sedliaci v huniach, a všetko pustilo
      sa už bolo do tanca a roztancovalo sa po čiernom pohorenisku a miešali popol azda z poslednej
      čejsi truhly, postele, hlavnice, šaty… I pomyslel som si na spoveď, na celý odpust, a žiaľ
      taký, ako nikdy… Väčší, ako strach predpoludním. Prišiel starý, otrhaný žobrák a vraj
      „pohorenec“. Sňal klobúk vo vrátach baraku a vošiel medzi tancujúcich a zabávajúcich sa pri
      stoloch.
   </p>
   <p>
    „Dobrí ľudia… Vyspovedali ste sa, ste bez hriechov, dobrí, milosrdní… Vidíte toto naše
      pohorenisko… Koľko biedy, hladu, plaču, sĺz preliato… Složte sa bedárovi… pohorelcovi,
      sirotám… Nedajte všetko židovi, oferujte… Kresťanský skutok…“
   </p>
   <p>
    „Mohli ste sa nezapáliť!“ sekol mu ktosi.
   </p>
   <p>
    „Ktože ho vie…“ A všetci sme sa len nezapálili…
   </p>
   <p>
    Cigáni hrali, nepočúvali starca, iba najbližší a triezvejší postáli trochu v tanci, obišli
      ho, iní zas smiali sa a socali ho. Tu „Amerikán“ hodil žobrákovi šesták. Zhíkli. Ten už,
      poznať, videl sveta, azda i sám pýtal. Jedna žena mu dala koláča. Akýsi mládenec pol pára
      virštlí. Chudák, azda, teraz, raz do roka ich je, a má srdce. Zatým jeden furták, práve pil —
      nalial mu zo širokej pollitrovky pálenky do klobúka… a bol ohromný smiech. Žobrák všetko
      pritisol pod pazuchu a stál ako sprostý, vyjavený… Ešte väčší smiech.
   </p>
   <p>
    Večer šli sme sa prejsť i na štúdium. Zašli sme až na most. Stál na ňom s jednej strany
      sv. Ján Nepomucký, s druhej sv. Florián. Dobrí svätí, budete vy mať dnes roboty… ľutujem ich.
      A skutočne, zadržali sa: ani ráno, ani potom nebolo počuť, nikto sa neutopil, ani ohňa nebolo…
   </p>
   <p>
    Vrátili sme sa. Vedľa pohoreniska. Vôkol baráka cudzích už bolo menej, boli sa rozišli;
      tým viac bolo dievok a paholkov domácich. Porobili si, prišli sa zabaviť a tí, ktorí sa
      nezmestili do baráka, tancovali už vonku, veď žid osvietil, dobre vediac, že i tí budú z jeho
      pálenky piť.
   </p>
   <p>
    Povytierané sklo, stajňových lampášov zastieralo sa zlatým prachom, zodvihnutým veselým
      dupotom mladých nôh z trosiek biedneho náradia a šúchov štyridsiatich pohorelých rodín… Vôkol
      i od noci i od pohoreniska všetko sa černelo, len tieto ľudské duše boly jasné,
      tancovaly…
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523023" name="ftn.id2523023">
        1
       </a>
       ]
      </sup>
      <span class="emphasis">
       <em>
        Na okolie mesta Č.
       </em>
      </span>
      , Čadce.
     </p>
    </div>
    <div class="footnote">
     <p>
      <sup>
       [
       <a class="para" href="#id2523077" name="ftn.id2523077">
        2
       </a>
       ]
      </sup>
      <span class="emphasis">
       <em>
        Kým dôjdem do dediny Z.
       </em>
      </span>
      , do Závodia (pri Čadci).
     </p>
    </div>
   </div>
  </div>
 </body>
</html>
