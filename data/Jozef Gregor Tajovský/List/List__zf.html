<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2523002">
       </a>
       List
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    Starí Kreškovci mali dvoch synov a jednu dcéru, a keď tieto deti boly už skoro odrástly,
      po pätnástich rokoch narodil sa im ešte poškrabok-chlapec. Krešková — načo tajiť? — sa veru i
      hanbila a zlostila, že nevesta mala už dievča, mladší syn mal teraz na jeseň z vojny prísť a
      tiež sa oženiť, a dievka — na vydaj… Iba sa bude svet zamýšľať, či dať dievku Kreškov alebo
      brať Kreškovie z domu, keď takto, ktože sa zakľaje, že nebude ešte piate, šieste — a čím viac,
      tým menej majetku na jedno. Ale zbytočné boly strachy, Kreškovcom sa už viac detí nenarodilo a
      malý Miško kublal sa
    <sup>
     [
     <a class="footnote" href="#ftn.id2523051" name="id2523051">
      1
     </a>
     ]
    </sup>
    medzi strýčnymi, a totčenými deťmi tak, ako by ani nebol štvrté dieťa starých, ale
      mladých niektorého. Chlapča bolo útle, slabé, ale múdre, ani nejaký nedorastený ostarok. Nuž
      iné deti maly každé len jednu mater, jedného otca, a o Miška dbali starí: mať, otec a oba
      bratia a obe nevesty, lebo videli, že čím viac lásky oni preukazujú Miškovi, tým viac
      vďačnosti dostávajú od matere a hlavne od otca, ktorému bol chlapec miláčikom, lebo mu už ako
      trojročný doniesol zo sklepu „pakjík“ dohánu a čochvíľa „nepomýlil“ ani fľašky, do ktorej mal
      židák-krčmár namerať „starému otcovi“ špiritusu za dva groše
    <sup>
     [
     <a class="footnote" href="#ftn.id2523087" name="id2523087">
      2
     </a>
     ]
    </sup>
    a do druhej „starej materi“ octu pol litra. (To len pozdejšie zvedeli, že žid
      fľašku ovoňal.) Chlapec bol múdry a keď vychodil dedinskú školu, pomyslel si otec, že dá
      chlapca do školy, nech sa vyučí, ako sa bude chcieť, hoci za farára, a čo len za rechtora.
      Farár, notár pomohli, napísali svedectvo chudoby a chlapec sa ozaj tak chytil, že len radosť!
      I seba, i druhých učil, i ho prechovali v alumniách, a ešte od piatej latinskej
    <sup>
     [
     <a class="footnote" href="#ftn.id2523110" name="id2523110">
      3
     </a>
     ]
    </sup>
    každé leto doniesol dvadsať-tridsať i štyridsať zlatých štipendií. Bolo mu na
      háby.
   </p>
   <p>
    Pravda, keď maturoval, otec mal už blízo sedemdesiatich rokov a matku robota už tiež bola
      shrbila, ostarievaly i deti a vnúčatá dorastaly; dievčatá sa vydávaly, chlapci, ktorý doma,
      ktorý na remesle, ktorý v škole, lebo teraz už bedlil Miško na to, aby sa chlapci vyučili,
      keďže toho majetku nie ľahká vec nashŕňať, a len je veľa na všetky strany u synov, u dcéry
      tých detí. Starý otec ich už ani nepoznal, ktoré je čie, a mien im už vôbec nevedel. Na
      starosť i pamäť slabne. A on mal svojho Miška, ktorého už nevedel prenačúvať a ktorý bol taký
      dobrý a poslušný chlapec, že už ani vinšovať si nemohol poriadnejšieho. Na Vianoce, keď
      prišiel na pár dní domov zo školy, ukázal sa vo fare, v škole, na pošte, ale potom preobliekol
      staré háby, obul krpce, pripäl podkovice, a poď s ostatnými do hory, a otcovi vytiahol sane,
      že si ten mohol chrbát vystrieť, fajčiť a iba ak sa klanice držal. Cez vakácie, ako na Jána zo
      škôl došiel, tak do septembra bol v robote: kosbe, žatve, pri dreve… Ešte i v nedeľu šiel s
      otcom na lúky vodu narážať alebo odrážať, koscov hľadať, a keď nebolo inšie, tak na huby alebo
      ryby. Starý Kreško bol z tých čias, keď ešte všetko bolo dovolené: pušku mať, a strieľať
      kedykoľvek a čokoľvek, sídla, chlopce stavať, ryby chytať, dohán sadiť, a teraz všetko
      zakázané… A keď zavše ani celé odpoludnie nechytili jedného-dvoch pstrúžikov, nezabili
      veverice, orešnice, sojky, starý vyriekol súd: odobrali páni chudobnému ľudu, odobral im i
      pánboh. Nemáš nič, ani srsti ani peria. „I tie vody vyschnú,“ zveličoval od žiaľu. Ináč po
      ceste mal Miškovi vždy čo rozprávať, či zo svojej mladosti, či práve o tom, čo videli alebo
      počuli. Nepisklo vtáča, aby mu nebol mena vedel; neprešli diery, skaly, vŕšku, doliny, o
      ktorej by nebol vedel povesti o Jánošíkovi, zakliatych pokladoch, o nešťastí, keď otec ustal
      jemu rozprávať, rozprával on otcovi, a čo sa pridalo, furmanom, rubačom a svetu vôbec. Miško
      bol vnímavý šuhaj, rád čítal také príhody, histórie, a chudák starý vše sa potom i splietol a
      rozprával, motal to, čo od Miška počul ako svoje. Ale celé leto boli nerozluční kamaráti. Otec
      kúpil rovnaké dve fajočky a dal jednu Miškovi, a hoci Miško šúľal cigarety, musel si do
      fajôčky zapáliť, a hnusil mu „handry“, papier. Ak mal za štyri v skleníčke a upiekli si
      slaninky v hore, Miško musel aspoň obliznúť pálenky a len potom sa smel vody napiť. Rovnaké
      kosy, krátke, vybral otec. „Ja som už starý a ty si ešte primladý.“
   </p>
   <p>
    Miško si obliekol do poľa hrubú otcovu košeľu s motúzom na hrdle a tak si jeden druhému
      narážali, hoveli, a čo oni v dome, proti tomu božechráň sa ozvať. Iba poslúchať. Všetko to už
      žiarlilo na Miška, a nech nejaký čert povzbudí, ešte bude hriech, že Miško vari preto tak
      všetko otcovi robí po vôli, lebo pôjde na vysoké školy, aby mu neľutoval, a „my aby sme robili
      a utiahli ešte hádam i našim deťom“. Ale mať tíšila a všetci usilovali sa pochopiť otcovu
      prítulnosť k učenému synovi, ktorý otcovi nikdy napriek nepovedal, nespravil, ako schválne i
      neschválne ostatní, a ktorý ide na vysoké školy a chce sa vyučiť za doktora, a otec už veru
      slabne i ho zadúša. A v tom klíči nové semä otcovej lásky k synovi, budúcemu doktorovi.
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    Prvý rok skončil Miško dobre. Stálo to veľa peňazí, ale otec ho už ledva dočkal, lebo z
      Pešti neprišiel Miško domov, iba na leto.
   </p>
   <p>
    Pribrali si i z vnúčat dvoch chlapcov, čo „probovali“ tiež v meste do školy, a tak v dome
      žili dvojakí ľudia: starý otec s učeným synom a vnukmi, ktorí nemusia „tak tuho“ robiť, a
      ostatní všetci so starou materou, ktorým sa tým viac treba obháňať, aby bolo všetkým všetkého
      dosť. A toho jedla sa ešte len nájde, ale tvrdšie sa robia v gazdovskom dome peniaze, a tých
      treba a riadne, mesačne a načas. Ale sa potrápia a čo sebe utiahnu, čo by sa hneď i zadĺžilo
      niečo, ale keď sa deti učia, netreba šanovať: rozum je hoden viacej, ako kus lúčky alebo role.
      A Miško je už celý doktor! Má tých knižiek, len kukne, a už píše lieky alebo poradí i z hlavy
      a pomôže, najmä otcovi, materi, deťom a všetkým, svojim i cudzím. Celé leto nevolali z mesta
      doktora do dediny. Veď bola robota, a keď kto prechorel, zašli do Kreškov a Miško alebo podľa
      ucha i domáci poradili, čoho sa držať, čo užívať. Celý dom zmúdrel od neho.
   </p>
   <p>
    Len to bolo čudné domácim — ale nikto sa neozval — že Miško v poli už menej pomáhal; ak
      vyšiel, doniesol si ,štuc‘ (flobertku), alebo knižku a šiel, ľahol si pod kríček. A v nedeľu
      zahral sa kolky a v týždni kedykoľvek sobral sa do mesta a tam bol u „kamaráta“ i dva-tri dni
      a od otca, matere vše pýtal peniaze. Dali bez pomyslu na niečo zbytočného, zlého. Mrzelo ich
      iba, že mu dochodí veľa novín („ktoré ani čítať nestačí“), listov, a mnohé akousi ženskou
      rukou písané. Preomáľali, preomáľali listy, počítali noviny, ale mať, božechráň, otvoriť
      niektorý; zamykala do truhly.
   </p>
   <p>
    V druhý rok pýtal Miško mesačne vše raz toľko, ako v prvý. Ale nič sa nenaprotivíš, keď si
      list prečítaš a do haliera nájdeš vyrátané, na čo na všetko mu peňazí treba. Vzdychali a
      posielali.
   </p>
   <p>
    Na leto už Miško neprišiel domov, že bude chodiť v Pešti do špitála a tam pomáhať a tam
      učiť sa na mŕtvych choroby poznávať. „Strašné, čo všetko musí taký doktor vedieť!“ mysleli
      Kreškovci. Mysleli si, že keď už bude pomáhať, že ho za to aspoň prechovajú. Ale veru nie. Len
      pošlite, pošlite! Počali sa trápiť, lebo už museli na zmenky požičiavať. A keď preto počal byť
      v dome nepokoj, vystúpila z úzadia mať, prešla k notárovi a ako, nikto nevedel, požičiavala na
      svoju čiastku a posielala. Popri peniazoch však Miško počal dostávať i listy, plné prosieb,
      plaču, žeby sa utiahol, že nemajú toľko, že už toľko a toľko dlhujú do banky a že ak to i
      takto pôjde, vyjdú na mizinu a potom bratia, švagrovia i spolu i osve začali sa vyhrážať i
      grobianske listy mu písať, lebo nedalo sa utajiť o Miškovom živote v Pešti došly všelijaké
      nepekné chýry. Lumpuje, pije — krátke, ale stručné dve slová pre rodiča, ktorým ani veriť
      nechce. Dusí v mysli, v srdci, sotrie tajnú slzu, vzdychá, spať, jesť nemôže, a len dusí, len
      ukrýva. Celý svet bude hovoriť o planom decku, a ty predsa odpovieš: „Ešte ta… dobre. Učí sa.
      Bude z neho človek…“ Tak i Kreškovci. Doma plačú, zúfajú, a pred svetom sa len držia a svet,
      čo sa už dopočul o živote Miškovom, obviňujú ho zo závisti, neprajnosti, a hotové sú hnevy…
      Miškovi to všetko napíšu, a on sa vyhovára a v čom môže, do čoho sa na dedine nikto nerozumie,
      o učení a skúškach, klame.
   </p>
   <p>
    Potom už jeden z bratov mu nenapíše do listu: „Milý bratku,“ lež hneď začne, že ich na
      mizinu nesie; druhý ho tituluje: „Ty lump!“ Chlapci píšu strýcovi, čo mať v žiali nadiktuje.
      Konečne priprú otca, aby mu ešte on napísal. Akože písať, keď on už tridsať rokov nepísal, iba
      ak svoje meno, ako, toť, na tie zmenky… Musí. Sídu sa v nedeľu popoludní všetci starí, chlapi,
      prichystajú papier, atrament a pero. Založia okuliare s motúzom vôkol šedivej hlavy starého
      otca a podávajú mu pero, len aby písal, že oni budú diktovať. Každý si už premýšľal, čo
      citného zadiktuje, čím ovalí. Starému sa ruka trasie, na široké fúzy tečú slzy a rovno na
      papier. Utrie sa rukávom a chce písať: „Milý synu,“ ale okrem matere všetci sa ozvú, že tak
      nebude nič, tak si k srdcu nepripustí. Podajú druhý papier. Starý dumá, akože nenapísať
      „milý“, keď mu za dvadsať rokov planého slova nedal… I sane vytiahol… i pokosil za neho…
      Rodina dopustí napísať: „Syn môj!“ Akože ďalej? „Napísať mu, koľko tisíc už stojí, že nás na
      žobrotu nesie, a ak má ešte svedomie…“ „Nemá ten už,“ pochybuje druhý. A otec, uvážiac všetko,
      píše trasľavým švabachom a chlapci čítajú zpod pera: „Čože si tak splanel, syn môj milý?“
      Nesúhlasí nik a počínajú otcovi dohovárať, papier zpod ruky ťahať. Otec teda pokračuje: „Či ťa
      nátura prenasleduje, a či kamarátstvo hubí?“ „Má rozum, nie je chlapec, sám je oplan!“ začne
      jeden i druhý a všetci si vylejú zlosť svoju podľa Miška i na otcovi, materi, ktorá už iba
      tíško plače. Otec počuje vzlyk a ďalej nemôže… No musí ešte dopísať: „Príď robiť, ak sa učiť
      nevládzeš,“ a myslí si, ožije mu celá mladosť Miškova, keď bol takým dobrým, robotným
      chlapcom. A dopisuje zo svojej vôle: „Veď ti ja, kým sa chytíš, ťažkej roboty nedám. Ešte sme
      tu, ešte i ja, čo vyvládzeme i za teba. Len už poď domov.“
   </p>
   <p>
    To sa nepáčilo. Načo ho volať? Robiť nebude a bolvana chovať nebudú. Netreba mu poslať,
      nech tam väzy láme, keď sa zopsil…
   </p>
   <p>
    Otec nechcel viacej ani čiarky. Vzali teda papier iní, a Miškovi nakládli, ako planému
      koňovi šariny za rebrinu, a všetci sa popodpisujúc, list na druhý deň poslali. „Nech sa hanbí,
      ak sa vie,“ uspokojovali sa navzájom.
   </p>
   <p>
    *
   </p>
   <p>
    Zhumpľovaný, o zdravie donesený Miško prečítal list od kraja do konca. Dostal už takých
      dosť. Ale tie prvé riadky, tú ruku poznáva. „Čože si tak splanel, syn môj milý… Ešte sme tu,
      ešte i ja…“ a Miško váži riadky od rodiny a riadky od otca. Spomienky detstva budia sa v duši,
      jasné, radostné. Ide na prechádzku, vojde do kaviarne, berie noviny, a nerozumie, čo číta.
      Myseľ inde letí. Vráti sa v noci na byt a vyťahuje list. Hľadí na otcove slová, azda i tú
      roztretú slzu vidí, a myslí, čo teraz. Dvadsať rokov ako sklo, ale tri posledné nechvalné…
      „Ale ešte je otec tu…“ A Miško napísal mu list, že príde domov, zreparovať pokazené zdravie, a
      potom sa ukáže, čoho sa chytiť…
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523051" name="ftn.id2523051">
        1
       </a>
       ]
      </sup>
      <span class="emphasis">
       <em>
        Miško kublal sa,
       </em>
      </span>
      bavil sa, vyrástol so staršími deťmi, ani
          nevedeli rodičia ako.
     </p>
    </div>
    <div class="footnote">
     <p>
      <sup>
       [
       <a class="para" href="#id2523087" name="ftn.id2523087">
        2
       </a>
       ]
      </sup>
      <span class="emphasis">
       <em>
        Špiritusu za dva groše
       </em>
      </span>
      , teda za 6 krajciarov, čiže 12 halierov.
          (Do groša išly tri krajciare a krajciar bol hoden dva haliere.)
     </p>
    </div>
    <div class="footnote">
     <p>
      <sup>
       [
       <a class="para" href="#id2523110" name="ftn.id2523110">
        3
       </a>
       ]
      </sup>
      <span class="emphasis">
       <em>
        Ešte od piatej latinskej
       </em>
      </span>
      , od piatej triedy gymnázia.
     </p>
    </div>
   </div>
  </div>
 </body>
</html>
