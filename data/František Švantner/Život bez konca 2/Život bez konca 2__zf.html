<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e129">
       </a>
       8
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    O polnoci zahlaholia zvony a zároveň horár pozapína si kabát, zvesí z klina zelený klobúk, ťažkú dupľovku a vyjde na záhradu s dvoma tučnými psiskami. Obloha je čistá, husto posiata bielymi hviezdami. Pod ňou odpočívajú belavé kopce, hory, utesnené tmou, lebo mesiac už zapadol. Horár namieri strmo na dolinu a zdupľuje raz, dvakrát, tretí raz. Dolina mu vzápätí odpovedá hlučnými ozvenami.
   </p>
   <p>
    Všetci so zatajeným dychom počítajú tieto tri sviatočné výstrely, ktoré sa ozývajú od nepamäti na rozhraní času. Oznamujú ľuďom Nový rok.
   </p>
   <p>
    Zmenilo sa vari niečo?
   </p>
   <p>
    Naoko nič. Hodiny zas idú pravidelne a ticho. Je to starý verk. Mnoho rokov konajú službu v tomto dome. Každému už dávno zovšedneli, lebo každý hádam niekoľko ráz vyskúšal na nich svoju zručnosť. Teraz ukazujú tri minúty po dvanástej. Veľká kachľová pec vyhasla, stará mať, stočená do klbôčka na múriku, začala pochrapkávať. O chvíľu zavŕzga v kúte posteľ, zodvihne sa otec a pôjde kŕmiť statok s lampášom v ruke, niekde na šope buchnú padacie dvere a popod okno sa prešmykne mihotavé svetielko. A tak podobne aj z ostatných dvorov vyšľahnú na sneh žlté plamene lampášov. Príde nový deň, práve taký biely a obložený sipľavou hmlou ako ten predošlý, len vari o slepačí krok dlhší, potom druhý, tretí, zima pominie, v záhradách na jabloniach, na lúkach, v bučine i v ľudských srdciach rozkvitne máj. Potom bude Jána, horúce letné dni, plné roboty, a zas Anny, Martina. Obzor sa zúži, zaplní, nebudeš mať taký slobodný rozhľad po šírom svete, musíš oči častejšie obracať dovnútra, do hlbín svojej duše. Práve tak to bolo aj minulý rok, aj vtedy, keď rástol otec, dedo. Kolobeh času je od nepamäti ten istý a človek si podľa neho pravidelne zadeľuje robotu. Na jar seje, v lete zápasí so slnkom a s búrkami, v jeseň zváža, v zime šije kapce a stružliká trepárky.
   </p>
   <p>
    Ale keď sa niekedy pristavíš vo svojom náhlení, rozhľadíš dôkladnejšie a zamyslíš, zbadáš, že život nezadržateľne niekde speje, že svet zmieňa sa práve tak na povrchu, ako i vo vnútri. Dozrieva, starne ako aj ty. Akáže bola napríklad stráň za dedinou, keď sme behali bosí po pažiti? Práve vtedy ju dali páni vyrúbať. Ach, bola to holá, vyklčovaná pláň, pomedzi obhorené pne vytŕčali sa biele skaly, ktoré prudké dažde z roka na rok viac vymývali. Ľudia pod nimi narobili hrádze, aby si mohli v pálenisku nasadiť zemiakov a pešiu fazuľu. Jednu jar potom prišli dievky a zasadili do jamiek malé smriečky. Nasledujúce roky nesmel tam vkročiť statok ani žena s kosákom a s košíkom na chrbte. Na niektorom pni vždy striehol horár a strieľal do oblohy, aby plašil ľudí i zvieratá, ale dlho sa neukazovali smriečky! Pomedzi pne, raždie a vývraty vyrastala burina: pŕhľava, vysoký malinčiak, kyprina, pozdejšie vyhúkla hustá kružina, nikto neveril, že by tam niekedy šumela voňavá čečinka. Kružina vydusí siatinu, mal ju dať horár vyťať. A dnes, hľa, po kružine nieto ani znaku. Na celej stráni šumí mladá hora, hustá pevná ani múr, dobrý úkryt pre diviaky a prepelice. A kdeže sú dievky, ktoré ju sadili. Ach, horkýže dievky. Všetky nosia už čierne šatky, v kostole sadajú si do posledných lavíc, predmodlievajú sa ruženec, každý desiatnik iná, podľa ruží, a keď sa majú pristaviť niekde na dedine, skladajú si pokorne ruky na vydutom živôtiku. Na svoje dievčenské roky spomínajú len vtedy, keď večerami pri peci spustia kolovrátok a majú okolo seba veľa zvedavých poslucháčov. Ach, keď sme my dievčili, bývalo inakšie. Veru tak.
   </p>
   <p>
    Ani ľudia neubránia sa zmene. Prebieha im súčasne v krvi i v duši. Často si to ani neuvedomujú. Majú veľa starostí: najprv hier, potom povinností, dôležitých robôt a nie sú radi, keď si musia priznať, že sa im stratilo pomedzi prsty niečo, čo ešte neužili. Ale krv i duša sa časom sama ohlási a prezradí. Brat so sestrou od malička vyrastajú spolu v zdraví i v nemoci pri hrách i pri práci. Majú spoločnú mištičku, z ktorej jedia, i spoločnú posteľ, kde spávajú. Cez deň behávajú po dvore, preliezajú ploty, pozerajú do všetkých dier a tmavých skrýš okolo domu. Sú obaja rovnako upachtení, keď sadajú k jedlu. Večer ich mať ukladá vedľa seba a prikrýva tou istou perinou. Deti sa pritláčajú k sebe, aby sa mohli navzájom telami zohriať. Zaspávajú ako dvaja nevinní anjelici a za brieždenia sa práve tak zobúdzajú. A tak sa im patrí. Sú predsa z jednej krvi. Všetky city sa pri nich urovnávajú a zahládzajú. Musia mať čisté oči a čisté myšlienky, z akejkoľvek blízkosti na seba hľadia. Ale raz sa chlapec zobudí uprostred noci a je celý v ohni, najmä vtedy, keď sa dotkne toho okrúhleho, mäkkého a voňavého tela vedľa neho. Čo sa to s ním robí? Otvára naširoko oči, hľadí do tmy, musí niekde ujsť, lebo sa tu zadusí, len keby nebola noc. Odhodí z tela perinu a odtiahne sa ku kraju postele, do rána premáha úzkosť, ako sa len dá. Ach, bože môj, aké trápenie naraz. A druhý večer pustí sa do plaču, keď ho nútia, aby si išiel ľahnúť. Nie, on nejde, nebude už so sestrou spávať. Radšej presedí do rána na lavici pri peci. Rodičia sa divia. Aký chrobák že to vošiel naraz chlapčiskovi do hlavy? Vari nejdú pre sopliaka náročky k stolárovi rozkázať posteľ, aby sa mohol na nej sám preťahovať, a kdeže by vzali toľko perín. Najprv musí mať prichovať husi a nazbierať peria do obliečky. To môže byť na takto rok. Zatiaľ chlapec vyrastie a bude môcť spávať na šope. Ale chlapec sa nedá učankať, pevne stojí na svojom, a keď veľa naliehajú, stane sa zúrivým, cerí zuby na každého, kto sa k nemu približuje, šteká ani vĺča a blúzni skoro v horúčke, vraj preto nebude viac so sestrou spávať, že smrdí! Čože? Ako to povedal? Zhrozí sa otec. To slovo je vari prisilné, udrie ako hrom a všetkých prekvapí, zmätie. Dievča, ktoré už leží v posteli, očervenie v lícach a perinu si pritiahne hanblivo až pod bradu. Rodičia na ňu hľadia skúmavo a naraz pochopia. Škoda, že sa tak nestalo skôr. Dievča malo nedávno pätnásť rokov. Naozaj mu nepatrí, aby spalo s chlapcom. Ich horlivosť náhle opadne, nevedia povedať nič. Túto noc matka ustelie aj na lavicu pri peci a na druhý deň zbíja otec z dosák lôžko, ktoré sa bude zasúvať pod posteľ. Také sú veru zákony krvi.
   </p>
   <p>
    Nánkin Tóno prekonal v poslednom čase tiež zmeny a zdá sa, že sa s nimi zmieril. Už dávno má svoje vlastné lôžko. Prišiel sám na to, že sa mu nepatrí spávať spolu s tetkou. Urobil si pričňu, ktorú pristavil pod okno, kde sa teraz večerami natiahne. Je z neho rúči mládenec. Nikto by nepovedal, že mal niekedy umazané, repavé kolená a vyleštené rukávy.
   </p>
   <p>
    Ani sám nespomína na také pletky. Celý ten svet, keď chodil bosý s vykasanou košeľou, keď sa mordoval s ťažkými brvnami po pažiti, zostal kdesi ďaleko za ním a nieto cesty, ktorá by viedla k nemu. Hlboká, tmavá hora, Kozí vrch, Jánošíkova skala, Zelený kút, všetky tie obľúbené miesta, grúne, stráne, dolinky, ktorými voľakedy tak rád brúsil, kde strávil celé dni, zostali síce tu, môže na ne hľadieť, môže ich tiež podľa ľúbosti navštevovať, ale či ešte majú to kúzlo, ktorým ho vtedy obostierali a ktorým sa nevedel nikdy nasýtiť? Ach, kdeže. Všetko zovšednelo. Dostalo skutočnejší a určitejší vzhľad, ustálilo sa do pevných tvarov, ktoré človek hodnotí podľa toho, akým dielom úžitku mu prispievajú k spokojnosti. V ničom už nehľadá tajomstvá, ktoré by ho vedeli vzrušovať a lákať. Napríklad Kozí vrch je len praobyčajný vrch, akých je na okolí niekoľko. Plochá skala na jeho temene pôsobí za súmraku síce čudne. Môže niekomu predstavovať stôl, za ktorým niekedy sedával Jánošík so svojou družinou. Ale za bieleho dňa môže sa každý presvedčiť, aký nezmysel je veriť takým rozprávkam. Skala nemá podobu stola, vyčnieva z vrchu širokou plochou a naprostriedku vypúča sa do hrobliny, po krajoch rozrušenej dažďom a mrazom. Pohľad na ňu nie je nijako lákavý. Nerastie na nej ani jeden kríček. Pustá a holá rozvaľuje sa celý rok pod nebom. Horár by bol radšej, keby mu tam rástli mocné jedle, a dedinčania by nedbali, keby sa jednu noc celý vrch niekde na druhú stranu prevalil alebo aspoň rozsypal, čo by mali pritom zažiť i trocha strachu, lebo preň neužijú temer pol roka slnca. Ako zaň po Martine zapadne, vynorí sa len po fašiangoch. Zatiaľ môžu len túžobne hľadieť na blýskavé lúče, ktoré sa vo výškach pohrávajú bez úžitku.
   </p>
   <p>
    Nuž, akéže tu kúzlo. Nikdy mu veru ani na um nepríde, aby sa niektoré nedeľné popoludnie vybral hore, sedel tam na najvyššej skale a hľadel dlhé hodiny dolu do dvoch dolín, ako to voľakedy robieval. Je to ďaleko, strmo, namáhavý výstup uzučkým, zanedbaným chodníkom, a potom, nedeľné popoludnie by v nijakom prípade nechcel tak nemilobohu zmárniť. Sú to jeho jediné chvíle, ktoré má právo vyplniť záhaľkou. Ráno ho tetka ženie do kostola alebo, keď je zlý čas, musí sedieť pri okne s ružencom, modliť sa nahlas a spievať nábožné piesne, kým sa neozve poludňajšie zvonenie. Poobede musí strážiť dom, pokiaľ sú tetka na litániách. Iba keď sa vrátia, môže sa ukázať na ulicu. Do večera je pár hodín. Tie výhradne patria jemu. Mal by ich stráviť bez úžitku nejakým bezcieľnym a jalovým túlaním? Ach, nie. Z takých darobností už vyrástol. Jemu prislúcha, aby prejavoval určitú vážnosť, vyrovnanosť, umiernenosť. Je už veľkým chasníkom, podľa vzrastu opravdivým mládencom, ktorý by si mohol dovoliť niečo aj k dievkam, nuž musí sa podľa toho aj držať. Veru tak.
   </p>
   <p>
    Kým sú tetka na litániách, upraví si zovňajšok: vykefuje kabát, nohavice, začierni baganče, potom rozpustí trochu cukru v hrnčeku, navlhčí si vlasy, aby mu frizúra držala, a nakoniec prepne remeň na páse o jednu dierku ďalej, aby mu nohavice neleteli. Takto sa aj sám sebe páči. Cíti sa upätejším, pružnejším. Môže ísť bezpečne medzi ľudí.
   </p>
   <p>
    Na ulici sa ešte raz premeria odvrchu dolu a trvá mu to vždy chvíľu, lebo je ho veru dosť aj na šírku aj na dĺžku. Ale potom sa už nebojí vykročiť. Nech sa stretne s kýmkoľvek, každému sa pozrie rovno do očú. Kráča pomaly pevným, chlapským krokom dolu dedinou, prezerá si pozorne domy, dvory, akoby kráčal takto prvý raz, keď uzná za vhodné, odpľuje si do prachu alebo vytiahne z vrecka fialovú veľkú haviarsku šatôčku a poriadne hlasno sa do nej vysiaka.
   </p>
   <p>
    Okoloidúci ho obchádzajú, lebo ako tak naprostred cesty stojí rozkročený a prefukuje si plnými pľúcami nos, zdá sa im celkom vážnou prekážkou. Na kohože sa len podal? Premeriavajú ho, keď sa dostanú za neho.
   </p>
   <p>
    Matku mal drobnú, nebolo ju temer vidieť, keď niesla batoh. Taký škriatok. Mládenci sa na ňu neohliadli. Čo by si boli s ňou počali, keď im siahala iba po pupky. Ako by sa mohla teraz merať so svojím synom? Snáď otec. Ale toho nikto nepozná. Nejaký vandrák, vojak alebo komediant. Skrátka nič určitého, istého. Zastavil sa niekde na svojej púti svetom a dovolil si urobiť žart, len tak pre psinu, ako by to bolo. Nikto nevie ani, za akých okolností sa to stalo. Dievka nemala v dedine výhľad na vydaj, šla hľadať šťastie do sveta a tam aj zapadla. Domov prišla iba zľahnúť. Po pôrode zas odišla, azda za tulákom, ktorý bol raz k nej taký štedrý a láskavý ako ešte ani jeden chlap a ktorý možno ani nešetril sľubmi. Pravda, viac sa nezjavil. Tulák nemá vymeranú cestu. Ak sa s ním naozaj stretla pod krížom medzi dvoma dedinami, kde obyčajne takí ľudia odpočívajú, aby neboli nikým vyrušovaní, istotne splnil do posledného slova svoj sľub. Naposledok vari pred desiatimi rokmi prišla neurčitá zvesť o nej k richtárovi. Nejaké úrady sa dopytovali na jej príslušnosť a či má rodičov. Viac nič. Nesmierne diaľavy sveta sa nad ňou zatvorili.
   </p>
   <p>
    Iba tu na dedine pred očami všetkých, ktorí sa jej vysmievali a ktorí ju zaznávali, rastie plod jej hriechu. Najprv to bol obyčajný pankhart. Nič dobrého sa z neho neukazovalo. Samé žaloby sa naň sypali. Jeden deň sa s niekým pobil, druhý rozkladal oheň pod stenou, potom ho zas videli na cudzej šope, odkiaľ zmizli záhadným spôsobom nástavky na ryby. Bolo veru dosť príčin, aby ho nazývali zbitníkom, zlodejom a podpaľačom.
   </p>
   <p>
    No teraz je to celkom niečo iné. Nikto by sa mu neopovážil pripomenúť niekdajšie priestupky nielen preto, že by si to nezaslúžil, v dedine ho považujú za najslušnejšieho, ale nemusel by si to ani od hocikoho dovoliť. Už teraz patrí medzi najvyšších chlapov v dedine a v robote je prvý. Nikto nedostane toľko vriec zemiakov z grúňa dolu k vozu ako on, nikto nerozkála toľko klátov za jeden deň, nikto neberie taký široký radok pri kosení. To sa mu všeobecne uznáva nielen medzi deťmi, ktoré už dávno obdivujú jeho silu, ale aj medzi chlapmi, hoci vekom k nim nepatrí. A nie je to len prázdna pochvala. Má naozaj široké plecia, pevný, šľachovitý krk a dlhé ruky.
   </p>
   <p>
    Tetka Nánka už nemusia nohavice po nebohom, ktoré jedno za druhým z komory vynášajú, zvlášť skracovať. Všetky mu dobre padnú i do členkov i do pása. A ešte rastie. Sami ľudia to potvrdzujú. Bude nebodaj ani smrek. Kde sa ho len berie. Ba či tetka Nánka vystačia pri ňom so zásobami.
   </p>
   <p>
    Chvalabohu, Tóno nemá také starosti. Má vždy na mise toľko, že zaženie hlad, a nikdy mu nepríde na um zisťovať, o koľko posledný mesiac narástol. Bude práve taký, ako ho chce pánboh mať. Hoci naozaj aj druhým Goliášom pre potechu pánu farárovi. On nedbá, len nech je vždy zdravý. Veru, a ľudia môžu vravieť, čo chcú.
   </p>
   <p>
    Keď potom myslí, že má obe nosné dierky dobre prefúkané, ide ďalej širokým, kolísavým krokom, prehliada dvory a zastaví sa pred krčmou.
   </p>
   <p>
    Tu, na malom priestranstve pri plote školskej záhrady z druhej strany cesty, odkiaľ je dobrý výhľad na oba konce dediny, vidieť, kto prichádza zdola i zhora, a hlavne otvoreným oknom a dvermi vidieť aj do krčmy, je totiž od pár čias jeho stanovište. Sem prichádza pravidelne v nedeľu popoludní, lebo tu podľa zvyku vystavajú takí mládenci, ako je on. Tí mladší, pochabejší, stvárajú ešte pestvá. Zápasia medzi sebou, aby verejne ukázali svoju zdatnosť a vyspelosť. Tí starší, skúsenejší, vykonávajú podľa predpisu tútorské a sudcovské úlohy. Učia sa krútiť cigarety, pripaľujú si, aby mali pod nosom vôňu a oheň, dojednávajú tajné schôdzky, významne pomrkávajú na seba a strkajú sa lakťami, keď ide po ceste nejaké dievča.
   </p>
   <p>
    Tóno neprináleží ani do jednej skupiny. Nepotrebuje nikoho presviedčať o svojej sile. Tá vec je už pre neho dávno vyriešená. Ale neopováži sa ešte vložiť do úst cigaretu. Doma pod kôlňou vari áno. Tam ho nikto nevidí, ako ho pri tom dusí, ako musí krčiť čelom, sťahovať oči a brániť sa slzám, ale tu veru nie. Preto stojí aj osamote. K nijakej skupinke sa nepridá alebo, lepšie povedané, nijaká skupinka sa nevytvorí okolo neho. Nikto nemá s ním spoločné záujmy. Pravdaže, to mu vôbec neprekáža. Dostačí si nateraz so svojimi myšlienkami. Hlavná vec, že tu stojí, vníma ruch, posudzuje výkony tých mladších, priúča sa mnohému od tých starších a robí uzávery. Za ten čas, čo tu stojí, všeličo sa prihodí, všeličo sa povie a všetko má pre neho životný význam.
   </p>
   <p>
    Niekedy pritrie sa aj k dverám a nazrie do korheľne. A tu nie práve zriedkavo sa stáva, že od niektorého stola zakýva naň sváko Špiritajovie. Tóno poslúchne. U sváka má maličký úver. Nezabudol ešte na neho. Niekedy zabehne k nemu a pomôže mu dopliesť kôš alebo dodlabať vahanček. Pre sváka je to neoceniteľná pomoc, lebo je už starý, robota mu už nejde tak od ruky ako prv. Preto pamätá aj na Tóna, keď sedí pri plnej fľaške. Dostane obyčajne jeden pohárik čistej. Na začiatok to vari stačí. Nemá ešte také prepálené hrdlo, aby zniesol viac. Tetka by sa naň hnevali do smrti, keby sa opil. Ani sa mu nepatrí, nech sa len vystríha všetkých podobných nerestí. Nijakému chlapovi nie je to na osoh. Ešte tak pod spôsobom, ako pije on v nedeľu, keď je na to čas, pár kvapiek pre dobrú vôľu nemôže nikomu zaškodiť. Tóno sa ochotne podvolí. Vlastne on za trúnkom ani nebaží. Využíva len príležitosť, aby sa dostal dnu. Lebo potom sa už nevracia k dverám. Vyhľadá si nejaký kút pri stene, kde nikomu nezavadzia, a rozhliada sa po začmudenej miestnosti. Oči sa mu blyštia blaženosťou. To sa mu žiadalo.
   </p>
   <p>
    Okolo neho na laviciach pri masívnych stoloch sedia chlapi. Skutoční chlapi. Každý má pred sebou svoj pohárik, do ktorého si niekedy naleje z fľaše, poťahujú si zo zapekačiek, šúľajú na dlani cigarety, žujú močku, pľujú pod stoly, a nie len tak, aby vzbudzovali pozornosť, aby sa tým vystatovali ako tí predo dvermi, ale naozaj, lebo sa im tak žiada. Celý týždeň robili vo fabrike. Niektorí pri valcoch, iní pri peci. Ťažká robota veru. Urputný zápas s tvrdým železom, ktoré sa nerado samo poddáva. Niekedy ho treba rozpáliť na horiacom kokse do žerava, mlátiť ťažkým kladivom hoci hodinu, niekedy ho treba roztaviť na tekuto, prelievať dlhými varechami do rozličných nádobiek, naťahovať, vŕtať i rezať, aby dostalo takú formu, ako vyžaduje potreba. Na oddych nieto času. Ani myslieť. Povetrie hučí, zo strán sršia iskry, pôda pod nohami páli, v rukách prenášaš oheň. Kdeže v takom pekle spočinúť na chvíľku? A okrem toho stroje ti vymerajú každý pohyb. Nemáš kedy ani znoj z čela utrieť opakom ruky. Krv vrie, telo sa škvarí, ruky, nohy si necítiš. Dokedy také vypätie vydržia? Niektorí po šichte nezájdu ani domov k žene a deťom. Bývajú celý týždeň v šalande, aby šetrili silami. Nuž teraz, keď majú na to čas, pijú, fajčia i odpľúvajú si poriadne, ako sa na chlapa patrí.
   </p>
   <p>
    Nedele sú pre nich dôležitým medzníkom v živote. Zastavujú sa pri nich a uvedomujú si s potešením, že ich fabrika celkom hrdzou a prachom nerozožrala. Ešte vždy zostáva z nich toľko, aby sa mohli poznať a aby mohli zaujať vo svojom dome i v obci miesto, ktoré im prináleží podľa postavenia, bohatstva i hlavy: jeden v kurátorskej lavici na ľavej strane oltára, iný za richtárskym stolom a ďalší na gelete uprostred salaša, aby mohol dobre sledovať, či bača spravodlivo rozvažuje hrudky syra gazdom, ale hlavne majú príležitosť stretnúť sa tu v krčme okolo spoločnej fľaše, ponazerať si navzájom zblízka a úprimne do očú, ktoré si poriadne v sobotu večer vyumývajú teplou vodou a mydlom od sadze, a môžu sa od srdca porozprávať.
   </p>
   <p>
    O čomže sa to rozprávajú? Tóno počúva. Ach, nie sú to hocijaké pletky. Na richtára prišla listina. Výmer od okresného súdu, podľa ktorej musí obec zaplatiť eráru pokutu, že pastier pustil čriedu kráv do hory. To je nezmysel. Kto bol na pojednávaní? Občanov hádžu za dvere. Tak, to je zas robota toho nového ferštra. Chce ich obrať o staré práva. Za predošlého bolo dovolené všetko. Statok sa mohol rozchádzať, kade chcel, len keď mladé siatiny zostali nedotknuté. Ženy vyžínali bány, deti vláčili jahody, dreva si si mohol nahotoviť, koľko bolo treba na celú zimu, nikto ti nepočítal polená, ani neoznačoval, ktoré stromy máš zrezať, a tento má na všetko zákony. Na jeden dom prislúcha len dvadsať metrov dreva, keď ideš do hory, musíš sa ohlásiť u horára, na vyžínačku potrebuješ povolenie, na maliny a jahody lístok, a teraz zabraňuje statku prístup do hory. Čo im zostane z osadníckeho práva? O chvíľu nebudú sa smieť zohnúť ani za triesočkou, nebudú mať čím kúriť, a v noci hocikedy ti trepe horár na okno, ber sekeru, motyku, lopatu, niekde na chotári blčí hora, treba ísť hasiť. To áno, povinnosti máš, ale práva nie. Ach, to si môžu nechať. Pokutu nech sa neopováži richtár zaplatiť, tým by sa podvolili. Treba podať odvolanie, treba ísť s deputáciou rovno na riaditeľstvo do Bystrice a keď aj do Pešti. Čo si starí voľakedy vydobyli, oni nesmú nechať zašantročiť. Sú tým veľmi rozhorčení. Rozkladajú rukami, bijú päsťami o stoly. Každý argument, ktorý predkladajú, je závažný. Nie, právo je na ich strane. Pôjdu sa zaň biť, keď bude treba. Krčma hučí ani úľ, keď má vyletieť z neho roj.
   </p>
   <p>
    Ale tu, práve na konci stola, nakláňajú sa dvaja dôverne k sebe, neruší ich hurhaj, nevedia sa strhnúť bojovnosťou, hoci pijú zároveň s ostatnými z jednej fľaše. Hovoria ticho a pokojne, ich reč je krátka, zato čistá, dorozumievajú sa viacej očami.
   </p>
   <p>
    Tóno ich pozná. Sú to dvaja susedia, bývajú skraja dediny. Vídať ich vždy spolu. Keď vláčil z hory drevo za reťazou, stretával ich v húštinách. Robili sa, že hľadajú huby popod smriečky, ale nikdy nevidel, že by mali niekoľko nastoknutých na prútoch. S jedným mal dokonca nepríjemnosť. Našiel v potoku nástavku na ryby. Prirodzene, že si ju vzal domov. Akože si mohol domyslieť, že ju niekto tam náročky položil? Veď ešte ani nevedel, že by mohla do nej ryba skočiť. On do tých čias chytal do rúk a na vidličku. No nadarmo sa božil, prisahal za svoju pravdu, keď za nástavkou prišli. Prischlo na ňom, že prelieza cudzie šopy, prekutáva staré truhly, tmavé kúty, štíty a kradne.
   </p>
   <p>
    Teraz sú tu, a veru málo si všímajú Tóna.
   </p>
   <p>
    Roháč? Vravia.
   </p>
   <p>
    Hej, dobrý ročiak.
   </p>
   <p>
    Na Stádlici?
   </p>
   <p>
    Tam.
   </p>
   <p>
    Chodí dobre?
   </p>
   <p>
    Každú noc.
   </p>
   <p>
    Videl si ho?
   </p>
   <p>
    Včera.
   </p>
   <p>
    A horár?
   </p>
   <p>
    Vie o ňom.
   </p>
   <p>
    Bol tam?
   </p>
   <p>
    Robil solisko.
   </p>
   <p>
    Pôjdeme?
   </p>
   <p>
    No.
   </p>
   <p>
    Dnes.
   </p>
   <p>
    Po polnoci.
   </p>
   <p>
    Vezmi plecniak.
   </p>
   <p>
    Dobre.
   </p>
   <p>
    Horár je tiež tu, stojí pri púdli a dojednáva s ujcom Matúšom drevo na stavbu. Už ho odobral. Môžu si ho vziať, lebo tam bude šlóg, zavalili by mu ho, len nech si príde po kartu, aby mohol zaplatiť na správe.
   </p>
   <p>
    Ujec Matúš úctivo prikyvuje hlavou. Áno, ešte zajtra staví sa na správe a zaplatí. Nalieva napochytre a veľmi štedro do vínových pohárikov slivovicu. Ešte by prosil pána horára o jednu láskavosť. Keď už pristavúva, chcel by preložiť dlážku v tejto starizni. Potreboval by viac dosák. Nuž či by nemohol ešte zrezať niekoľko smrekov k tým, čo už ležia na zemi. Nikto to nespozoruje, zvezie všetko naraz, a oni dvaja sa dojednajú.
   </p>
   <p>
    Horár je veľkomyseľný. To môžu spraviť hneď teraz, vraví a obzerá sa, či ich niekto nesleduje. Môže však bezpečne uzavrieť s ujcom Matúšom obchod na úkor eráru. Každý si tu rieši svoju záležitosť.
   </p>
   <p>
    Hneď za ním, na sude, sedí starý richtár. Na Mateja mu minulo deväťdesiatosem rokov. Šesťdesiat rokov vládol v dedine ako neobmedzený pán. Zatiaľ si nahonobil pekný majetok. Teraz sa tu háda so synom, ktorý už tiež ťahá na penziu. Známy spor. Starý si ešte za života svojej ženy dal prepísať všetok majetok na seba a syna dosiaľ nepripustil ani na jednu brázdu. Gazduje sám, akoby ešte išiel svety súdiť. Nech vraj čaká, kým ho pánboh nepovolá.
   </p>
   <p>
    Veď mu vraj neskape ani jedna hruda. A káže si liať do pálenčiara čistý rum.
   </p>
   <p>
    Tóno nevie, čo by mal najprv počúvať. To hej, samé dôležité pokonávačky. Obchody, práca, zmluvy, vášne, majetkové záležitosti. Zdá sa, že na tom stoja základy sveta. Chlapi ich musia neustále obhliadať, upravovať, aby sa neporušil poriadok. Tóno je vo svojom živle. Nežiada si nič iné, len aby nedeľa bola o niekoľko hodín dlhšia. On by vydržal stáť pri stene aj dvakrát toľko, ako sa mu dostane. Celý týždeň bude brať z tejto stravy, ktorú si tu nazhromaždil. V hlave si niekoľko ráz prerieši nadhodené otázky, spory a od soboty rána už bude netrpezlivo čakať na chvíľu, keď sa bude môcť zas vrátiť.
   </p>
   <p>
    Zavše na náprotivnej strane, hneď pri výčape, odchýlia sa pomaly dvere vedúce do kuchyne a v úzkom otvore zjaví sa hlava: čierna záplava vlasov, biela, až mliečna tvár a živé oči. Paulínka, blysne v tom okamihu Tónovi hlavou. Niečo hovorí otcovi a pritom zvedavo prebehne pohľadom celou miestnosťou. Zastaví sa aj na ňom, a možno dlhšie, ako by sa jej svedčilo. Áno, cíti chvíľku slabý tlak na čele, ale on sa nedá vyrušiť a hlavne, zostane pokojný, akoby sa nebolo nič prihodilo. Paulínka už nemá pre neho takú príťažlivosť ako voľakedy. Prerušil s ňou všetky styky, ba aj v myšlienkach sa od nej odpútal, lebo nahliadol, že nepatria k sebe. Paulínka je niečo iné, niečo viac ako on. Nemôže sa jej rovnať. Je z poriadnej, vari najváženejšej rodiny v dedine. Má otca, matku, ktorí sa o ňu starajú, nosí štofové šaty, biele pančuchy, ani v stredtýždni ju nevidieť chodiť naboso. Nedoniesla ešte ani jeden batoh alebo košík trávy, ako nosia každý deň iné dievky. Ach, kdeže by. Také práce robieva za ňu Marusa. Ona sa musí šetriť, lebo je ako z porcelánu, bielušká, jemná a krehká. V škole bola najlepšou žiačkou. Bude z nej panička, áno, dáma s opereným klobúkom, ktorá sa bude prevážať na ľahkom koči a ktorá aj proti slnku si vystrie nad hlavu biely slnečník.
   </p>
   <p>
    Tak. A ktože je on? Akýsi nalezenec. Pankhart. Nepozná si ani rodičov. Býva v nízkej starej chalupe s malými okienkami. Tetka ho vychovali na samých zemiakoch a nosí prestáte, moľami prežraté šaty po starom otcovi, v škole bol iba na posmech, musel vždy veľa robiť, ak chcel jesť, a budúcnosť nemá vábnu. Rozhodne nemôže čakať, že sa niekedy stane išpánom, ktorý by si mohol pyšne šibkať bambusovou paličkou, štrekovať tenkými stehnami, klopkať lakovými topánočkami pred paničkami. Zostane len na dedine do smrti v tej nízkej chalupe, kde uzrel svetlo sveta. Bude mať vždy také dokálané a žilovaté ruky ako má teraz, o pár rokov sa trochu nahrbí, naučí sa piť pálenku s horcom a žuť močku, k najväčšej blaženosti mu postačí, keď si večerami vymočí v teplej vode nohy a navlečie suché kapce. Skrátka, zostane ďaleko za Paulínkou, nuž načo by sa piadil. Niekto si kladie na hlavu zlatú korunu, iný len obyčajný klobúk, ale pastierovi patrí na hlavu rozhodne baranica a do rúk trúba. Veru.
   </p>
   <p>
    To pravda, neznamená, že by bol so svojím stavom nespokojný. Skôr naopak. Cíti sa veľmi bohatý a šťastný. Nevie, či by sa ešte niekde inde tak chutne vyspal ako pod oknom na priči, ktorú si sám zbúchal, a neverí, že by mu ešte niekto na svete uvaril také dobré zemiaky ako tetka. Ani tá skutočnosť ho nemrzí, že sa musel vzdať Paulínky, hoci, ako je známe, môže len jemu ďakovať, že chodí veselá, usmiata a zdravá po slniečku, akoby ju nikdy nebola ani zlá mucha poštípala. Ach, veď je v dedine dosť dievčat. Hneď tuto pozdola krčmy majú šesť. A tá najstaršia, Irenka, čo sa vrátila pred rokom prechorená zo sveta, sa mu aj zalieča, kedykoľvek ide okolo, sedí na okne a pozerá si ho veľkými očami. Ba niekedy sa pokúša aj milo usmievať. Istotne čaká, že sa raz pri nej pristaví na pár slov. Iný by to už bol dávno spravil. Veď mládenec býva poctený, keď dievča dáva príležitosť k rozhovorom. A Irenka nie je iba všedné dievča. Keď sa doma trocha zotaví, zosilnie, vráti sa do mesta. Páni, u ktorých slúžila, jej stále vypisujú, sú zvedaví na jej zdravie. Boja sa, že by mohla prijať nejaké iné miesto alebo že by sa mohla azda vydať. Nuž znamená rozhodne viac ako Paulínka. Kedyže sa bude môcť Paulínka vydávať? Ojojoj. Ale on si ide len svojou cestou, neobzerá sa ani vľavo ani vpravo, čo ak by sa mu zaplietla pod nohy dáka skala, a obyčajne len potom, keď prejde, uvedomí si nejako na okraji svojej mysle, že bola v okne. Viac nič. Práve teraz stratili dievčatá pre neho význam. Jednoducho, nepotrebuje ich. Sú priveľmi krehké, maznavé, zložité, plaché, samý vrtoch a hlavne, veľa sa parádia, kým on je jednoduchý a pevný. Nechápe, prečo sa iní chasníci v jeho rokoch toľko nimi zaoberajú, prečo v reči robia stále na ne narážky, prečo sa uškŕňajú, keď ich vidia. Je to ešte stále iba jalová hra ako s guľkami pod stenou alebo s pacekami na pažiti, a on má vážnejšie veci na mysli.
   </p>
   <p>
    Pred troma rokmi ho boli tetka Nánka konať do fabriky. Nijaký žart. Do ozajstnej fabriky tamdolu za mostom, dobré dve hodiny chôdze odtiaľto, kde robia skoro všetci chlapi z dediny a ktorú on do tých čias vídaval z Kozieho vrchu hlboko pod sebou v údolí ako dlhé rady čiernych lomených striech, spomedzi ktorých vyšľahovala k oblohe belasá žiara, a les vysokých komínov s drôtenými klobúčikmi navrchu, odkiaľ sa nepretržite valí ťažký dym.
   </p>
   <p>
    Napodiv, tetka sa už tam veľmi dobre vyznali. Vedeli, kde je hlavná brána, u ktorého strážnika sa majú ohlásiť, keď chcú vstúpiť dnu, vodili ho celkom smelo a isto po dvore cez koľajnice, kadiaľ neustále prebehúvali vozíky s nákladom, chodníčkami pomedzi dlhé a vysoké hŕby čierneho uhlia, násypmi ešte čmudiacej a v škárach žeravej trosky, vysutými mostami, ktoré spájajú dvoje dverí vysoko na poschodí susedných stavísk, tmavými podjazdmi, kde na oboch stranách za oknami hučia stroje, z kancelárie do kancelárie, od jedného pána k druhému.
   </p>
   <p>
    Ach, nikdy ešte nezažil toľkého zhonu a náhlenia. Už v ten prvý deň dostal krvavé otlaky na nohe. Sotva sa dovliekol domov. A ani neboli veľmi prívetiví. Vysvedčenie mu robilo galibu. Ktokoľvek ho otvoril, každému prezrádzalo, že vyšiel len z tretej triedy, ani tam že sa neusiloval.
   </p>
   <p>
    Nuž to bolo zle.
   </p>
   <p>
    Krútili hlavami, prižmurovali oči, radili sa, prezerali si ho cez okuliare i bez, a nevedeli sa s ním nijako zmieriť. Keby bol ešte aspoň jednu vychodil. Veď takto sotva bude vedieť čítať a písať. A kdeže počty, krát, áno, u nich si musí chlapec aj s tým poradiť. Vlastne majú príkaz brať len takých, čo vychodili s výborným prospechom šiestu a vedia aj po maďarsky. Či sa vie dohovoriť po maďarsky?
   </p>
   <p>
    Ach, kdeže po maďarsky, ktože ho vie, či vie pán učiteľ, ktorý ho učil. Zato je on oberučný, poslušný, doma urobí všetko, čoho sa chytí, a navymýšľa všelijakých klepcov, chválili tetka a prosili, spomenuli aj nebohého, áno, tu im vyslúžil penzijku, domov ho doviezli už s dušou na jazyku a oni, vdovica, sa museli dvadsať rokov sami trápiť. Teraz na staré kolená by im mohol tento chlapec, dcérin syn, vypomôcť. Tak si to oni mysleli. Tu i tam pod neznesiteľnou ťarchou ťažkých spomienok zavzdychali, posmrkali, poutierali si do šatôčky do fialova pripálený a červenými žilôčkami popretkávaný koniec nosa, a to pomohlo.
   </p>
   <p>
    Páni sa cítili vari trocha vinní pred ňou. Jej prosbu odmietnuť predsa nemohli. Čože by im bolo povedalo svedomie. A kdeže by bola ich kresťanská láska k blížnemu, k trpiacemu, a potom, keď si ho dôkladnejšie poprezerali — a zmerali jeho ruky, plecia i pás, museli priznať, že neokradnú kráľovskú pokladnicu, keď prižmúria jedno oko nad predpismi a dajú mu pár grajciarov za robotu, ktorú vykoná v niektorom oddelení.
   </p>
   <p>
    Dobre. Rozhodli nakoniec, bude vaľkárom a usmiali sa do bajúzov, aby tetka nemuseli ísť cez bránu s mokrými očami.
   </p>
   <p>
    Druhé ráno na svitaní už sa pridal s remennou kapsičkou, hrkajúcou a podskakujúcou mu neposlušne na ľavom boku, i s hrčavou palicou v ruke k skupine chlapov a kráčal ticho po ich boku dolinou s celkom novým pocitom v hrudi. Bol to preň hotový zázrak. Ísť s chlapmi, hranatými, tmavými ako sama noc, zapáchajúcimi potom, močkou a sadzou, vyrovnávať sa ich ťaživému, klátivému kroku na tichej ceste ako rovný s rovným. Zdalo sa, že sa len tej noci narodil. A že teraz vstupuje do života.
   </p>
   <p>
    Najprv sa veľa nenarobil.
   </p>
   <p>
    Páni nesplnili daný sľub, hádam sa obávali poslať neskúseného chlapca hneď k valcom, kde by ho mohlo ľahko stiahnuť za roztrhaný rukáv do hrebenákov alebo priam na postupujúci oceľový pás a rozmiesiť na pagáč miesto železa. Na jeho starého otca mali trápnu spomienku. Aby tetke Nánke nemuseli posielať na voze druhého dolámaného chlapa. Pre každý prípad ukázali sa opatrnými.
   </p>
   <p>
    Nejaký čas vymetal kancelárie a posluhoval pánom. Nevďačná, zlá a pokorujúca robota: chodiť s metlou a handrou, dýchať prach, zbierať po špinavej dlážke papiere, vyprázdňovať koše so smeťami, vyplachovať pľuvadlá, do ktorých odŕhajúci a od večného sedenia nahrbení úradníci celé dni chriachajú, utierať okná a upratovať stoly. Ešte tak žene by to svedčalo, ale on sa s tým nevedel zmieriť.
   </p>
   <p>
    Najhoršie bolo, že musel behať od Kaifáša k Pilátovi so všeliakými písmami, s rozličnými odkazmi, ktoré si vždy poplietol, a tak zapríčinil mnohé nedorozumenia. Pravdaže, páni mu to nikdy neodpustili. Nevedeli pochopiť, že má takú krátku pamäť, vraj ako fabrika fabrikou stojí, nemali ešte takého zadubenca. Dostával preto všelijaké hanlivé a potupné mená, ktoré sa na nešťastie dostali na verejnosť, a tak hocijaký umazaný fafrnok dovolil si za ním pokrikovať. Ba pričasto sa stávalo, že dostával niekde vo dverách, do ktorých nemal vstúpiť, alebo pri stole, kde sedel veľmi prchký pán, aj príučnô. Potom idúcky domov nepridal sa k nijakej skupine chlapov. Vliekol sa hore dolinou pohrúžený do ťažkých myšlienok sám, obchádzal hŕby skál, držiac sa len kraja cesty a vždy tej strany, aby mu prechodiaci nevideli červené líce a navreté vytiahnuté ucho. Doma nevedel sa ani pokojne najesť, spánok mával popretrhávaný zlými snami. Celý svet sa mu protivil.
   </p>
   <p>
    Hej, veru, ťažko sa žije.
   </p>
   <p>
    Možno, že to ani nevydrží. Jedného dňa vychystá sa ako do roboty, nejaký kus cesty aj prejde za dolinou, aby sa nezdal podozrivým, ale v niektorej zákrute mykne do hory a počká kým prejdú všetky skupiny chlapov. Potom uvidí. Doma ho budú darmo čakať tetka s večerou. Budú sa musieť zas trápiť sami. On si už poradí. Pozná chodníčky cez hory, nestratí sa vo svete. Azda sa už pri nejakom gazdovi na okolí nájde preň robota. Áno, aj tak musel Tóno niekedy dumať.
   </p>
   <p>
    Chvalabohu, teraz už robí na dvore medzi chlapmi.
   </p>
   <p>
    To už je niečo iné. Pravdepodobne nebude musieť zbehnúť a opustiť tetku. S chlapmi si celkom dobre rozumie. To vari preto, že rozprávajú málo a pomenšie. Stačí si uvedomiť, čo od neho chcú, a keď si cestou pár ráz ich slová, príkazy pošepky i nahlas zopakuje, vykoná každú službu dobre. Jednému donesie z blízkej krčmy do fľaštičky, zapchatej handričkou, v ktorej sa vždy černie korienok horca, práve toľko pálenky, čo mu stačí na každodenné tri glgy, inému skutočne voňavý fajkový tabak, tretiemu správny počet cigariet a napodiv každému vypočíta na dlaň toľko grajciarov, koľko zvyšuje zo šestáka, keď sa od neho odpočíta čiastka stiahnutá krčmárom za pálenku, dohán i cigarety, hoci držal všetky peniaze v jednej hrsti.
   </p>
   <p>
    Chlapi ho nevedia prenachváliť! Musel vraj mať dobrého učiteľa, keď sa bude tak ďalej držať, dotiahne to prinajmenej na forarbajtra, vravia. Za poslušnosť dovolia mu tu i tam vycediť fľašu a vycmúľať ohorok, ktorý oni už nevedia udržať v hrubých a neciteľných prstoch.
   </p>
   <p>
    Podaktorí dobromyseľne otcovsky mu radia, ako si má počínať pri robote, aby sa nepretrhol. Páni neplatia za to, akú hŕbu uhlia prehodí, koľko ráfov, cágľov prenosí a vozíkov pretisne, ale koľko šícht mu naciachujú. Načo by mal otročiť ako kôň, vyťahovať si žily a okyľavieť skôr, ako sa ožení. Vezmi si len ľahší ráf a radšej sa prejdi viac ráz, o vozík opri sa len jednou rukou a neber plnú lopatu. Máš len jeden život a síl si nekúpiš za grajciar.
   </p>
   <p>
    Tóno s tým nesúhlasí. Načože by sem chodil, keby mal zaháľať. Je pravda, že ho vyplatia podľa toho, koľko šícht do mesiaca vyrobil, ale každá robota sa musí raz urobiť, a darmo je, on má radosť práve vtedy, keď sa hŕba uhlia pred ním navidomoči menší, keď cágľov na štóse ubúda a keď vozík roztíska tak, že musí za ním utekať, ba že sa môže aj ulepiť.
   </p>
   <p>
    Preto skôr počúva tých druhých, čo ho posmeľujú, aby sa len nedal zahanbiť, veď je mladý, hotový valibuk, nech sa len usiluje, naloží na plecia aj za dvoch, oni starci si zatiaľ tuto za plenou na troske rozložia ohník a pripečú, aby sa im vrátila vláda do rúk. Za to sa ho pred pánmi zastanú a nepripustia, aby išiel naspäť kancelárie zametať.
   </p>
   <p>
    Taká reč pôsobí na Tóna ako olej. Hneď o niekoľko palcov podrastie, dostane síl prinajmenej za jedného koňa, popľuje si ruky a usiluje sa, až mu vlasy horia. Chlapi sa môžu naň spoľahnúť. Len nech si spokojne zapečú a vychutnávajú vôňu tabaku, on vie, čo má robiť. Keď sa zjaví v blízkosti podozrivá osoba, ktorá by podľa svojho zovňajšku mala právo kontrolovať ich robotu, zapíska krátko na dvoch prstoch. Keď už vernosť, nech je teda úplná, lebo nechcel by sa v nijakom prípade dostať ešte raz do bezprostrednej blízkosti rúk niektorého prísneho pána tam za veľké okná šedivých budov, radšej bude ťahať aj za štyroch, hoci nemá ani úmysel tu na dvore medzi troskou, plenou, hŕbami uhlia a všelijakého potrebného i nepotrebného železiva vyslúžiť si penziu, ako mu iste len dobrosrdečne radia jeho starší partijníci.
   </p>
   <p>
    Občas sa pritrafí, že ide s posolstvom do niektorého oddielu, kde robia remeselníci. Nuž podľa tohto je tam zas nebo. Nielen preto, že je to vždy pod pokryvou, kde neprší, nepadá sneh, kde aj v zime v košeliach a s vykasanými rukávmi robia, lebo všetky kúty sú vyhrievané poriadnymi liatinovými pecami, kým oni musia vonku mrznúť, šmochtať sa v pľačkanine, chytať holými rukami studené železo a len ak nemajú dozor, môžu na chvíľu odbehnúť k ohňu, poopekať si nad otvoreným ohňom skrehnuté prsty a temer už neciteľné chrbty, ale aj pre samu povahu práce. Tam má každý svoju vlastnú skrinku, preplnenú rozličnými nástrojmi, svoj stôl pod lampou, kde sa môže slobodne rozložiť. V čom si nevie poradiť alebo na čom by si dlho lámal hlavu, urobí za pár minút stroj. Skutočne, stroje vŕtajú, strihajú, vybíjajú, ohýbajú podľa potreby, chlapi ich len pákou alebo kolieskom púšťajú a odmeriavajú, či majú správny výkon, a skladajú a zliepajú kúsky, ktoré od nich odobrali. A potom každý samostatne pracuje na nejakej úlohe. Jeden zhotovuje obruče, iný rúry, ďalší kotly, plechovice, fúriky, vozíky, teda hotové predmety, ktoré možno odkúpiť a hneď aj použiť. Chceš ostrú a ľahkú valašku, bohato vycifrovanú na oboch stranách, so svojím menom na obušku a s pevným násadzným puzdierkom, alebo azda nôž, končistý, valaský nôž s vykladanými črienkami. Do večera bude hotové jedno a zajtra druhé. Áno, tak po poriadku, lebo kým sa v rukách nedokončí jedno, nechytá sa druhé. Čiže každá začatá práca niekde speje, má svoj skutočný cieľ, svoj výsledok. Tvoj dômyseľ, námaha dosiahne raz určitej formy. Môžeš ju vidieť, môžeš ju chytiť do rúk, obzerať, môžeš sa s ňou chváliť. Hľa, toto je moje dielo. Najprv bolo v mojej hlave, chvíľku som sa ním zaoberal, lebo každým dielom sa treba nejaký čas zaoberať v myšlienkach, aby napáchlo mojou krvou, mojím duchom, potom mi zbehlo do prstov, stalo sa potrebou mojej činnosti, a teraz ho už držím v rukách hotové, viditeľné a hmatateľné. Nech sa páči. Tak.
   </p>
   <p>
    A s akýmže dielom sa môžu oni pochváliť? Koľkokoľvek dní sa plahočia, vždy sú len v začiatkoch, nevedia sa vymotať zo smetiska hrubej práce, na všetkých stranách ich večne zavaľujú hŕby surového materiálu, dnes odpracú jednu, zajtra na tom istom mieste ich čaká druhá, práve tak roztrasená ako predošlá. Ich úsilie nemá viditeľného cieľa, rozpadáva sa im v rukách bez výsledkov, hocako by ho svojimi telesnými i duševnými silami kreslili.
   </p>
   <p>
    Ach, nie, on nezostane tu na dvore. Bude sa nejako usilovať, aby sa dostal čím skôr pod strechu k strojom a k opravdivým robotníkom, remeselníkom. Zatiaľ je to, pravdaže, ďaleká budúcnosť, vari z tej príčiny budú musieť ešte raz prísť tetka do kancelárie plakať a modlikať, ale to mu neprekáža, aby za ňou už teraz netúžil, aby sa na ňu nepripravoval nielen slovami, ale aj skutkami.
   </p>
   <p>
    Doma, napríklad, robí vážne pokroky. Pod kôlňou, kde voľakedy stružlikal šindle, má teraz opravdivú dielňu v malom, pracovný stolík, policu, založenú železivom a najpotrebnejšími nástrojmi, pilníkmi rozličných tvarov, kliešťami, nožnicami na plech, štipcami, štangličkami na letovanie, pílkami, zverákmi, klincami a skrutkami od výmyslu sveta, ba má aj malú vyhňu s opravdivským cigánskym mechom a pevnú nákovku. Všetko, čo je od dreva, vymuštroval si sám, a od železa povyťahoval z pleny, trpezlivo nanosil v kapsičke alebo na pleci, ak išlo o väčší predmet.
   </p>
   <p>
    Teraz pravidelne každý deň pred večerom ohlasuje sa jeho dielňa lomozom, ktorý nasvedčuje, že remeslo berie vážne. Ostré zvuky ráznych a istých úderov na nákovu rozliehajú sa do oboch koncov dediny, bližší susedia počujú aj časté opilovanie, vyklepkávanie, vŕzganie a iné prenikavé kovové zvuky a tetka Nánka do pitvora aj hučanie a vzdychanie mechov. Prirodzene, vo svojom od prírody plachom a dlhotrvajúcim vdovským stavom oslabenom srdci prechovávajú i trocha strachu. Dielni celkom nedôverujú. Niekedy odtiaľ odchýlenými dvermi šľahá žiara priam do pitvora. Rozhodne by boli spokojnejšia, keby bola ďalej od domu, len nechcú nejakým zjavnejším prejavom mrzutosti pokaziť radosť chlapcovi, najmä keď výsledkom jeho činnosti býva vždy nejaká pre domácnosť užitočná vec, zariadenie alebo aspoň vítaná oprava pohubeného predmetu: raz nôž, skutočne ostrý s drevenou násadkou, nôž, trocha hádam ťažký nekaľavný, ale dobrý na rozkaľovanie fakličiek, raz kramľa, inokedy znitovaná obruč, ktorá môže znovu dobre utesniť rozrušený súdok na kapustu, alebo zaplátaný hrniec.
   </p>
   <p>
    V poslednom čase chystá sa na vážnejšie a dôkladnejšie podujatie.
   </p>
   <p>
    Už dávnejšie ľutuje tetku, že musia pitnú vodu vláčiť až sprostred dediny. Ako im pomôcť? Nablízko niet studne. Zo stráne nad domom vyviera síce dosť mocný prameň, ale je to vysoko, tetka sa ta neodvážia, majú slabé srdce. Raz skúsil vykopať na záhrade jamu, predpokladajúc, že sa musí naplniť vodou, keď je okolo pôda vlhká. Predpoklad mal správny. Na druhý deň našiel v jame vody vari na štyri prsty a pozdejšie sa ešte zodvihla. Pre ich domácu potrebu by jej teda stačilo. Horšie bolo, že nemala odtok. Rýchlo sa zamútila a po mesiaci páchla nepríjemne bahnom, istotne by sa boli v nej usadili škrapaté žubrienky so žltými bruchami, keby ju nebol zasypal.
   </p>
   <p>
    Čo teda robiť?
   </p>
   <p>
    Nemohol sa uspokojiť. Aj v noci sa prebúdzal a uvažoval. Kedykoľvek prešiel dvorom a záhradou, ušli mu oči hore na stráne, kde na širokom priestranstve prebíjala sa tuhozelená pažiť. Áno, tam je prebytok vody, rozteká sa voľne po trávniku. Mohol by ju vari zviesť dolu. Koľko žľabov by však na to potreboval a v lete za sparných dní by ju bez toho nemohli použiť. Na dlhom stoku by stačila oteplieť. Musel by mať k tomu rúry, veru železné rúry. Kde ich len vziať? Nebolo nádeje. A teraz ich má celú hŕbu v kôlni. Nanosil si ich tiež z pleny, aj zrebe, aj čiernu tekutú smolu v kandličkách, lebo všetko to bude potrebovať. On už vie. Presvedčil sa vo fabrike, ako sa voda vedie popod zem, aby nezamrzla, len sa pribrať do roboty. Tetka viac nebudú vláčiť vodu sprostred dediny, budú ju mať vo dvore, priam pred dverami.
   </p>
   <p>
    Tóno má plnú hlavu plánov. Robí prípravy. Vymeriava v duchu i na zemi, robí si značky, kde bude kopať. Chodí zahĺbený do seba. Uvažuje. Teraz je to dôležitejšie ako spánok, ako jedlo. Ach, kdeže by on mal času blúzniť o dievčatách. Akú radosť by si spôsobil, keby vystával pri okne s Irenkou a viedol prázdne reči, a čím by mu mohla prospieť Paulínka z krčmy? Už dávnejšie prešli tie časy, keď mával chuť na biely chlieb, ktorý ona jediná v dedine vyjedávala! Naopak, teraz mu lepšie chutí čierny, ktorý tetka doma napečú. Skutočne, ako je to už dávno.
   </p>
   <p>
    I Paulínka na to už dávno zabudla. Je síce pravda, že niekedy odchýli dvere na kuchyni, nazrie do krčmy, veď treba neustále niečo pripomenúť otcovi, niekto si dal uvariť pálenku na cukre a rasci, začala práve vrieť, či ju môže odtiahnuť a prikryť, aby sa zaparila. Pravdaže, pri tej príležitosti zvedavosť nedá jej pokoja. Obzrie sa aj medzi stoly, ba na chvíľu ovisne očami aj na Tónovi, ak stojí na svojom obvyklom mieste. Ale nie preto, že by ho chcela nejako vyrušovať, upozorňovať na seba, zvádzať. Naozaj len pre zvedavosť, popásť trocha oči, ako to zvyknú dievčatá v jej veku, a keď ju ukojí, vráti sa k svojej práci, ba mohlo by sa povedať, že ide svojou cestou. Lebo Paulínka má tiež už svoju cestu, ako má aj Tóno svoju. Vedie popod Kozí vrch na druhú stranu do mesta a potom vydláždenými ulicami rovno pred masívnu budovu s veľkým množstvom okien za železnou bránou, na ktorej sa skvie tabuľa s pestro vymaľovaným kráľovským címerom a honosným nápisom Polgári iskola.
   </p>
   <p>
    Matúš totiž splnil svoje predsavzatie. Keď Paulínka vychodila ľudovú školu, išiel ju zapísať do polgárky, aby sa z nej stala ozajstná panička. Stalo sa tak pred troma rokmi. Nuž Paulínka už tretí rok chodí do polgárky v meste. Potom nie div, že rozviazala staré priateľstvo, odcudzila sa prostrediu, v ktorom rástla, povýšila sa nadeň aj očami aj čelom. Obzerá si ho len cez plece a dosť chladno.
   </p>
   <p>
    V zime neukáže sa doma celý týždeň. Býva u pani Bergerky, staruškej vdovici po garbiarovi, ktorá má štyri priestranné izby s vysokými kachľovými pecami, kde sa každý deň kúri, takže sa Paulínka môže podľa ľubovôle prechádzať a recitovať lekcie nahlas, kým si ich náležite nevtlčie do hlávky. Iba keď spĺzne z kopcov sneh, obschnú chodníčky a nieto obavy, že by niekde poblúdila alebo zaviazla, putuje častejšie vŕškom domov.
   </p>
   <p>
    Mesto si ju čím ďalej tým viac privlastňuje. Spočiatku si naň ťažko zvykala. Ach, bolo to dávno, čo sa tadiaľto vozievala s kerestmamou na koči. Veľa rokov ubehlo, spomienky pobledli, niečo sa vari aj zmenilo. Rozpamätúva sa len, že vtedy bolo k nej veľkolepejšie, oslnivejšie a azda aj prítulnejšie. Naproti tomu teraz ju zaráža chladom a cudzotou. Cíti sa plachou a stratenou, keď vstúpi na dlažbu a počuje svoje kroky. Veľké kamenné domy ju nevdojak pokorujú. Prechováva k nim istú úctu, niekedy je to vari aj strach: kamenné kolosy s labyrintom hlbokých izieb, dlhých, temných točivých schodíšť, smerujúcich raz hore, raz dolu niekde do vlhkého podzemia, kde sa ľudia prepadávajú, akoby ich prehltával nejaký hladný pažerák. Keď prechádza okolo, nemôže premôcť obavu, že aj ju nejaký náhly a prudký prievan stiahne raz dnu. A najhoršie je, že nevidí ani jednu známu tvár. Tie krásne, vkusne vyobliekané deti, na ktoré sa ona tak rada dívala, s ktorými sa aj úsmevom alebo pohľadom zvykla zhovárať, nevidí nikde. Azda vyrástli a dnes sú už mladí pánkovia, mladé kišasonky, ktoré okolo sebavedome stúpajú, smelo sa rozhliadajú, hlasno hovoria a ju si ani nevšimnú.
   </p>
   <p>
    Ani v škole nie je prívetivejšie. Ach, horkýže škola, skôr väzenie. Po stenách v rámikoch visia samé prikázania, ktoré treba plniť: zatvárať dvere, očistiť si obuv, nerozprávaj hlasno, po schodoch prechádzaj vždy len po pravej strane. Ťažko prichodí všetko si to držať v pamäti. Deti sú celkom poplašené. Nevedia, či urobia jediný krok správny. Každú chvíľu môžu ich prichytiť pri priestupku. Nevedia sa úprimne smiať, neuzatvárajú priateľstvá, chodia vedľa seba ako cudzinci s vytiahnutými krkmi a našpúlenými ústami. V laviciach sedia vystreté so založenými rukami, náhle vyskakujú, keď počujú svoje meno, mykajú plecami, jastria a vôbec robia strojené pohyby ako pajáci na strunách. Podchvíľou sa ozýva zvonec. Burcuje celú budovu. Profesori sú prísni, neprepáčia nič. Treba sa učiť, veľa učiť: počty, merovedu, fyziku, prírodopis a potom kreslenie, treba nosiť dosku, linonár, kružidlo a mnoho iných neobyčajných nástrojov, ktorými sa ťažko narába, keď ich človek nikdy nemal v ruke.
   </p>
   <p>
    Rozhodne bolo lepšie tam v dedinskej škole, kde si skoro na všetky roky deti vystačili s perečníkom, so šlabikárom a s katechizmom a kde bol len jeden pán učiteľ. Bolo tam prítulnejšie aj preto, že nikoho nevolali László Mária, Keresztényi Erzsébet, ale jednoducho Mara a Erža, ako každú krstili. Deti si dobre rozumeli, neprekážalo im, že sedia v laviciach, dohovárali sa slobodne, uzatvárali obchody, riešili si spravodlivo samy spory, robili plány tak, akoby sedeli niekde v závetrí na pažiti. Škola patrila do ich sveta. Neprekážala im, necítili sa v nej niečím ukrivdené, prisvojili si ju, obydlili, naplnili patričným ruchom, hrami, ako vyžadoval ich život. Ach, ako rada by sa bola do nej vrátila.
   </p>
   <p>
    Veru, veľkú úzkosť prežívala v prvé dni.
   </p>
   <p>
    Ale potom jej prišiel na pomoc Ervín.
   </p>
   <p>
    Nuž, Ervín Tóth, ten pehavý a dengľavý chlapčisko, čo sa každý večer zakrádal dedinou s veľkou kandľou po mlieko do horárne. Ešte nezomrel, nie, chvalabohu, hoci niekoľko ráz mu chystali sviecu, lebo, ako je známe, nebol nikdy taký šľachovitý, urastený a pevný ako jeho brat Imro. Prekonal veľa pľuhavých chorôb, ktoré ho objedali. Raz mal sypanice, inokedy hlísty, potom ležal dlhý čas na týfus. A to bolo najhoršie. Pán Tóth vydal veľa peňazí na fyzikusov, na drahé medecíny, keď ho chcel udržať pri živote, a on, chudáčisko, schudol na kosť, stratil hlas, vlasy, vlastne nevedel o sebe, a keď sa z mrákot ako-tak prebral, keď si zas uvedomil, že je on Ervín Tóth, ležal ani nemluvniatko. Musel sa znovu učiť jesť, rozprávať i chodiť, čo trvalo zas dlhý čas. Takto, prirodzene, zaostal aj vo vzraste telesnom, aj vo vzraste duševnom za ostatnými deťmi, následkom čoho i sám pán Tóth, ktorý chcel mať pôvodne z neho fyzikusa, aby sa on i s manželkou mohol pri ňom dožiť bezpečne v zdraví vysokého veku, musel svoje plány korigovať, keď si synčeka po prekonaní choroby náležite ocenil. Nie, nie, nezapieral sa hádam prvýkrát v živote. Nevydržal by námahu dlhého učenia, aké musí prekonať každý fyzikus, ak chce oprávnene nosiť titul doktora na vizitkách a zlatý cviker na nose. Ešte tak poštár. Skutočne, na poštára by vystačil: sedieť za stolíkom s ceruzou za uchom, rozdeľovať poštu, biele listy, lesklé karty. Áno, stačil by, má dosť dlhé prsty. Veď i to je pán, úradník, ktorému musia ľudia slúžiť, a keď ho on tu i tam podporí, nemusí biedu trieť. Nech je teda tak.
   </p>
   <p>
    Preto Ervín chodí ešte do tej školy, kde Paulínka, len na inú chodbu, do iných dvier, lebo tu sú chlapci osobitne, mohlo by sa povedať, vo svojom košiari, a dievčatá zas vo svojom. Podľa školského poriadku nesmú sa miešať, ba ani pozrieť na seba. Keď sa majú stretnúť v bráne, dievča klopí oči k zemi a chlapec ich zas vyvalí k nebu ako káčer. Preto aj ich pohľady sa musia rozchádzať v čo najväčšom uhle.
   </p>
   <p>
    Paulínka svedomite plní príkazy, a preto dlho nevie nič o Ervínovi.
   </p>
   <p>
    Ale jedného rána proti všetkým zvyklostiam a na prekvapenie celej triedy zjaví sa v plnej svojej kráse vo dverách s práve takým širokým úsmevom, akým ju obdarúval za čias, keď sa vozil popred nich na bričke s bratom Imrom. Paulínka vidí, že úsmev patrí jej. Nakoniec ich oči sa v prvom okamihu stretnú a poznajú. Pravdaže, nie je jej to nejako zvlášť po vôli, lebo si pritom musí spomenúť na nepríjemnú príhodu s mliekom. Istotne na ňu nezabudol a teraz, keď nemá okolo seba ochrancov, chystá sa na odplatu, myslí si a nemá veru najbezpečnejšiu kožku, keď sa po vyučovaní ponáhľa na byt.
   </p>
   <p>
    V tomto prípade ju však tušenie klame. Ervín neprechováva k nej nijaký zlý úmysel. Nie veru, môže spokojne spať. Nosí síce ešte krátke nohavičky ako prv, možno aj na jeho dlhé nohy prikrátke, ale z ostatných detských návykov sa mu predsa podarilo vyrásť. Nepríde mu na rozum vyplazovať na niekoho jazyk alebo začahovať sa z bričky na deti bičom. Uvedomuje si dostatočne svoj vek a hlavne svoje budúce postavenie. Na budúceho poštmajstra sa nesvedčí, aby sa zapodieval hádkami, malichernými detskými spormi. K Paulínke sa hlási len preto, že sa v ňom prebúdza vedomie spoločnej príslušnosti. Veď sa poznajú od mala, bývajú v susedných dedinách, v tej istej doline, do mesta chodievajú jednou cestou, prečo by mali hľadieť na seba ako cudzinci.
   </p>
   <p>
    Nasledujúce dni opakuje návštevy v triede pravidelne, ba tu i tam na dvore zavolá jej meno, aby sa musela za ním obzerať, a potom sa k nej na ulici jednoducho pridá.
   </p>
   <p>
    Nepôjde na sobotu domov? Išli by spolu. Môže ju čakať za mestom pri cintoríne. Nie je vôbec dotieravý, ani neskrýva nejaký úskok.
   </p>
   <p>
    Myslí to úprimne a priateľsky.
   </p>
   <p>
    Cesta vrchom nie je práve najpríjemnejšia. Na hodnom kuse vedie horou. Popoludní už tadiaľ neprechádzajú ľudia. Niekedy je aj dosť neskoro, keď vyjdú zo školy. Medzi horou rýchlo padá súmrak. Samotnému človekovi je potom clivo. Musí sa neustále obzerať, či za ním niekto nebeží, počuje tiché, kradmé kroky, tajomné hlasy, a vo dvojici sa im bude kráčať veselšie. Paulínka privolí.
   </p>
   <p>
    Od tých čias sa priateľstvo iba utužuje. Každé ráno na seba trpezlivo čakajú na rovine pod Kozím vrchom, kde sa chodníky z oboch dedín spájajú, popoludní zas pri múroch mestského cintorína. Tu sú dohovorené a obom stranám najlepšie vyhovujúce miesta schôdzok. Potom spoločnými silami odolávajú nástrahám tmavej hory. Kráčajú tesne vedľa seba, aby sa mohli navzájom pohľadmi i dotykmi zavčasu posmeľovať, keď niektorá strana pocíti úzkosť, prekričujú sa, aby zaplašili nepríjemnú tíš v hrudiach i medzi meravo stojacimi kmeňmi stromov, jeden pred druhým usilujú sa vysvetliť prirodzeným spôsobom podozrivé zvuky. Skrátka, dokonalá zhoda a užitočná svojpomoc, ktorú by musela i školská správa len schváliť, keby o nej vedela.
   </p>
   <p>
    Ani v zimnom období neustávajú ich styky. Iba majú inú formu. Na vrchoch leží sneh, chodníky sú zaviate, Ervín je slabý. Nevládal by dlho brodiť. Pán Tóth pošle pre neho do mesta v sobotu korbu a v takom prípade Ervín pamätá aj na svoju družku. Ochotne jej ponúkne miesto vedľa seba na zadnom sedadle, lebo tak sa patrí na gavaliera. Potom sa obaja vezú po pansky. Ruky i nohy majú pod spoločnou teplou prikrývkou, počúvajú zvučné hrkálky cválajúcich koní a s potešením sledujú, ako okované sane ľahko prerezávajú sneh. Nemusia zaháňať nijaký strach. Temná hora ich nikdy nezavalí. Nad hlavami majú stále voľnú oblohu a okolo široký rozhľad, lebo vezú sa za hlavnou hradskou, za dolinou. Cesta je síce dlhšia, ale príjemnejšia a rušnejšia. Proti nim hrnie sa drsné povetrie. Niekedy aj sneh vyštipkáva im tváre, zalepuje oči. Ak chcú niečo povedať, musia kričať. A oni veľa kričia, teraz, sediac bezpečne a letiac prudko vetrom, cítia potrebu čím viac hovoriť. Pospomínajú všetky zážitky zo školy, bezvýznamné žiacke klebietky, mestské novinky, ktoré majú k ich svetu nejaký vzťah, upozorňujú sa na javy, s ktorými sa stretávajú, niekedy len tak tárajú dve na tri, zo samopaše pokrikujú na ľudí, na zvieratá, lebo tak sa im to žiada, majú z toho radosť. Keď sa rozchádzajú, cítia príjemnú únavu a celkové uspokojenie.
   </p>
   <p>
    Ervín častejšie podniká takúto vzrušujúcu jazdu. Tóth má s niektorými firmami v meste stále obchodné spojenie, potrebuje aj v týždni doviezť nejaký tovar, no a Ervín je hneď ochotný nazrieť domov, hlavne pre mastné kuracie polievky, ktoré u nich každé poludnie musia byť na stole. Paulínku síce so sebou neberie, mohlo by to vzbudiť podozrenie u niektorých závistlivých a jemu nežičlivých spolužiakov, ba ani Paulínka by sa nedala na to nahovoriť. Je príliš usilovná a poctivá, doma sa nemá kedy učiť, neurobila by si úlohu, nevedela by nazajtra lekciu, ale využije aspoň príležitosť, aby sa s ňou stretol. Skoro vždy, keď sa vráti, zanesie jej do bytu nejaký odkaz z domu. Robí to opatrne a v medziach slušnosti. Kedykoľvek zaklope na dvere, musí byť doma aj pani Bergerová, aby si mohol pýtať dovolenie hovoriť s Paulínkou. Stará pani nerobí prekážky. Ach, veď je to veľmi slušný mládenec. Oblieka sa čisto a aký je len citlivý a vychovaný. Keď vojde, povie kistihand, nepohne sa odo dvier, kým ho neponúknu stoličkou, všetko si prosí, za všetko úctivo ďakuje, rozpráva múdro, aj s ňou, pani Bergerovou, sa vie porozprávať. Nezdržuje sa dlho, musí ísť, má sa veľa učiť. Len keby boli všetci takí.
   </p>
   <p>
    Paulínka si nového priateľa vcelku váži. Pravdaže, nemohla by sa s ním nejako chváliť. Nevyrovná sa napríklad ani jednému z jej bývalých priateľov. Ervínko zostal len Ervínkom. Ba možno má ešte väčšie uši, širšie ústa a žltšie zuby a rozhodne väčší nos, ako mával. Tóno by si s ním hocikedy a spoľahky zas poradil. Taký švihák: veľa hnátov, kolien, lakťov, a málo tela, ozrutná hlava a tenký krk. Duša chodí doň spávať. Ale v jeho chovaní, v pohyboch, reči je určitá prejemnelosť, mohlo by sa povedať elegancia. Keď jej podáva slamenáčik, ktorý jej prudkejší náraz vetra zhodil z hlavy, hneď si utiera ruky do bielej šatôčky. Ó, tie ruky s dlhými, tenkými prstami. Samý alabaster. Nie div, že pán Tóth vkladá do nich nádej. Kdeže mal Tóno také ruky a kedyže zodvihol predmet, ktorý jej vypadol z rúk, a kedyže sa zmohol ešte na oné rozličné úslužnosti, ktoré jej naproti tomu Ervín veľmi ochotne a šikovne vykonáva. Nuž bezpochyby je toto druhé priateľstvo iného charakteru. Paulínka jeho plný zmysel nevie ešte ani pochopiť, ale súhlasí s ním, lebo ju uspokojuje, vytrháva ju zo samoty a dáva jej tiež určitú duševnú živnosť.
   </p>
   <p>
    Ervín chápe viac. Je o niečo starší a skúsenejší. Vie hľadieť uprenejšie na veci okolo seba a necháva si ich dlhšie ležať v hlave. To spôsobuje, že sa mu dostávajú do krvi a on ich prežíva priam v sebe. Takto hneď správne ustáli, že Paulínka je pekné dievča, pomerne ešte malá, ale ucelená a vyplnená v tele, s bieluškou, čistou a veľmi jemnou pleťou, so širokým, dobre klenutým čelom, s pohyblivými živými očami, a potom, že je už nie iba dieťa, lebo má ústa a líca dobre prekrvené, plecia sa jej zaokrúhľujú a dostávajú vôňu. Toto druhé chápe celým povrchom tela. To všetko spôsobuje v ňom stav neobyčajného nepokoja, ba niekedy aj opravdivého napätia. K Paulínke sa musí stále vracať, pohľadom i myšlienkami. Nič v zlom. Ach, je ešte ďaleko od hriechu. Iba nevinná hra. Ešte mu stačí, keď môže vedľa nej kráčať, keď si sadnú spolu na korbu a prikryjú si nohy i ruky spoločnou prikrývkou. On neurobí ani jeden odvážnejší pohyb smerom k nej, nakoniec je medzi nimi dosť veľká medzera, celkom sa uspokojí náhodným dotykom kolien, rúk, pliec, čo sa za prudkej jazdy často pritrafí, ba stačí mu aj to, keď sa s ňou vo vetre prekričuje, keď počuje, ako jeho drsnejší, chrapľavejší a surovejší hlas preniká jej mäkkým, vlažnejším, ohybnejším a jemnejším, keď sa splietajú v nezmyselnej metelici. Veru, stačí mu. Jeho úmysel ďalej nesiaha.
   </p>
   <p>
    Ale kto uhasí krv, ktorá sa už chytá do plamienkov? Ervín je ešte nie chlap. Kdeže by, ešte mu nezačali pod nosom a na brade šibať prvé jemné vlásky. Má hladkú, detskú tváričku, čisté, trocha žltkasté a celkom mľandravé tielko, ako mávajú ciciaci. A dlho bude mať ešte také. Azda pre tie zlé choroby, ktoré ho v útlej mladosti obliehali, a predsa máva pokušenia, ktoré by ho chceli pasovať na chlapa.
   </p>
   <p>
    Raz ku koncu školského roku vracajú sa chodníkom popod Kozí vrch domov. Je to namáhavé a nekonečné putovanie. Na začiatku leta slnce obyčajne nemilosrdne páli. Povetrie je plné ohlušujúceho bzukotu rozihraných včiel, hmyzu, hýrivého spevu vtáctva, omamnej vône kvetu. Tak ťažko sa dýcha a oni sú unavení. Vracajú sa práve z kirándulášu. Veru. Mali parný a rušný deň. Ráno dlhá cesta pod vlajúcou zástavou k vadáslaku, potom spevy, tance, hry, preteky, profesori im nedovolili ani vydýchnuť. Ach, preto nič, majú ľahké nohy a bolo to krásne, ešte teraz im plápolajú oči radosťou a horia líca, len keby nemali takú dlhú cestu domov. Žiadalo by sa im ľahnúť horeznačky do trávy, roztiahnuť ruky a hľadieť dlho, dlho do širokej oblohy. Áno, obidvom by to dobre padlo.
   </p>
   <p>
    Paulínka je oblečená ľahko: biele vzdušné šatočky, biele pančušky, biele topánočky. Tak museli byť vystrojené všetky dievčatá. Paulínka sa v šatočkách dobre cíti, lebo má dojem, že ju nadnáša páperie, že vetrík si s ňou ľahko pohráva, ale s topánkami má trápenie. Sú celkom nové, ešte ich nestihla roztlačiť. Od rána ju pália a teraz už nemôže vydržať, musí si ich vyzuť, pôjde radšej bosá.
   </p>
   <p>
    Nepočkal by ju Ervín chvíľku.
   </p>
   <p>
    Akože by nie. Ervín počká. Postaví sa na chodník, a kým sa Paulínka vyzúva, vloží si do úst stebielko trávy, aby sa mal čím zaoberať. Inokedy by vari poodišiel niekoľko krokov, obrátil by sa chrbtom. Nepatrí sa predsa hľadieť, ako sa dievča pred ním vyzúva. Teraz to neurobí. Má zmysly otupené, ochabnuté únavou, obarené páľou, a možno do tmavej duše, omarenej lenivosťou, votrel sa mu čertík, áno, drobný čertík z toho najmenšieho pokušiteľského plemena. Sčupil sa do niektorého teplého kútika a vraví: Otvor široko oči a hľaď, Ervínko, len hľaď, veď je to dovolené, ľudia môžu hľadieť, na čo len chcú.
   </p>
   <p>
    Ervín počúva, je to jediný hlas, ktorý v ňom znie. V ostatných končinách je ticho. Nuž počúva a hľadí.
   </p>
   <p>
    Paulínka je vari trochu neopatrná. Sadla si do trávy na briežok povyše neho a neberie vôbec ohľad naň. Keď si uvoľňuje podväzky na pančuškách, ukazuje aj trocha bieleho tela vyše kolien. Malý čertík v Ervínkovej dušičke vypne chrbát, zježí srsť a pošibkáva napruženým chvostíkom. Joj, Ervinko, joj, Ervínko. Paulínka sa nedá vyrušiť. Uvoľní si podväzok spokojne aj na druhej nohe, pančušky vloží do topánok a môže vykročiť. Takto sa jej ide lepšie. Bude to robiť každý deň, kým sa jej topánočky neroztlačia. V škole nejako vydrží a tuto môže ísť bosá.
   </p>
   <p>
    Paulínka ešte nepozná drobných čertíkov pokušiteľov. Nestretla sa ešte s nimi vo svojom živote a nemá ju kto na nich upozorniť. Doma býva sama. Marusa ide za svojou robotou. Večer rýchlo vkĺzne do tmavej komôrky, nemá chuť s ňou viesť rozhovory a odpovedať na otázky, ktoré by vedela klásť tak isto naliehavo, ako kladú aj iné deti v jej veku starším osobám. Otca sa trocha bojí. A mamka je svätá. Celé dni drží v rukách svätú knihu, číta z nej s vážnou tvárou, niekedy pritvorí oči, aby nemusela hľadieť na hriešny svet, a pohrúži sa do hlbokých myšlienok alebo spieva pokojným hlasom nábožné piesne. Paulínka žije v tomto prostredí nevinne ako včielka. Málokedy prehovorí k niekomu slovo, po izbe chodí ticho, aby nevyrušovala mamku.
   </p>
   <p>
    Ervín nebýva v takom pokojnom, od pozemského kalu a pachu očistenom raji. Naopak, ich domácnosť je priam zamorená všelijakou pozemskou nečistotou, blatom, čmudom a divokými zápachmi. Tam, kde sa vodne premelie toľko ľudí, kde je veľký zhon na jednej strane za živnosťou, na druhej za peniazmi, kde kŕdle myší nahlodávajú vrecia múky, cukru a krúp, kde sa po dlážke rozkydáva masť, vyčrpkáva ocot, olej, inakšie ani nemôže byť. Nie potom ani div, že také miesta hmýria sa malými i veľkými ľudskými hriechmi.
   </p>
   <p>
    Ani Ervínovi nedajú pokoj. Ba na jeho dušičke im v poslednom čase nejako veľmi záleží. Prikrádajú sa za ním, šepkajú mu do ucha tajomné slová, nad ktorými sa musí zamyslieť, nahovárajú na smelé podujatia, podávajú mu do rúk zakázané predmety. Nech sa mu otvára rozum, nech je múdry, ako sú jeho starší súrodenci, ako jeho otec, ktorý mu dal život. A Ervínko otvára oči, hľadí, ohromnééé, neslýchanééé. Je veľmi pátravý a vnímavý. Občas robí dôkladné prehliadky tmavej izby, kde spávajú staršie sestry a kde nemá vždy voľný prístup, ponazerá do všetkých kútikov, skríň, zásuviek, škatúľ, poovoniava každú maličkosť a najmä rád sa začíta do románov, ktoré ležia na nočných stolíkoch a ktorými si obe sestry, inakšie horlivé čitateľky, pred spánkom vyfarbujú sny. Tak isto starostlivo poprevracia vrecká bratových cestovných šiat, keď sa Imro na pár dní vráti domov z veľkého sveta, kde poctivo plní otcovu vôľu. Minule v nich objavil tabatierku so zaujímavým obrázkom na vrchnáčiku. Teraz je to niečo iné. Kde len Imro berie také čudné veci? V rukách drží malý ďalekohľad, horlivo si ho prikladá k očiam, raz z jednej, raz z druhej strany. Zvláštne, nemôže vidieť nič, stojí v tmavom kúte a ďalekohľad nadstavuje do tmavého kúta oproti šedivej stene, a predsa mu srdce mocne bije a v prsiach chrčí, čo tak vzrušene dýcha, ohromnééé, neslýchanééé.
   </p>
   <p>
    A večer zas, keď celý dom zatápa sa v nepreniknuteľnej tme, kravy spokojne a hlasno v teplej maštali odfukujú, prasce v chlieve chrčia, kury s kohútom na pánte kŕkajú a slúžky so subjektmi v prehriatych pelechoch niekde pod strechou chrápu opreteky, on bdie. Áno, trpezlivo bdie, natŕča veľké uši spod vysokej páperovej periny na kanape, kde spáva. Nesmie mu ani jediný zvúčik ujsť. Tam v tesnej a nízkej alkovni za spustenými ťažkými závesmi zvykne zaprašťať posteľ. Apík sa obracia na druhý bok alebo mamka zavzdychá. Obaja majú plno príčin, aby sa na spoločnej posteli prehadzovali, vzdychali alebo iným spôsobom prerušovali pokoj noci. Majú predsa toľko starostí, toľko zodpovedných a dôležitých úloh na hlave. Ani jeden deň v roku im nestačí na to, aby ich mohli všetky dôkladne a k spokojnosti svojho svedomia vykonať. Ani v noci nemajú pokoja. Nedokončené myšlienky naliehajú na nich v spánku, pretrhávajú im sny, musia sa prebudiť, prehadzovať a stonať. Kedy to však Ervín pochopí? Vo svojom živote pozná len jednu starosť: aby mal plný žalúdok. Keď ju pri plnej mise zaženie, je voľný ako vtáčik. Hrá sa, poskakuje a spieva. Iba teraz ho trocha trápia tie nezbedné čertíky. Pán Tóth o nich vie. Každé ráno, keď vychádza z alkovne ešte prevoňavený, napuchnutý zdravým spánkom, vidí mu ich v očiach. Nepozastavuje sa však nad tým. Nech sa len s nimi pomazne, kým ho to teší, nemôžu mu byť škodliví, myslí si, a nesputná si v tom okamihu ruky, čelo, nohy do posvätných remencov, nepokľakne niekde do kúta na pokrovec s úmyslom vykonať raňajšiu pobožnosť, ako mu priam prikazuje viera jeho bohatých otcov, aby mu Hospodin pomohol očistiť príbytok od pekelných duchov, ani syna k tomu nepriúča. Taká pletka, vravieva a ide za svojím obchodom.
   </p>
   <p>
    Nuž netreba sa diviť, že sa v Ervínových očiach zablysne, keď vidí zblízka Paulínkine okrúhle kolená a trocha bieleho tela povyše nich. On nevie na tie miesta hľadieť tak pokojne ako na svoje ruky. Predovšetkým, je to nie jeho telo, ale Paulínkino, a potom nie obyčajné ako na tvári, opálené slncom, ošľahané vetrom, na ktoré je dovolené hľadieť kedykoľvek. Paulínka si to nakoniec tiež uvedomuje, a preto ho starostlivo zakrýva sukienkou a dlhými pančuchami pred očami zvedavcov. Nevedela by si ho dlho vystavovať, hoci je nechápavá! To je dôležité. Zaiste ho na to chcel upozorniť čertík, ktorý sa mu usadil v duši. Veru tak to bude.
   </p>
   <p>
    Ervínko sa naraz nemôže vymotať zo svojich myšlienok. Je ich neobyčajne veľa a sú také príťažlivé, že ho neustále strhávajú do svojho víru. Kráča vedľa Paulínky ako námesačník. Hovorí skúpo, hľadí do zeme a neprestáva obhrýzať stebielka trávy. Zvláštne, ešte nikomu nič neurobil, nič nepodnikol, boh mu je svedok, a predsa má nejako veľmi zaťažné svedomie. Cíti sa vinný najmä tu pred Paulínkou. Možno to pôsobí únava, možno aj prehriate povetrie.
   </p>
   <p>
    I Ervín si to tak vysvetľuje a možno sa preto doma utiahne do chladnej izby. Odpočíva celý zvyšok dňa i celú noc, aby vrátil telu i duši sviežosť, aby sa nejako vyvetral. Ale ráno, keď sa poberá do školy, zbadá, že sa mu staré myšlienky znovu vracajú. Mal by vari niečo urobiť. Áno, práve dostáva chuť vykonať nejaký významný, ďalekosiahly čin. Ale čo, bože môj? Bol vždy váhavý, slabý, keď bolo treba niečo urobiť. Sám sa nezmohol na nič. Radšej sa dal viesť starším, skúsenejším a smelším, najčastejšie bratom Imrom, ktorý, bohužiaľ, nie je pri ňom a v tomto prípade nemohol by sa mu ani zdôveriť. Nie veru, je to chúlostivá vec, nuž ide bezradný, zahúlený do seba a presvedčený, že aj tento deň sa minie obvykle a nedonesie mu úľavu v trápení.
   </p>
   <p>
    Iba keď sa stretne na rovni pod Kozím vrchom s Paulínkou a zistí, že má tie isté vzdušné šatočky i tie isté tesné topánočky s bielymi pančuchami ako včera, dostane vnuknutie a náhle sa rozhoduje. Dnes nemusia ísť do školy, vraví. Po včerajšom výlete mnohé deti zostanú doma. Páni profesori ich nebudú ani počítať. Samým sa nechce veľmi do učenia, obyčajne opakujú so žiakmi len staré lekcie.
   </p>
   <p>
    Paulínka neprejaví hneď veľkú ochotu. Nie vari preto, že by podozrievala Ervína z nečistého úmyslu. Nie je natoľko predvídavá. A návrh sa jej vcelku pozdáva. Zaiste, ona má rada výlety, prechádzky poľom. Voľakedy s Tónom veľa chodila a má na tie časy pekné spomienky. Len škola ju mýli, ešte ani jeden deň nevymeškala, a boli na to závažnejšie príčiny. Ako by sa vyhovorila? Božemôj, veď ona nevie klamať. Musela by sa červenať alebo by sa pustila do plaču, keby na ňu doliehali viacerými otázkami. Hneď by sa prezradila. Ale keď sa on nedá odhovoriť od svojho predsavzatia a je rozhodnutý zotrvať v ňom aj vtedy, keby sa ona k nemu nepridala, stane sa povoľnejšia hlavne preto, že by musela ísť sama horou a potom bolo by už vari aj neskoro do školy. Prehováranie dlho trvá. Ervín ho preťahuje, ako len môže, predkladá nové a nové návrhy, ba pokúša sa ju získať pre svoj plán i lákavými sľubmi. Keby vraj zostala s ním, dal by jej turecký med. Takýto ešte nikdy nejedla. Podobá sa smole, môže sa tiež žuvať, ale je sladký. Odsekol doma hodný kus, vytrvá im na celý deň. V kapse má potom aj oriešky, figy, keď budú hladní, rozdelia sa rovným dielom.
   </p>
   <p>
    Ach, ťažko odolať. Paulínka má sladkosti rada. Nuž dobre, ona pôjde. Kladie však podmienky, že musia ísť niekde ďaleko, aby ich ľudia nevideli.
   </p>
   <p>
    Prirodzene. Ervín súhlasí. I jemu záleží na tom, aby neboli ľuďom na očiach. Nech si nemyslí, že on chce zostať sedieť tu na chodníku. Nie, môžu ísť, kde len chcú, najlepšie do niektorého opusteného kúta alebo do hlbokej jamy. V okolí Kozieho vrchu je dosť tichých, ukrytých miest, kde sa môžu uchýliť.
   </p>
   <p>
    Horšie je, že nemá určitého cieľa a nepozná chotár, aby sa mohol orientovať. Ervín nebrúsil nikdy grúňmi, nerád odbehúval ďaleko od domu. Neznáme končiny ukrývajú vždy nejaké nebezpečenstvo. Mohol by sa stretnúť s besným psom, mohol by ho znezrady napadnúť cudzí zlý chlapec, mohol by konečne ľahko zablúdiť, ako by ho našli, keby nevedeli, ktorou stranou sa pustil? Ach, nie, neradno sa púšťať neznámymi chodníkmi, lepšie je, keď sedíš vo dverách svojho domu pod ochranou príbuzných, ktorým záleží na tvojom bezpečí. Môžeš si spokojne pohvizdovať, stružlikať prúty, pokrikovať smelo na ľudí, vyplazovať umazaným a zvedavým deťom jazyk — tu sa dá každé nebezpečenstvo zaplašiť jednoducho tým, že zavoláš hlasnejšie na apu alebo na mamu. Nuž teraz je celkom bezradný. Nevie, ako sa polia vlnia, ako sa zarezávajú dolinky do kopčekov, ktorá strana je polnočná, večerná alebo raňajšia, kadiaľ sa vinú chodníčky na chotár a kadiaľ zas schádzajú na doliny. Ide len tak ako ho oči vedú, stále dopredu, aby Paulínka nepobadala jeho neistotu. Na obzore vidieť dve sosny, istotne pod nimi bude príjemný chládok! Putujú hodnú chvíľu medzami, hrabú sa do kopca, obchádzajú žitá, schádzajú do dolinky a zas treba ísť príkrym úbočím. Okolo sosien je však drsná, skalavá pôda, nemajú si kde sadnúť. Lepšie bude, keď pôjdu ďalej k starým humnám na úložinke. Tam zas je veľmi mokro a v humne by sa mohol aj niekto skrývať. Nová cesta ich vedie stranou pomedzi hustú kružinu a tak sa smer stále mení.
   </p>
   <p>
    Paulínka nejaký čas ide poslušne, niekde vari chvíľku zastane, niekde trhá kvietky. Tadiaľto ich toľko rastie a sú také pestré a voňavé. Donesie domov veľkú kyticu, mamka bude rada. Za rána sa lúčinami aj dobre kráča, hustá tráva príjemne nohy chladí, lebo si udržala vlhkosť, ale ako sa deň vydúva, slnce hlbšie vniká do zeme, tráva je ostrá, šuchorí pod krokom, nad ňou sa chveje rozpálené povetrie. Telo stráca pružnosť, ochabuje, slaný pot ho rozožiera, tesné šaty prekážajú, nemôže sa voľne rozhýbať. Tak by sa mu žiadalo niekde na mäkkom machu oddýchnuť. Tak by si rado poleňošilo, azda by potom bolo poslušnejšie a pohyblivejšie. I duch sa kruší. Nevie sa už nadchnúť za krásu kvetov, je ťažkopádny, skleslý, tiež omarený únavou. Prečo sa chce Ervín toľko túlať, prečo už nenašiel miesto, kde by sa usalašili? Napoludnie je priam neznesiteľná horúčava. I vtáci zamĺknu a stiahnu sa do krovia. Nad poľami šľahajú nečujné plamene letnej žiary. Kvety sa pod nimi uhýbajú. Chceli by si udržať poslednú vlahu v korienkoch. Popoludní bude ešte väčšia páľa.
   </p>
   <p>
    Paulínka je celá utrmácaná a na protest začínajú zas tlačiť nešťastné topánočky. Nie, už neurobí ani krok. Keď sa chce Ervín túlať ešte ďalej, nech sa túla, ona zostane tu. Veru.
   </p>
   <p>
    A napodiv, teraz má aj Ervín dosť chodenia. Vlastne mal úmysel dôsť iba sem na kraj hory, ďalej by nešiel ani za svet, nemá to zmyslu a musia pomýšľať aj na návrat. Tu si teda sadnú, a keď Paulínku tlačia topánky, nech sa len pokojne povyzúva.
   </p>
   <p>
    Paulínka sa nedá veľa nahovárať. Hneď si začne odväzovať šnúrky, a keď si má uvoľniť pančuchy, vyhrnie si sukienku nad kolienka práve tak smelo a bezstarostne ako včera na chodníku. Rozdiel je len v tom, že teraz tu tesne vedľa nej sedí Ervín, vyjavenými ustrnutými očami sleduje každý jej pohyb a nahlas nad všeličím prejavuje svoje počudovanie.
   </p>
   <p>
    Najprv nevie pochopiť, prečo nosí také dlhé pančuchy, potom sa zas čuduje, že má také bielušké telo nad kolenami, a potom ju chce presvedčiť, že on má hrubšie nohy ako ona.
   </p>
   <p>
    Pravdaže, v tomto musí Paulínka odporovať, môže sa mu len vysmiať, že také niečo tvrdí, veď predsa každý vidí, aký je Ervín chudučký, tenký vo všetkých údoch, len kožtička na kostiach.
   </p>
   <p>
    Ale Ervín to nechce pripustiť. Bolo by mu hanba, keby sa dal. Ani reči. Na píšťale snáď, ale vyše kolien a pri koreni ani chýr. Môže sa hneď presvedčiť, on jej ukáže a ochotne vykasúva si nohavicu, ba pritíska si nohu k Paulínkinej, aby bolo vraj vidieť zjavnejšie rozdiel.
   </p>
   <p>
    Obidvaja sú trochu navalení na chrbty, podopierajú sa vzadu na lakte a tak môžu odhadnúť správnu mieru iba očami. Trvá chvíľku, že nepovedia ani slova. Nad nimi žiari poludňajšie slnce, tráva prudko vonia. Ach, je to náprstník, tuhá a omamná vôňa ružového náprstníka. Tu medzi kružinou silno vonia a silno zapúšťa sa do povetria. Ale nepohne sa ani lístok ani stebielko, všetko zalieva ťažká tíš. Ba práve ich oboch začína nebezpečie podomieľať.
   </p>
   <p>
    V tú chvíľu niekde nablízku prebúdza sa zaiste biblický had. Horúce slnce mu prihrialo kožku, nuž zodvihol hlavu. Bolo by to vari zavčasu, aby liezol na strom pokušenia. Veď ešte na ňom nedozreli ani plody. Adam a Eva boli oveľa starší ako títo dvaja a potom oveľa dlhšie žili nečinne v rajskej záhrade, leňošenie sa im muselo zunovať, potrebovali zmenu. Nie, nie to sa mu len sníva. Pár ráz zívne a bude spať ďalej.
   </p>
   <p>
    Ale Paulínka ho predsa pobadá. Nejaké hlučnejšie prúdenie ohlasuje sa jej v tele. Čo je to? Azda slabé zakolísanie srdca, pochybelo mu trocha priestoru a ona sa prebúdza, vidí viac ako pred chvíľou. Stáva sa nepokojná, niečo vetrí.
   </p>
   <p>
    Odťahuje sa rýchlo od Ervína a sťahuje si sukienku až na kolená.
   </p>
   <p>
    Ervín sa čuduje, prečo sa tak naraz hanbí.
   </p>
   <p>
    Paulínka nevie, azda preto, že je tu tak veľa svetla, a potom sa zdá, že nie sú celkom sami. Nablízku niekto rúbe.
   </p>
   <p>
    V tom má pravdu, povyše nich je skutočne sváko Špiritajovie. Ráno sa vybral do stráne odťať nejaký hrubší jaseň na vahany. Musí si urobiť na zimu zásobu. Bol by sa už dávno vrátil. Chvalabohu, jaseňov je ešte dosť, ale už dlhší čas sleduje blúdenie podivného párika. Čože má za lubom ten Tóthov chlapčisko s Paulínkou? Zdá sa, že mu niečo vrní hlavou. Krútil sa poľami ani baran, ktorému začínajú rohy oťažievať. Nesmie ho spustiť z očú, už aj preto nie, že je s ním Paulínka, ktorá niekedy chodievala s Tónom často k nemu. Nedá jej ublížiť. Ešte to. Bedlivo ich sledoval a teraz, keď sa konečne usadili, zastal si aj on neďaleko pri kružine a vytína vidlicu. Bude dobrá na hrable, dávno za takou pásol, lebo hrablisko s rozštiepenou vidlicou býva slabé.
   </p>
   <p>
    Ervín ho vidí aj pozná. Je preto trocha zmätený. Akože ho nespozorovali prísť, veď boli ticho? Šuchotanie trávy mali počuť. Dobre, že na nich tu pod kruhom nestúpil. Musia odtiaľto zmiznúť, kým vytína. Najlepšie bude, keď zbehnú do hory. Medzi stromami ich nestihne vidieť a môžu sa utiahnuť do húštiny, nalieha.
   </p>
   <p>
    Ale Paulínka sa mu už nedá nahovoriť. Cíti nebezpečenstvo a najväčšie práve pri Ervínovi. Je naraz podozrievavá a opatrná, bočí od neho, nevedela by si už k nemu s pokojným svedomím sadnúť, hoci ho celkom nezavrhuje, môžu byť aj ďalej priateľmi, ale teraz musí už ísť domov. Nemá ani chvíľu pomeškania. Pozbiera sa nejako naponáhlo a pustí sa sama dosť náhlivo dolu stráňou.
   </p>
   <p>
    Ervín na ňu chvíľku pozerá. Teraz to celkom zbabral. Hádam bolo veľa toho chodenia. V budúcnosti musí byť rozhodnejší, myslí si. Potom sa tiež pustí nadol, ale iným smerom a celkom pomaly. On nemá príčinu náhliť sa. I keby pociťoval nejaký strach, musí sa premôcť. Nie je už malý chlapec. Hľa, práve sa vracia zo záletov.
   </p>
   <p>
    Tak rastú chlapi.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e441">
       </a>
       9
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pani Hermína má trápenie.
   </p>
   <p>
    Nie, osud jej nedožičil, aby strávila zvyšok života v modlitbách a v rozjímaní, ako by si bola priala. Darmo je, kým má telo, svoje ťažké telo, nemohla vzlietnuť do ríše anjelov, kde panuje večný mier, a neodišla ani do kláštora medzi ctihodné sestričky, ktoré úzkostlivo dbajú, aby do ich ústrania neprenikol zhon sveta. Leží stále doma na posteli, a to je nie tak ďaleko, aby sa mohla len utápať vo svojej svätej duši. Od cesty, ktorú používajú ľudia, delí ju iba stena, do kuchyne, kde lomozí Marusa, bývajú dvere otvorené celý deň, tam ďalej hneď je korheľňa, v ktorej je neraz hlučno, že sa otriasa celý dom.
   </p>
   <p>
    Život teda k nej priteká vytrvalo niekoľkými stranami. Nie sú to síce mocné prívaly. Tie burácajú niekde vo väčších, voľnejších priestoroch, schytávajú ľudí, ktorí stoja priamo v prúde a majú zdravé nohy a ruky, aby mohli zápasiť. K nej pritekajú len slabé vlnky, zvyšky veľkých, roztrieštených vĺn, posledné záchvevy okrajových kruhov, ktoré sa na úskaliach dobre stlmili. Ale aj tie stačia na to, aby jej porušovali pokoj. Život ju ešte celkom nevyradil zo svojej hry. Podchvíľou sa jej z niektorej strany ohlási a ona ho musí brať na vedomie.
   </p>
   <p>
    Zavčas rána sa rozhovoria kohúty. Celá dedina ešte spí v hlbokej, neporušenej tme, a ona ich už počuje. Známe, ostré hlasy živých a vždy pohotových budíkov dediny. O chvíľu rozlepí rozospatá žena oči, započúva sa do temných priestorov, uvedomí si jasne svoje povinnosti, a potom už neotáľa. Prekročí muža, ktorý vedľa nej vždy bezpečne leží, a ide rozložiť oheň. Keď zapukajú platne a vyvalí sa dym z komína, voľačie ruky sú už zapriahnuté. Treba zomlieť kávu, naliať do kotlíka vodu, vyňať kapce z rúry, ktoré sa tam od večera sušili, zamiesiť cesto, priniesť na stôl chlieb, rezeň slaniny, vytrúsiť omrvinky z mužovej kapsy, zapliesť si vrkoče, zvesiť záclonku z okienka na dverách, lebo začína vonku svitať. Samé drobné, nenáročné, ale cieľavedomé a isté pohyby, sprevádzané iba pravidelným tikotom nástenných hodín a pokojným prúdom myšlienok. S prílivom dňa bude aj ich pribúdať a ustanú iba na mrkaní, keď sa zalizne posledný plamienok do vyhárajúcich uhlíkov v peci.
   </p>
   <p>
    Pani Hermína ich dobre pozná, nezabudla na ne. Vedela by ich hocikedy zopakovať v práve takom slede, ako za sebou nasledujú, a vždy, keď zaspievajú kohúty, ozvú sa jej niekedy v lakťoch.
   </p>
   <p>
    Cez deň doliehajú k nej neustále kroky z cesty, niekedy vidí na stene proti oknám aj tiene, niekedy jeden, niekedy dva alebo i viac. Postupujú jedným smerom, ale aj proti sebe. Ach, ľudia prechádzajú všetkými smermi, majú veľa pokonávačiek. Každému niečo iné vrie v hlave. Niečo mu práve pochybelo, musí si po to ísť na druhý koniec dediny, treba sa ponáhľať, aby nezmeškal! Slnce postupuje obzorom rovnomerne, nezastane ani nad jedným kopčekom. Čo nevidieť bude mrkať, človek si bude robiť súvahu: na toto som pozabudol, toto som nestihol urobiť, a zle spí, ak má veľké resty. Najlepšie je, keď robota ide od ruky. Áno, i to si pani Hermína uvedomuje, lebo nezabudla na robotu, ktorú voľakedy vykonávala.
   </p>
   <p>
    Keď večerami vyhukuje sova, sedia už všetci okolo stola pod lampou. Je tu aj suseda s praslicou a ešte niekto tretí. Slovo padá na slovo, každý má nejaké skúsenosti, nové chýry, pochybnosti do budúcna, reči sú zaujímavé, oplatí sa počúvať, hoci mihalnice treba neustále dvíhať. Veľmi známa vec. Priadky sa rozídu, len čo vychladne pec a hlásnik zatrúbi pod oknom.
   </p>
   <p>
    Takto vlastne pani Hermína sleduje presne pulz života od rána do večera. Ba niekedy i uprostred noci sa zobúdza a načúva. Niekto chodí bosý po kuchyni. Bude to istotne Matúš. Dostal chuť na pár šlukov. O chvíľu vrzgnú dvere na komore, kde spáva Marusa, a zas bude ticho. Voľakedy hneď potom zvykol spoza stien prenikať tlmený rozhovor. Teraz sa všetko odbaví v tichosti. Matúš sa už do rána ani nevráti do svojej postele pri dverách. Pani Hermíne sa rozbúši srdce. Nejaká spomienka sa jej tlačí do mysle. Nie, to pôsobí pohanená počestnosť, trocha rozhorčenia, jej krv má ešte nejaký nárok a bude zaiste oprávnený. Ale chytro sa ovládne, upokojí. Zatvára oči, aby čím skôr zaspala. Nesmie sa dať mýliť nejakými spomienkami, nesmie sa vracať na tie miesta, ktoré už dávno opustila a oželela. Bolo by to zbytočné. Všetko je vzdialené, stratené pre ňu. To oživenie, ktoré spôsobuje v nej spev kohútov, každodenný pouličný ruch, je len ozvena života. Dnes má už telo tiché a dušu vyrovnanú, zmierenú s minulosťou i s budúcnosťou. Nesmie dopustiť, aby sa nejako narušil tento stav.
   </p>
   <p>
    Nuž tak uvažuje pani Hermína a bráni si svoj mier. Chce sa udržať v ústraní, v tichej zátočine, kde ju prúd vyplaví za každých okolností, kým bude prebývať ešte na tomto svete. Nech si ľudia idú svojimi cestičkami. Ona už došla k cieľu.
   </p>
   <p>
    Ale teraz stučnela Marusa.
   </p>
   <p>
    Ach, Marusa je už nie takou opŕchnutou a splašenou sliepkou, ako bývala voľakedy. Od tých čias, ako začala prijímať od gazdu podarúnky, zmenila sa rýchlo vo svoj prospech. Tvár sa jej zaokrúhlila, chrbát rozšíril, ruky i nohy zhrubli. Veru. Ani nie o rok jej musel Matúš kúpiť nové čižmy, lebo tie prvé mali úzke sáry. Veľa sa vždy namordovala, kým do nich vtlačila lýtka. Stala sa veľkou dievkou.
   </p>
   <p>
    Za svojím chudobným domovom tam niekde za horami celkom prestala clivieť. Nemalo to významu. Sotva kedy jej kroky zamieria v tie končiny. Ako by si zvykla na nízku povalu, na malé okienka domu? V ktorom kúte by si našla miesto pre svoje sukne, oplecká, brusliačky, pentle, košele, ktorých má už plnú truhlu, pre svoje čižmy? Ako by sa mohla uspokojiť celý rok len ná pečených zemiakoch a kapuste? Ach, nie, nedostanú ju už tam.
   </p>
   <p>
    Občas privíta svojho zostarnutého a utrápeného otca. Povypytuje sa ho na novinky, ale neprejaví o ne väčší záujem. Len aby bolo o čom rozprávať. Beztoho to bývajú vždy iba ponosy: málo zárobku, bieda, hlad, choroby. Otcovi môže veriť. Keby mlieko pili a samý med lízali, ani otec by nebol taký žltý a zohnutý do háčika. Ach, ťažko prichodí dlhšie naň hľadieť. Handry na ňom visia a celý sa trasie. Stále ho je nejako menej. Raz sa pustí pred ňou dokonca do plaču ako malé dieťa. Pred týždňom pochoval ženu. Ach, božemôj, čo si len počne s toľkými deťmi. Marusa na chvíľu stŕpne. Taká novina ju predsa len prekvapí. Práve pred týždňom, práve vtedy jej niečo vari cez pravú polnoc škrabalo na posteľ za hlávikom. Istotne mať, keď vtedy umreli. Chudera, živo sa na ňu rozpamätúva. Tenká žena s dlhým, skoro priesvitným nosom. Celé dni ošívala sa po izbe, vymetala kúty, upratúvala, vytierala, ona jediná, lebo chcela udržať akú-takú čistotu. Postávať pred domom a viesť dlhé rozhovory so susedkami sa jej nedostávalo. Bolo veľa detí. Jedno učila obliekať do košieľky, druhé zavíňala do plienok a iné už nosila vo svojom boľavom živote. Stále mala komu utierať zásterou nos. Veru, nautierala sa dosť, prisviedča otec. Nikto sa nemôže ponosovať. Iba tým najmladším nebude mať teraz kto utierať. Sirôtky, ktože sa ich ujme, aby nevykapali? Najlepšie by bolo, keby sa ona, Marusa, vrátila domov. Má skúsenosť, vie variť i deti opatriť.
   </p>
   <p>
    Ale Marusa v tom okamihu vytriezvie a zabudne náležite oľutovať aj mater. Veď majú Milu, prečo by tá nemohla viesť domácnosť?
   </p>
   <p>
    Ach, kdeže je Mila. Tá vlani veľmi chytro vypadla z hniezda. Zapodela sa s Cigánom, ktorý prišiel do dediny tehly páliť. Nečakala ani, kým ju rodičia vykropia svätenou vodou. Pošla ta za ním do koliby a dosiaľ mu už vynosila druhé dieťa. Doma sa ani neukáže.
   </p>
   <p>
    Nuž v takom prípade nech sa prichytí roboty Jula alebo nech sa otec ožení, nejaká vdova sa preň ešte nájde. Ona nie, nemôže zanechať dobré miesto, a potom ani by ju nepustili. Práve teraz je veľa roboty, začali stavať. Prídu murári, šichníci, bude treba variť pre mnoho ľudí. Ako by si bez nej pomohli? Nie, v nijakom prípade nie. To je jej posledné slovo.
   </p>
   <p>
    I otec sa musí s tým uspokojiť. Poutiera si do rukáva nos, aby viac nesmrkal. Bude sa musieť vari druhý raz oženiť. Nemá iného východiska. Na deti sa nemôže spoľahnúť. Marusa mu tentoraz napakuje plnšiu tanistru, vopchá niečo i zo šatstva, pán má dosť. Tak, len nech sa doma nejako opatrujú. Vyprevádza ho naponáhlo a cíti sa spokojnejšia, keď môže za ním pritvoriť dvere.
   </p>
   <p>
    Kdeže by ona išla. Veď má tu svoj domov, mohlo by sa povedať, svoje teplé hniezdo, a sotva teplejšie by inde vo svete našla. Všadiaľ by musela robiť, lebo je iba slúžkou, ale tu jej aspoň nikto nerozkazuje. Sama si určuje robotu, určuje si za ňu aj plácu. Vlastne tu nejestvuje nejaké pevné, pravidelné vyplácanie. Kedykoľvek by jej pochybeli peniaze, ide do krčmy, siahne rukou do priečinku a naberie práve toľko, koľko sa jej do hrsti vmestí. Niekedy iba grajciar, dva, aby si mohla dať vytiahnuť bielej myške planétu, niekedy celá zlatka. Záznamy nevedie nikto, ani výročné zúčtovania sa nerobia. Všetko sa dáva, berie podľa svedomia. A práve to sa Maruse páči. Keď má človek široké svedomie, zmestí sa doň veľa a vždy máme do činenia iba so samým sebou. Na to, že by jej mohol niekto nazrieť do duše, nemyslí. Na tomto svete sa ešte nenašiel taký jasnovidec. A tak sa cíti bezpečná. Stúpa všadiaľ na celé chodidlo. Rozpráva nahlas a smeje sa veselo. Niekedy vari aj veselšie a hlučnejšie, ako by sa jej patrilo. Ľudia by k nej mohli pojať ľahko nejaké podozrenie. Ale ona nedbá. Zo dňa na deň je smelšia.
   </p>
   <p>
    V nedeľu zoberie sa vždy do kostola a stane si pod kanceľ medzi ostatné dievky. Keď kostolník otvára bráničku a položí biely obruštek na kovovú mištičku vedľa oltára, ide aj ona honosne s ostatnými na oferu, a keď sa vracia obzerá si spokojne rady naľavo, kde sedia ženy, rady vpravo, kde sedia samí chlapi, zodvihne oči hore na chór, znesie pohľady na všetkých mládencov. Ba prezrie si i tmavé kúty pod chórom.
   </p>
   <p>
    V niektorom vari stojí richtárov paholok. Hľadí na ňu práve tak uprene ako vtedy, keď prvý raz vstúpila tu do kostola a postavila sa pred neho. No v túto chvíľu necíti nijaký tlak na čele alebo na inom mieste svojho tela, ani po chrbte jej neprebieha mráz. Aké strachy. Paholok nemá takú silu v očiach, ba ani v rukách, ako si on namýšľa. Marusa sa mala možnosť o tom presvedčiť. Od pár čias vedú spolu tichý zápas a vždy sa dosiaľ ukázala jej prevaha. Darmo sa jej vláči za pätami, sotva vykročí z domu. Darmo ju zaskočuje na pustých miestach, darmo uprostred mesačných nocí vyklopkáva jej vytrvalo na okno, vytrešťúva rozpálené oči a pritíska čľapatý nos na orosenú tablu. Nezláka ju ani sľubmi ani čarami.
   </p>
   <p>
    Raz sa utiekol aj k násiliu, vyskočil nečakane z medze, kde na ňu striehol, keď prišla na ostredok s košom, a chcel ju strhnúť na zem. No bola to celkom márna námaha. Keď na svoju hanbu dohryzený, doškrabaný, bez jedného rukáva odskočil do krovia, Marusa si musela zapínať brusliačik, podkasúvať sukňu a hlavne naprávať hriadky, zahŕňať korene zemiakov, ktoré pri ruvačke porozmetúvali, ale vcelku nechýbalo jej nič. Ani ruky ani pás ju nebolel. Nabrala spokojne do koša zeliny a prišla domov práve taká svieža a ľahká, akoby naozaj len kôš zeliny na kúsku bola preniesla. Trochu ruvačky jej nemohlo škodiť. Mala surové a tvrdé telo, ku ktorému by si musel poriadny chlap pevne zastať, aby ho skrotil. Richtárov paholok by si však musel zavolať pomoc. Sám je na ňu prislabý. Jeden pokus stačil, aby stratil odvahu. Potom prišiel s inými trikmi. Začal sa jej vyhrážať. Ak nevyjde vraj večer do záhrady, do rána im zdochne krava, niekedy mal zhorieť celý dom na popol, ba raz ho mala nájsť obeseného vo dverách. Pravdepodobne cez chladnú noc, čo stál niekde za plotom a čakal, si to vždy inakšie rozmyslel. Marusa si pokojne večer ľahla, ani okienkom pred spánkom nenazrela, či nestojí niekde medzi fazuľou, v noci hlboko spala, neplašili ju pochabé sny, a ráno nikdy nenašla vyvalenú kravu v maštali, popol z chalupy alebo obesenca vo dverách.
   </p>
   <p>
    Nuž čože má teraz za lubom?
   </p>
   <p>
    Marusa čaká. Každý deň ju vedie cesta popri pliesku. Tu obyčajne spomalí krok. Hľadí aj do rákosia a načúva, lebo odtiaľ zvykli sa ohlasovať hrozné slová pomsty. Ale dlho nič… Vietor vyprobúva pružnosť rákosia, nad plieskom preletúvajú lastovičky. A podaromnici aj čaká. Jedného dňa odíde paholok s uzlíčkom z dediny a Marusa slávi úplné víťazstvo. Keď sa vracia z ofery, temer vyzývavo prehliada kostol. V tmavom kúte pod chórom už stojí iný človek. Musí to byť veľký svätuškár, lebo od modlitebnej knihy nezodvihne ani na chvíľku oči. Marusa dvíha hlavu. V očiach jej horia jasné ohníčky. Nepridúša ich pokorou ani v kostole. Môže ich vidieť každý. Víťazný boj s paholkom jej dodal novej odvahy. Už nezrýchli krok, keď na ňu zavolá niektorý dedinský mládenec, ani si neobhrýza gamby, ak sa k nej na ceste pridá. Prečo by sa mala uťahovať, strániť? Veď v ničom nezaostáva za ostatnými dedinskými dievčatami. Naopak, v mnohom vyniká nad ne, hoci sa nespúšťa svojho kroja. Len tak bez príčiny by sa chlapi za ňou neobzerali. Ba práve spomalí krok, počká, lebo je rada, keď môže s niekým ísť, zhovárať sa, uhýbať všelijakým slovným narážkam, hrať chvíľku odvážnu hru očú, nechať sa chytiť tvrdou rukou v zápästí. Nevidí v tom nebezpečenstvo.
   </p>
   <p>
    V krčme si dovolí ešte viac. Prechádza voľne pomedzi stoly, rozkladá poháriky. Nevrieska, keď ju niekto potľapká, privinie alebo uštipne na niektoré chúlostivé miesto. Nech si len poslúžia, keď im to dobre padne. Ona sa pritom nestratí, ani z nej neubudne. Trocha jednačky, korenených žartov, smiech, a o chvíľu stojí zas za púdľou a nalieva nové poháriky. Voľakedy by sa nebola dala za svet vylákať z tohto miesta, obloženého sudmi, debničkami a fľašami. Už na to potrebovala odvahu, aby vládala sem vstúpiť. Kolená sa jej triasli a oči mala vždy plné sĺz, keď si uvedomila, že stojí medzi samými chlapmi. Úzkostlivo narábala lievikom a mierkami. Naplnené poháriky nechávala stáť na pulte, kým si ich sami hostia neodniesli k stolu. S nikým sa nepúšťala do rozhovoru, len striehla, aby mohla vykĺznuť dvermi naspäť do kuchyne. Dnes je to iné. V krčme sa pohybuje práve tak voľne ako v ktoromkoľvek inom kúte domu. Chlapi jej nezavadzajú. Nalieva rovno z fľaše, ktorú drží jednou rukou, nepoužíva mierky, veď sa nezrúti nebo, keď niekoľko kvapiek preleje. Prihovára sa vľúdne každému, koho vysluhuje. Či už posušili na Kratinách? Nie ešte? Oni dajú z pondelka skosiť. Keby len bola chvíľa! Tento rok je veľmi mokrý. Odprevádza až k dverám, roznáša k stolom. Prečo by mala na svet hľadieť spoza púdle?
   </p>
   <p>
    Ach, veru zmenila sa na nepoznanie… Mohlo by sa povedať, že urobila veľký skok. Azda niekoľko veľkých skokov. Roky plynuli, krv dozrievala a prúd, nekonečný, strmý prúd života ju vliekol. Ona sa len toľko pričinila o dnešný stav, že sa ničomu nebránila. Poslušne sa dala odviesť z drevenej chatrče, kde sa narodila, sem do tejto chmúrnej múranice, pochytila sa usilovne robôt, ktoré jej rozkázali, keď bolo treba, prevzala starosť nad celým hospodárstvom, jednej noci prijala gazdu do svojej postele a poslúchla ho, keď žiadal, aby bola ticho. Áno, iba to by sa jej dalo vyčítať. Ostatné prišlo samo ako dlhý rad následkov: uvoľnenie vnútorného napätia, istota, smelosť, odvaha, chuť do roboty, chuť do jedla, nerušený hlboký spánok, zdravie, sila a teraz toto neobyčajné tučnenie.
   </p>
   <p>
    Zaiste je to veľký nevďak, hanebnosť a bezočivosť, keď slúžka využije dobrosrdečnosť, štedrosť, zhovievavosť svojich pánov, vypasie sa pri ich stole, zapustí hlbšie korene, ako je dovolené, rozloží sa pohodlne v celom ich obydlí a nakoniec zamieša sa i do ich krvnej záležitosti, aby si mohla niekedy robiť nárok na ich dedičstvo. Ale či ona za to môže? Aj popri odvahe, ktorú nadobudla, v tomto prípade zostáva len slabá. Každá možnosť vyhnúť sa následkom, zabrániť nepríjemnostiam zostáva mimo nej. Spočiatku hlodá ju aj vážna starosť. Keď zbadá, že objem pása sa jej povážlivejšie zväčšuje, robí opatrenie, aby to nikto nespozoroval. Pravdaže, šnúra na sukni už nevystačí, roztrhne sa, keď ju pevnejšie zviaže, a okrem toho nemá žiaden účinok. Tlak znútra pôsobí na širšej ploche, je trvácnejší, ba zdá sa, že vzrastá. Následkom toho i tlak zvonku musí sa stupňovať. A Marusa nezaháľa, vystrieda všetky prostriedky, ktoré má poruke, najprv povrázok, na ktorý vešiavala bielizeň, potom gazdov remeň na pás, uterák, poskladaná šatka, obrus a potom je v koncoch. Vzrastajúci tlak prevalí sa dopredu, vypne celé brucho a nedá sa ničím zachytiť. Nieto preň vo vnútri miesta. Každá námaha je zbytočná. Musí sa porozpínať, uvoľniť, veď treba aj dýchať. Ešte má predsa odvahu, nuž skúsi pripomôcť si tou. Motúzy poodhadzuje a opáše si voľne sukňu. Ani tá ju nechce veľmi poslúchať. Dlho sa trápi, kým ako-tak pozakrýva rázporok, vpredu je zas prikrátka. Ešte ju poprihládza, pár ráz vzdychne a ide za robotou. Zvŕta sa v kuchyni, zametá krčmu, ide na ulicu, pristavuje ľudí, zhovára sa s nimi a snaží sa byť pritom pokojná. Či znesie ich prenikavé pohľady? Oj, zaiste, to je ľahšie ako chodiť so sputnaným bruchom, kráčať opatrne ako na ihlách, potláčať vzdych a čakať, kým sa ti rozpukne srdce.
   </p>
   <p>
    Koniec koncov, prečo by len ona mala znášať nepríjemné následky poklesku. Toto brucho nie je celkom iba jej záležitosťou. Prislúcha do spoločenstva tohto domu. Aspoň z jeho poriadkov vyplynulo. Jej sa dostala teraz iba úloha nosiť ho. Ako sa pamätá, najprv ho nosila pani Hermína. A vykonávala to dôstojne. Nikdy nedala najavo, že by sa bola zaň hanbila. Ľudia ju napospol chválili, vraj aká je pekná, plná. A mali pravdu, dobre jej svedčal taký stav, veď bola gazdiná. Teraz je na nej rad, lebo prevzala po nej vedenie domácnosti i gazdovstva. Neskoršie sa dostane takej cti mladej slečne, aby sa vystriedali všetky ženy poriadkom. Nuž akáže hanba. Rozhodne sa určite Marusa a chodí ďalej bezstarostne po dome, vykonáva usilovne všetky roboty ako prv. Napodiv, brucho jej nezavadzia, ľahko si dá s ním rady, pobehúva po krčme, nalieva do pohárikov, štrká peniazmi, žartuje, smeje sa na všetky zuby. Nie, ona nemá príčinu znepokojovať sa.
   </p>
   <p>
    Zato pani Hermína zabudne na každodenné modlitby, nábožné spevy a celou bytosťou stíchne niekoľko dní od tej chvíle, ako zistí neklamné príznaky jej stavu, ba i potom sa nevie len tak ľahko spamätať. Najradšej by sa videla niekde hlboko, hlboko pod zemou. Na takýto úder nečakala. Voľakedy vzala celkom pokojne na vedomie, že Matúš pretrhol i to posledné puto ich manželského zväzku. Ach, veď bol ešte rúči chlap. V robote sa nedal zahanbiť. Do jedla mal vždy dobrú chuť, neponosoval sa na záduch, ani na ľavom pleci ho nepopichávalo. Ani jednu sobotu si nezabudol oholiť bradu, pristrihnúť si a vykrútiť bajúzy. Bolo len prirodzené, že sa niekedy v noci prebúdzal, vyšiel do kuchyne a hľadal dvere do Marusinej komôrky. Nezazlievala mu to, ani na Marusu nepožiarlila. Snažila sa každého zvlášť pochopiť a ospravedlniť. Istotne takéto riešenie je pre ňu najprijateľnejšie. Matúš nepotrebuje obchádzať ploty, prikrádať sa tmavými medzerami, aby ho nikto nezazrel, a vystávať niekde pri okne, kým mu niektorá vdovica neotvorila. Marusa spáva tu hneď v komore za stenou. Všetko sa teda odbaví bez náhlenia a hlavne pod jednou strechou. Nikto sa nič nedozvie. Počestnosť ich rodiny sa navonok uchráni. Ona má posledné dni svojho života vcelku spokojné. Ona sa modlí za seba i za tých dvoch, a keď zomrie, bude mať Matúš voľné ruky. Môže si dať zväzok, ktorý uzavrel tajne s Marusou, potvrdiť verejne pred ľuďmi i bohom. Veru, s tým počítala. Ba počítala aj na to, že sa bude musieť niekedy Paulínka deliť s niekým o dedičstvo, ale nikdy nepomyslela, že by ju mohla Marusa takto zaskočiť. Čo si len počne?
   </p>
   <p>
    Na mienke ľudí jej ani tak veľmi nezáleží. Žije mimo nich za hrubými múrmi a nemá nádej, že by sa niekedy s nimi stretla na ulici. Horšie je, že Paulínka už nie je malé dieťa. Otvárajú sa jej práve zmysly, usilovne pozoruje, trápi sa nad všelijakými záhadami ako vari všetky dievčatá v jej veku. Pri tom všetkom je ešte nevinná ako kvietok. S každou myšlienkou sa zdôveruje matke. Áno, to je jediná bytosť, na ktorú má vplyv na tomto svete, s ktorou si rozumie. Teraz ju istotne stratí. Veď čo si pomyslí o nej, o otcovi, keď toto všetko pochopí? Ako sa jej bude môcť pozrieť do očú? Marusa tu zľahne, porodí dieťa, bude sa musieť ísť zapísať do matriky otec. Ach, nie, nie, musí rozhodne hľadať nejaké iné východisko. Najlepšie by bolo, keby sa mohla pokojne a osamote porozprávať o veci s Matúšom. Muži mávajú určitejšie nápady, vedia sa rýchlo rozhodovať.
   </p>
   <p>
    Ale z Matúša teraz veru nemá nič. Je taký zaneprázdnený robotou, ako ešte nikdy nebol… Cez deň robí vo fabrike a večer neskoro do noci doma, lebo sa práve pustil do prestavby. Nemôže otáľať. Roky utekajú, dievča dospieva. Čo nevidieť prídu prví pytači. Keď bude ešte jedna kuchyňa, izba, komora, môže ich smelšie premerať, hodnotiť a opytovať sa, kto sú a čím chcú byť. Ani z jamy na hnojnicu by sa nemohol tak úprimne tešiť, keby musel myslieť na smrť. Ech, veď sa rozhodol, že tento barak i s celým gazdovstvom predá, keď pôjde na penziu, a že si v meste kúpi poriadny dom, aby mohol držať nájomníkov. Nuž dal sa do toho. Starú kobylu predal, kúpil pár dobrých koní, ťažký voz, najal paholka, zatiaľ iba priškretého Joťka z dediny, ktorému nemusí platiť, zváža drevo, skaly, tehly, teraz prišli murári, chodí s motúzom, zabíja kolíky, tuto by mohli byť okná na izbe, tam dvere do kuchyne, robí čiary latkou krížom-krážom po dvore, takto by on myslel. Okná nech urobia väčšie, komín úzky na vypaľovanie a priečky len na jednu tehlu, lebo tak sa teraz všadiaľ stavia. Zajtra prídu tesári, i s tými sa treba poradiť. Ukazuje sa, že v jame bude málo vápna, musí ešte zahasiť do suda, i zo dva vozy piesku treba ešte vyhodiť z potoka. Ach, na jednu hlavu je to práve dosť. Kdeže by on mohol myslieť aj na Marusu.
   </p>
   <p>
    Pani Hermína už po dvoch bezsenných nociach nahliadne, že by darmo čakala na jeho rozhodnutie. Musí konať sama. Vari ešte toľko sily v sebe nájde, že znesie pohľad svojej sokyne, veď musí uznať, že v takomto stave nemôže tu zostať. Za krátky čas naplní sa dom cudzími ľuďmi, murári, tesári, šichníci, pre všetkých sa musí nájsť miesto, aby sa mohli po robote vyspať. Akože by chodila pomedzi nich v takomto stave, akože by ich prekračovala, keď budú ležať v kuchyni na dlážke, a čože by si tiež o nej pomysleli. A potom, kto bude za ňu variť, robiť, keď jej nadíde čas, veď by si museli najať ešte jednu slúžku. K tomu by už pán neprivolil. Nie, nie, v nijakom prípade nemôže tu ostať. Najlepšie riešenie by bolo, keby sa teraz vydala. Ona, pani Hermína, by jej v tom pomohla. Nejaká tá plachta, perina by sa už tu pre ňu našla, aj svadba by sa mohla tu odbaviť. Nech si to len dobre rozmyslí.
   </p>
   <p>
    Napodiv, Marusa má pritom jasný rozum, nemusí veľa rozmýšľať. S návrhom pani Hermíny celkom súhlasí, lebo nie je taká hlúpa, aby si nevedela ani roky spočítať. Keď prišla sem, mala sedemnásť rokov, a teraz má práve toľko Paulínka, ktorá sa vtedy narodila. Nuž to je veru vysoký vek pre dievku. Ak ho ešte premešká, zostane starou dievkou a do smrti by sa tiež nechcela túlať iba po službách. Bola by rada, keby sa mohla vydať, najmä keď sú predpoklady, že by sa neprevážala k mužovi s chudobným rúchom, len keby si ju chcel niekto vziať.
   </p>
   <p>
    Pani Hermína dostáva odvahu. Nie je to také najhoršie, keď Marusa súhlasí. Hlavnú prekážku prekonala. To ostatné pôjde ľahšie. Nevesta je tu a ženích príde. Veď hádam mala nejakého frajera.
   </p>
   <p>
    Akože by nie, každé dievča má frajera. K niektorej pristupuje už nad kolískou. Je ešte veľmi nesmelý, dáva sa ženám dlho nahovárať, kým privolí nakloniť sa k nej, aby sa mohla poihrať s jeho kučerami. Niekedy to vôbec nedokáže, radšej sa pustí do plaču, hoci prechováva tajnú túžbu ulapiť tie drobné trepotajúce rúčky a pomädliť ich chvíľku vo svojich dlaniach. Iný ju poťahuje za vrkoč, postrkuje, buchnátuje alebo obsypáva spoza niektorého uhla skalami zas vtedy, keď prvý raz prekročí prah domu a opovažuje sa bez ochrany behať ulicou. A ktorá nemá šťastie už od útleho veku poznať jeho náturu, istotne sa k nej pridá na ceste, keď zaháňa husi na pastvu alebo keď sa v niektorý zimný večer vracia domov z priadok.
   </p>
   <p>
    Ani ona nie je výnimkou. Možno bola aj z tých šťastnejších. Vystriedala ich viac, lebo u nich na dedine majú dievčatá väčšiu slobodu ako tu, skôr si začnú mastiť šmalcom vlasy, aby sa odďaleka leskli, a skôr si natierajú žabími perinkami tvár, aby im zmizli pehy, i chlapci si skôr zastokujú kohútie perá za klobúky. No nejako sa jej rozpŕchli. Poodskakovali od nej jeden za druhým. Azda im ona príliš často ukazovala chrbát, ohŕňala nos, vyhľadávala hnevy. Ani jeden nemal šťastie, nevyhľadával ju vytrvale, nebil sa za ňu s inými, nekupoval jej marcipánové srdcia, a keď prišla sem, nikto neposielal za ňou odkazy. Iba Belko, richtárov sluha, by mohol prísť do úvahy. Voľakedy za ňou pobehával, vyvolával ju, chcel sa s ňou rozhodne večerami schádzať na záhumní. Najprv vari len preto, že pochádzali z jedného vidieka, on z Horných Handľov, ona z Dolných, neskoršie aj z vážnejších príčin. Ba boli aj určité sľuby, určité výstupy, pri ktorých býval nebezpečný. No potom z dediny odišiel. Ona ho vtedy nepotrebovala. Lepšie sa jej viedlo, keď ju neobťažoval. Nuž odišiel, ani nevie kde. Zmizol bez stopy, najskorej sa dal zverbovať na vojnu, ako robievajú mládenci, keď chcú vytrucovať vzdorovitú dievku. Od tých čias o ňom nepočula. Istotne na ňu zabudol a tam v ďalekom svete si našiel náhradu.
   </p>
   <p>
    Ale pani Hermína myslí inakšie. Mládenci len tak ľahko nezabúdajú na starú, dobrú známosť. Keď sa vytrucujú, vracajú sa obyčajne k nej zas a potom bývajú prístupnejší, dávajú tiež prijateľnejšie návrhy, dievča sa skôr rozhodne, lebo im môže dôverovať. Niekedy sa neozve len preto, že je bojazlivý, nevie, ako začať, či je už vhodný čas. V takom prípade treba mu dať príležitosť. Rozhodne by to bolo dobre, keby mu dala o sebe znať. Mohla by mu vari napísať, ó, nijaký dlhý list, odprosovanie, stačí pár slov na karte: pozdrav, mám sa dobre, ešte vždy slúžim na starom mieste, píš, zbohom. Tak nejako. Veď si on už potom nejako poradí a nájde cestu sem.
   </p>
   <p>
    Bohužiaľ, to je nemožné. Veď Marusa nevie, či sa už vrátil zo sveta domov, ba ani to, z ktorej dediny pochádzal. Horný Handeľ je predsa veľký. Dvanásť dedín a potom ešte lazy. Karta by dlho blúdila, prechádzala z rúk do rúk a nakoniec by ju museli odhodiť. Niekto sa vraj pomýlil. — Najprv by sa mali vari povypytovať. Len, božemôj, koho? Kto pozná Martina Belku, kto vie, kade blúdi a kde sa nakoniec zastavil? Na koho sa obrátiť? Oj, to je ťažké. Marusa je bezradná.
   </p>
   <p>
    Zato myšlienky pani Hermíny sú pohotovejšie a ďalekosiahlejšie. V takomto prípade môžu predsa veľmi cennú službu vykonať ženy zo salaša. Ako sa pamätá, valasi z tunajšieho salaša pochádzajú vždy z Horného Handľa a ich ženy putujú každú sobotu sem a v nedeľu naspäť, aby priniesli chlapom čistú košeľu, gate a odniesli vyúdené oštiepky. Je to dlhá cesta. Trvá im temer celý deň. Vyberie sa ich niekoľko naraz, ba aj celý kŕdlik, lebo tu na holiach býva každým letom niekoľko salašov. Kto sa ponáhľa v sobotu ráno do mesta na trh, môže ich stretnúť obyčajne na rovni pod Kozím vrchom. Drobčia v bielych kapcoch úzkym chodníčkom za sebou a neprestajne hrkútajú spevavým nárečím, aby zahnali únavu, ktorá sa už v týchto miestach dosť zreteľne ohlasuje. Popri svojej povinnosti veľmi rady poslúžia aj ľuďom raz z jednej, raz z druhej doliny. Tamtí potrebujú vedieť, kedy tunajší mlynár pustí stupy, aby si mohli doniesť súkno vyváľať, títo zas dozvedajú sa na mladé prasúchy. Chceli by si k Vianociam prichovať, len nesmie mať dlhý pysk. Áno, povyzvedajú sa. Akože by nie. Aj také druhy sa u nich nájdu. Len nech ich v sobotu vyzerajú alebo sa aj ohlásia. Tak sa vybavujú posolstvá medzi dvoma dolinami, oddelenými vysokým vrchom. Niekedy netreba s časom sporiť, vymení sa i viac slov. Tu už začínate s kosbou. U nás ešte pohánka neodkvitla. Tam na Hrone všetko sa nejako oneskoruje. Ani žitá nie sú také vysoké ako vaše. To bude druhý ťah. A akože bolo s tým kostolom, čo ste začali stavať? Nuž zrútil sa! Zrútil? Áno, palier dal vykopať plytké základy. Teraz majú hŕbu kameňa a tehál. Nuž to bola veľká nesvedomitosť od paliera. Veru bola. Ženy si ponadhadzujú batohy, utiahnu uzlíky pod hrdlom, aby ich tak neškrtili, a stúpajú za sebou ďalej.
   </p>
   <p>
    Pani Hermína sa s nimi voľakedy často dohovárala. Dostávala po nich mnohé odkazy z domu, a tak v tejto veci sa tiež na ne obráti.
   </p>
   <p>
    Raz ich dá vystriehnuť, priviesť k sebe a opýta sa, či nepoznajú nejakého Belku. Ach, akože by nie. Poznajú vari niekoľkých, lebo na Hornom Handli v každej dedine býva nejaký. Ale pani Hermína myslí akiste toho Martina, čo voľakedy slúžil u richtára. Nuž toho zvlášť. Býva na Braväcom. Ani nie tak ďaleko odtiaľto. Inakšie veľmi známy. Každá Handeľka, ktorej by ste sa na neho opytovali, by vás k nemu zaviedla. Nie, nebol na vojne, veď je čaptavý. Iba trochu viac svetom putoval, vari slúžil pri voľajakom čudákovi doktorovi, ak nie pri černokňažníkovi, lebo prišiel oveľa múdrejší, ako bol. Ach, veď sa o tom môžu presvedčiť, keď ho potrebujú. Šikovný a zručný mládenec. Taký sa na Handľoch v tomto zlom čase, keď niet čo do úst položiť, zišiel. Mnohým ženám už pomohol. Nech sa len spoľahnú na ne, istotne mu odkážu, a on príde, lebo chodieva i takto na druhú dolinu, keď ho zavolajú. Sľubujú všetko ochotne a za rozhovoru často zabehnú očami na Marusu, ktorá si už zvyká zabúdať ruky na veľkom bruchu.
   </p>
   <p>
    Chvalabohu, vec sa rieši rýchlejšie, ako si to predstavovala pani Hermína. O dva dni sedí tu pred ňou sám Martin Belko a krúti na kolene čiernym klobúkom, lebo treba mu tuho rozmýšľať. Prirodzene, nie je to už starý Belko, ktorý voľakedy slúžil u richtárov, zavše sa čmochtal za vozom po ulici vo veľkých čižmiskách, roztrhaný, ufúľaný a strapatý ako Cigán a stále zapáchajúci hnojnicou, ktorý na všetko vyvaľoval nechápavo oči a otváral ústa. Ach, to bolo istotne vtedy, keď si sám myslel, že je súci len za paholka. Teraz má čistú košeľu, cajgové šaty. Nikto by nepovedal, že je Handelec. Správa sa slušne. Keď príde, vypije pokojne v kuchyni kávu. Poďakuje sa, dá si náležite všetko vysvetliť, krúti klobúkom a usilovne rozmýšľa. Návrh, ktorý tu počuje, nie je zlý. Ba mohlo by sa povedať, že mu prichádza vhod. Nedávno mu zomrela matka, býva v chalupe sám, len zavše pribehne švagriná zo susednej dediny na deň dva, aby ho poobšívala a oprala. No dlho by tak nevydržal, ani starým mládencom nemieni zostať. Dobrú ženu, ktorá by sa starala o kuchyňu, ktorá by rozumne hospodárila na dvore i v záhrade, musí raz priviesť do domu, a s Marusou by sa uspokojil. Nehnevá sa, že si z neho voľakedy iba žarty stvárala. Ani na ňu nezabudol. Dosiaľ si cení jej prednosti a hlavne, schopnosti, lenže…
   </p>
   <p>
    Nuž a pri tomto lenže musí pani Hermína uznať, že Handeľky neklamali. Martin Belko nenosí zbytočne čierny klobúk a cajgové nohavice. Vo svete sa naučil, ako treba hýbať rozumom, kedy treba pri jednačkách zvraštiť čelo a tváriť sa veľmi pohrúženým a nevrlým, aby mala druhá strana dôvod slobodne a veľa rozprávať, a kedy zas prižmúriť oči a priškľabiť ústa. Lebo Martin Belko nechce kupovať mačku vo vreci. Keby ho boli takto pozvali na posedenie pred pár rokmi, nebol by sa škľabil a Marusu by si bol odviedol hoci aj v jednej umazanej košeli. Lenže teraz musia uznať, že Marusa je už nie bývalá, a nakoniec, nedá sa to ani zatajiť. Preto, ak sa jej chcú zbaviť, musia pridať k tej jednej perine, ktorú s ňou ponúkajú, aj ďalšiu, veď jednu treba vždy vysúšať, akože by spávali. Veď je predsa známe, že nevesta musí s rúchom doviezť truhlu, preplnenú bielizňou a šatstvom, aby mohla zaobliecť seba, muža, deti, ba v mnohých prípadoch aj svokrovcov. On od svokrovcov odstupuje, ale pre seba si nárokuje všetko, čo mu prichodí. Naostatok nesmie sa zabudnúť ani na kravu. Nie, v nijakom prípade nemôže to byť iba ročná jalovica, načo by mu bolo teľa? Nie, bez kravy to nepôjde, ani s hocijakou starou trlicou, ktorá by mu po ceste zdochla, sa neuspokojí. Riadna krava so všetkými zubmi, s tenkou kožkou a s lesklou srsťou. Veď Marusa si ju musela za toľké roky aj vyslúžiť. Veru tak.
   </p>
   <p>
    Pani Hermíne neostáva inšie len sa podvoliť. Nemá si z čoho vybrať. Je taká opustená a slabá v tomto boji. A okrem toho musí v sebe premáhať hanbu, lebo je to len predsa hanba vykupovať od nejakého cudzieho človeka, od bývalého paholka svoju česť. Nikdy by si nebola pomyslela, že sa bude musieť takto ponižovať. Aj v ústraní, kde ju vyplavil život, zachovala si hrdosť, ktorú zdedila po otcovi. Ťažko znáša úškľabky a podozrievavé úsmevy. Veď sa ona proti nikomu neprehrešila. Aj sám boh vie, aká je čistá, bezúhonná. Prečo práve ona má niesť následky cudzieho priestupku, kde sú vlastní vinníci? Ach, má toho práve dosť, len čím skôr aby bol koniec celej tej komédii. Áno, budú aj periny, aj naplnená truhla, aj krava, ako si to praje.
   </p>
   <p>
    Potom Martinovi Belkovi už netreba pripomínať, na čo sa zaviazal. Presne o tri týždne po ohláškach príde s vozom po ženu. Svadba odbaví sa ešte tu v krčme ticho, bez muziky i bez hostí, mladomanželia o to nestoja. Dokonca Marusa má času zopakovať si po sobáši všetky denné roboty, ktoré v tomto dome toľké roky vykonávala, a nevidí v tom zneuctenie sviatosti, ktorú pred chvíľou od pána farára pred božím oltárom obdržala. Iba jej muž snaží sa zachovať dôstojnosť a priliehavo osláviť víťazstvo nad Marusou. Chacha, ona si myslela, že sa jej naľaká, keď ho trocha poškrabe. Ojoj, vtedy ju mohol dostať, keby mu bolo na tom záležalo, ale on sa nechcel zapodievať, nech sa vybúri, keď ju to teší. Radšej sa vzdialil a čakal, lebo vedel, že sa raz chytí a potom ho bude prosiť na kolenách, aby sa k nej vrátil. Nuž teraz je práve v tom, rozpráva vypínavo murárom, pomedzi ktorých sa z dlhého času moce, a nezabudne priložiť, že z jej veľkého brucha si veľa nerobí. Istotne je vraj nie z cementu, aby sa nedalo odbúrať. Nebude to prvé ani posledné, ktoré sa poddá jeho rukám. Niečo podmyjú vyvarené zeliny, niečo pohne tvrdá päsť alebo koleno, nadarmo neskusoval svet. Ženy sa pred tým síce vždy trasú, ale keď sú potom o pár dní ľahké a tenké ani doska, prídu mu ďakovať. Murári sa nad takýmito rečami nepozastavujú. Keď sa tak vezme, dnešným dňom sa stal jej zákonitým mužom, nuž, nemusí si dovoliť uviazať na krk nejakého cudzieho pankharta, a potom azda nevie, čo rozpráva. Príliš často zabehúva do krčmy, zaiste nadužíva pohostinstvo domácich a usiluje sa z fliaš odpiť mierku, ktorá mu prislúcha zo svadby. Zapletá sa mu jazyk. Treba mu len prisviedčať, aby si myslel, že mu veria a že ho počúvajú. Tak, tak, aspoň majú dobrú zábavku. Ale mohli sa aj mýliť.
   </p>
   <p>
    Keď sa nakladá na voz, je celkom triezvy. Stojí na drabine, rozhoduje, kde sa má čo položiť, a hlavne bedlí, aby sa nič nezabudlo, hoci taká prílišná opatrnosť v tomto prípade je celkom zbytočná. Jednak pani Hermína ešte nikoho neoklamala a jednak všetku prácu vykonáva Marusa. Áno, sama Marusa znáša zo šopy periny, navlieka do nových obliečok, otvára skrine, vyťahuje zásuvky, Marusa vyberá, Marusa odmeriava, Marusa nosí v náručí, ba sama ide do maštale, odväzuje kravu od válova, aby ju priviedla k vozu. A nevykonáva túto prácu povrchne a nedbanlivo. Je pravda, že ešte do večera, ba do sobáša ju málo zaujímalo, čo sa okolo nej chystá. Neuvedomovala si, že ide zmeniť postavenie. Prečo by sa mala plašiť? Veď ona sa za ničím neťahala. Na starom mieste jej bolo dobre, necítila potrebu, aby ho menila za iné. Azda ani neverila, že by podujatie pani Hermíny viedlo k nejakému výsledku. Márna námaha. Belko nepríde. Istotne si vo svojej dedine našiel iné dievča. Na ňu dávno zabudol, zanevrel. Také výčiny, ako mu ona narobila, sa len tak ľahko neodpúšťajú. Akýže by to bol chlap, čo by sa znovu uchádzal o priazeň dievčaťa, ktoré mu už raz urobilo hanbu pred svetom? A keby aj, keď ju uvidí a pozná, o čo tu ide, vysmeje sa a ukáže chrbát. Ó, dobre sa jej stalo tak. Nech si teraz líže horúcu kašu sama. On sa nebude páliť kvôli nej. Chachacha, na jednej strane išla ľuďom oči vyškriabať, keď siahali po jej počestnosti, a na druhej merala ju na rífy. Čistá holubička, len čo je pravda. A keď predsa prišiel a púšťal sa celkom vážne o ňu do jednačky, nenašla na ňom nič, čo by ju bolo nejako rozochvelo, preniklo hocijakým pocitom, radosťou alebo strachom, prijala ho chladno. Ktože je tento Belko? Nejaký cudzinec, úlisný chlap so psou tvárou, napol Handelec, napol pán, vraj mastičkár, anjeličkár, nič určitého, strašiak, handrár, robí sa dôležitým, múdrym, dôstojným, a predsa zapácha kyslinou a údeninou, vidieť, že si utiera nos iba do rukáva. Rozhodne nemá nič spoločného s tým starým Belkom, ktorý ju voľakedy stopoval na každom kroku, ktorý sa išiel s ňou ruvať… Ten mal bledú tvár, veľké smädné oči, ten vedel vzrušovať aspoň svojou útočnosťou, ach, nebol celkom odporný. Mohla sa s ním zavše pohrať, mala z toho i niečo radosti, áno, azda mu preto aj nadbiehala, azda by bola aj zmenila svoj postoj k nemu neskoršie, keby bol nadobudol síl a keby bol zmužnel, veď s tým trocha počítala. Na tohto sa jej nežiada ani pozrieť. V kostole sa temer zadiví, že stojí pri ňom, že im pán farár zväzuje štólou ruky, akoby odteraz mali životom vedno kráčať. Ani vtedy celkom neverila. Myslela, že hrajú komédiu kvôli jej bruchu, musí vari takto obsiahnuť dovolenie, že ho môže donosiť. Zajtrajším dňom zas príde jej život do starých koľají. On sa stratí a ona bude ďalej pobehávať po dome. Preto aj, sotva prišli od sobáša, pustila sa do roboty, akoby mala v nej pokračovať, a o ženícha sa ani neobzrela.
   </p>
   <p>
    Ale v poslednej chvíli sa nejako zobudila. Náhle uprostred roboty ju opustila usilovnosť a uvedomila si, že sa nachádza v cudzom dome a že robí cudzím ľuďom. Darmo je, treba sa vyrovnať so skutočnosťou. Čas ubieha. Sobáš sa predsa uskutočnil, ona je už nie viac slúžkou, má svojho muža, áno, muža, niekde sa potuluje vonku. Prisahala mu vernosť a zakrátko si ju odvedie do svojho domu. Bude musieť robiť jemu, nie, bude robiť aj pre seba. Všetko, čo si nahonobí, odloží si do svojej truhly a do svojej komory. Vytiahne z pece chlieb, prevráti, poklepe prstom na spodnú kôrku a bude mať radosť nielen preto, že sa jej vydaril, ale hlavne, že nebude mať prázdny stôl, že bude mať čo predložiť mužovi i susedke, keď nazrie k nej. Ach, nemá zmyslu hrdlošiť na cudzom, myslí si v tom okamihu, zanevrie na všetku robotu, ktorú dosiaľ vykonávala, a na prostredie, v ktorom žila. Musí ísť odtiaľto preč, čím skôr preč. Kdeže je Martin, treba pripraviť voz, a už nemá strpenia. Rýchle zvláča, ukladá. No nie je pritom povrchná, ako by si Martin myslel. Má citlivý hmat, vie rozpoznať riedke plátno od hustého, i hrubé a tvrdé od jemného a mäkkého, ľahko vystihne aj okamih, keď pani Hermína pozabudne sa v myšlienkach a nesleduje tak pozorne jej ruky, ktoré sa práve prehŕňajú medzi bielizňou v skrini. Občas omylom strčí ruku i do takej priehradky, z ktorej pani Hermína nemôže nič podarovať. Ach, koľko je toho tu, plné skrine, plné truhly, len teraz si uvedomuje a trocha závidí, áno, závidí, lebo i ona by to chcela mať. Pobeháva po izbe, oči jej jastria po všetkých kútoch. Nazrie do komory, ešte naposledok odchýli vrchnák na štoku, vnoriť ruku do bieluškej a hladkej múky, spočítať hlinené hrnce s masťou, dotknúť sa šunky, vyúdených klobás, rozvešaných v rade na palici, širokých a ešte nenačatých pôltov slaniny, ešte naposledok obsiahnuť to bohatstvo a odniesť si ho aspoň v očiach do svojho nového domu. Dosiaľ tadiaľto chodila slobodne a narábala tým podľa ľubovôle; presýpala a osievala múku, naberala na drevenú lyžicu masť, krájala slaninu, prekydávala lekvár, a nikdy jej neprišlo na um strčiť niečo pod brusliačik alebo pod zásteru a ukryť v svojej komore pre seba. Nie veru. Nemala o to záujem, nemala také sklony. A teraz náhle zobudila sa v nej túžba po bohatstve a musí ju hneď ukojiť. Nie že by sa chcela nejak zalíškať mužovi, ale pre svoje potešenie.
   </p>
   <p>
    Potom je ešte pohyblivejšia a rýchlejšia. Jej ruky pracujú s nevšednou ľahkosťou i pamäť sa jej uvoľňuje. Spomína si na mnohé drobné predmety, na mnohé zákutia, haraburdím nenápadne založené, aby neprezrádzali svoj cenný obsah. Všadiaľ by chcela nazrieť, len keby mala času. Ten hlupák Martin je už netrpezlivý, berie klobúk, núti furmana, aby strojil kone a bral bič do ruky. Azda si myslí, že má na voze truhlicu dukátov. Kdeže by ešte mala nazrieť?
   </p>
   <p>
    Ku posledku stratí celkom hlavu. Nevie sa náležite s bývalými pánmi ani rozlúčiť. Vlastne zabudne sa im pozrieť úprimne do očú, popodávať ruky, poďakovať sa za všetko, čo dobrého pri nich zažila a čo prospešného pre ňu vykonali, ako by sa to patrilo. Lúčenie odbaví krátkym zbohom a aj vtedy od roztržitosti zahryzne si do gamby. Nuž veru divné správanie. Upokojí sa až vtedy, keď sedí v naloženom voze hore na perinách ani pani ruža a hľadí na kravu, ako pomaly, ale vytrvale a poslušne kráča za vozom. Zaiste náležitá výslužka. Každá dievka, ktorá odchádza zo služby, si takú neodváža.
   </p>
   <p>
    Ľudia vari aj posúdia takú prílišnú povoľnosť. Niekoľko spravodlivejších sa nejaký čas aj rozhorčuje. Načo toľké ohľady, vyhnať ju bolo treba. Využije dôveru ľudí, a potom kladie ešte nároky. To sú veru divné spôsoby. Ale pani Hermína za ničím nebanuje. Možno niekedy samochtiac sa urobila unavenou a ospanlivou alebo zabudla sa pozrieť do tej priehradky, kde Marusa práve hľadala uteráky a staré košele po Matúšovi. Nech sa len čím skôr všetko skončí, aby v dome zavládol zas obvyklý poriadok. Niekoľko týždňov žila v neustálom napätí, mala teplejšiu hlavu, ohnivý dych, hlasnejšie ozveny srdca, veľa myšlienok a málo spánku. Áno, život vyprobúval ešte posledné zvyšky jej síl. Teraz je vyčerpaná a potrebuje si oddýchnuť. Chcela by si zas pokojne vnoriť hlavu hlboko do vankúša, položiť ruky na perinu, pozdvihnúť oči k výšinám, chcela by sa nerušene porozprávať so svojím bohom, vyspovedať sa mu, poprosiť ho, aby jej odpustil. To je jediné jej prianie. Preto ani tak pozorne nesleduje Marusu pri znášaní a nakladaní, ba nepozastaví sa ani nad tým, že sa nepríde s ňou rozlúčiť. Nech jej len pánboh pomáha.
   </p>
   <p>
    Matúš v tom čase nie je ani doma. Hneď ráno si spomenul, že potrebuje na stavbu aj niečo železiva, nejaké mreže na oblôčik do komory, niekoľko ráfov, spletený drôt do múru, kovanie na drevo. Prikázal paholkovi, aby prišiel s vozom napoludnie za ním do fabriky. Niečo vyberie z pleny, niečo zo skladu. Pravdaže, popoludní sa mali vrátiť, no dobrý úmysel sa nemusí vždy stretnúť s dobrým úspechom. Hádam v plene všetko nenašiel a zo skladu nebolo možno bez svedkov vyniesť. Musí chodiť po kanceláriách, nahovárať a prosiť inžinierov. Alebo im koleso z voza vyskočilo, niekde meškajú, nemôžu sa z miesta hnúť, kým nenájdu stratený lônik. Všelijaká prekážka príde do cesty. Matúš má istotne vážny dôvod, že sa nestihne s Marusou rozlúčiť, a pravdepodobne má už prichystané dôvody, že sa na ňu neopýta, keď príde domov, a že ju potom vôbec nespomenie. Marusa môže s pokojným svedomím odísť.
   </p>
   <p>
    Iba Paulínka má pre ňu viac porozumenia. Skutočne, Paulínka sa najviac rozcitlivie pri Marusinom odchode. Pomáha jej pri nakladaní, odprevádza ju až k vozu, stojí na ceste a kýva jej, kým nezájde, ba prevlhnú jej trocha aj oči, a zaiste nie preto, že pofúkol trocha ostrejší vietor. Nech si myslí každý čo chce, Paulínka nemôže za svoje srdce.
   </p>
   <p>
    Pre ňu Marusa bola niečo viac ako obyčajná slúžka. Privítala ju prvá na tomto svete, potom sa o ňu starala ako druhá mať, kým sa nevedela postaviť na vlastné nohy, nosila ju v náručí alebo v odedzi na chrbte, obišla s ňou dvor, záhradu, išla s ňou na pole, rozložila kolembačky, vložila ju do nich, povedala búvaj, vodička ti bude spievať. A skutočne, vodička, ktorá vždy niekde blízko pretekala jarčekom a mávala v tom čase veľa zvonivých vlniek, tíško a utešene spievala. Paulínka síce nebúvala, sníček k nej neprichádzal. Nevedela si zvyknúť na pohyblivé lôžko. Veď visela v plachte ako batôžtek niekde medzi zemou a nebom. Ak pokrútila hlávkou alebo sa vzoprela nôžkami, začala sa celá pokolembávať. A bolo to také čudné, nuž akože mohla zaspať. Ale bola aj tak ticho. Dlhý čas vedela počúvať spev vlniek, ševelenie vetra a nemala obavu, že ju nejaký čierny vták odnesie pod krídlami do tmavej hory, lebo keby sa bol ozval na niektorej strane podozrivý zvuk, stačilo zavolať: mu, mu, hneď sa nad ňou zjavila Marusina tučná a vysmiata tvár. Neskoršie ju učila chodiť, každé ráno ju vyčesúvala, obliekala, aby bola pekná, krájala jej okrušky chleba, keď bola hladná, večerami sa s ňou aj hrávala. Ach, bolo ešte mnoho službičiek, ktoré jej vykonávala. Vždy jej vypomohla, keď sa s nejakou prosbou na ňu obrátila, často i proti vôli rodičov. Áno, Marusa jej viac dopriala. Nič jej nevytýkala, nekarhala ju, mohla sa jej zveriť s najskrytejším tajomstvom, nezradila ju, našla v nej bezpečného ochrancu v každom čase.
   </p>
   <p>
    Nuž teraz stratila túto oporu. Marusa si vyviedla z maštale najlepšiu kravu, sadla na voz a odišla. Či sa ešte niekedy v živote s ňou stretne? Má veru slabú nádej. Nejaký čas ešte potom spomína. Nemôže zabudnúť, všadiaľ jej chýba. Na svitaní by mala šuchoriť v kuchyni, napoludnie by mala stáť pri sporáku, večer pri stole nad hŕbou špinavého riadu. V každom čase inde. Je vôbec veľa miest v dome, na dvore a v záhrade, ktoré zívajú prázdnotou, hlavne je veľa robôt, ktoré čakajú na jej tučné ruky.
   </p>
   <p>
    Ale zo dňa na deň spomienky ochabujú. Zbytočne by ich aj nietila. Marusa sa neukazuje. Nemá ani kedy myslieť na ňu, čakať na jej pomoc a vonkoncom je to nie ani možné, lebo na všetkých tých miestach, kde nedávno stála a robila Marusa, stojí a robí s vykasanými rukávmi teraz ona.
   </p>
   <p>
    Veru Paulínka dostala v živote novú úlohu. Pred pár rokmi skončila polgárku. Nie, Matúš sa nedohovoril s pani Hermínou, aby ju poslali ďalej na preparandiu, aby z nej bola pani učiteľka, ako pôvodne mysleli. Nejako na tú rodičovskú povinnosť popri iných starostiach pozabudli. Prešiel rok, prešiel druhý. Nie, potom už bolo neskoro. Nech zostane doma a priúča sa narábať vareškou, ihlou, i to niekedy bude potrebovať. Neskoršie sa môže vydať za pána učiteľa. Nevyrastá zle a do vena dostane všetko, čo oni nahonobia a zanechajú. A tak zostala doma pri Maruse. Sprvu preberala od nej len tie ľahšie práce. Marusa nedovolila, aby sa zodierala. Mala také biele, hladké a mäkušké ruky, aká škoda by bola, keby si ich zničila tvrdou robotou. Nech si len sadne k oknu a vyšíva na zamat zlaté kvety a belasé vtáčky, to jej patrí. Potom z dlhého času prichytávala sa do kratších, vedľajších robot v kuchyni, na záhrade sama. Ale teraz si musí naozaj poriadne vysúkať rukávy a dobre sa pozvŕtať, ak chce zvládnuť všetko, čo ju čaká. V takom veľkom dome, kde je plný dvor hydiny, kde je statok, ošípané, kde je krčma a v poslednom čase aj veľa cudzích ľudí, ktorých treba nasýtiť na jednej kuchyni, jedny ruky ani nevystačia.
   </p>
   <p>
    Matúš na to aj myslí, no neopováži sa prísť s návrhom. Pani Hermína by ho mohla podozrievať, že si hľadá náhradu za Marusu, nuž nechce dať k tomu zámienku. Veď už prestúpil päťdesiatku. To je veru vek, ktorý si zaslúži úctu na všetkých stranách. Sám si ho musí náležite vážiť a strážiť, aby neutrpel trhlinku, ktorá by znehodnotila úsilie celého života. Radšej sa uskromní vo svojich nárokoch. Pousiluje sa spávať na dúšok celú noc. Nemá zmyslu, aby sa budil uprostred noci, pretrhával sny, motal sa po kuchyni len kvôli fajčeniu, keď jeho telo potrebuje práve oddych, aby nasiaklo novými silami.
   </p>
   <p>
    Pani Hermína zas nevie, aké potreby vyžadujte domácnosť. Voľakedy bola sama a vystačila na všetko. Paulínka je už nie malé dievča. Istotne si pomôže a k väčším robotám si zavolá nájom. Taká by bola vari jej mienka. Pravdaže, keby sa niekedy zjavila nová slúžka v dome a mala by sa opakovať stará história, prijala by zas pokorne úlohu trpiteľky… Ale nepovie nič, a ani Paulínka sa nebráni, vykonáva všetku robotu tak, ako vykonávala Marusa. Biele ruky jej nesmú prekážať.
   </p>
   <p>
    Takto od rána do mrku je na nohách. Na svitaní ju budí matka, treba otca vyprávať, potom sa ozve statok v maštali, treba nasýtiť hladných ľudí, niekto vošiel do krčmy, postavil na pudlu prázdnu fľašu a čaká. Áno, vždy na ňu niekto čaká, vždy ju niekto potrebuje, a ona sa musí ponáhľať. Aj roboty je veľa, zaiste viac, ako mala voľakedy pani Hermína, a azda rozmnožila sa aj od toho času, ako odišla Marusa. Ale Paulínka sa s ňou spriatelí. Ach, Paulínka má zvláštny dar boží. Vie sa veľmi rýchlo prispôsobiť okolnostiam, prekonáva hravo všetky úlohy, ktoré jej život predkladá na splnenie, lebo sa ich chápe presvedčivo. Nikdy sa dlho nerozhoduje, nečaká, berie do rúk veci tak, ako prichádzajú, a rýchlo si ich obľubuje. Mohlo by sa povedať, že sa im sama odovzdáva, nečaká, kým si ju vezmú, a nikdy sa nebráni… To spôsobuje vzájomné porozumenie, ba vzájomnú radosť, ktorá potom plodí vždy úspech. Áno, Paulínka sa vkladá celá do úlohy. Keď jej nebohé Gajerkino dievča prikázalo, aby bola pani Pokornou, neklopila len ponížene oči, nestišovala len hlások, ale aj jej myšlienky dostali novú náplň, tiekli tichším prúdom, jej srdiečko pomenšie bilo, akoby naozaj do nej vstúpil duch nejakej pani Pokornej, skromnej ženičky, nežného a plachého stvorenia, ktoré sa neopováži ani za muchou zahnať, aby nevzbudilo pohoršenie. Neskoršie pri kerestmame bola opravdivým panským dieťaťom, pekne gúľala očkami, našpuľovala ústa, cukrovala, dávala múdre odpovede starším ľuďom, prejavovala veľkú zvedavosť, pomykávala náležite plieckami, potriasala hlavou, kerestmama ju zato neprestajne bozkávala. Tak si to ona predstavovala. Skutočná malá kišasonka. Nikto nemohol povedať, že sa narodila a vyrástla v dedinskej chalupe. Keď chodila do školy, nevedela sa zas nasýtiť knihami. Všadiaľ ich musela mať pri sebe, áno, aj v posteli, pekne pod vankúšom, aby jej cez noc vošla do hlávky všetka múdrosť. Pán učiteľ, pán farár i profesori v polgárke ju nevedeli vynachváliť za usilovnosť. Dávali ju za príklad ostatným žiakom a priali si, aby uhorská vlasť čím viac takých detí rodila a vychovala. Keby bola mohla tak pokračovať, bezpochyby by sa bola z nej stala naozajstná učiteľka s hrubými okuliarmi na nose s dvoma vrkočmi, omotanými okolo čela, úzkostlivá a čistotná, ako sa patrí. Sedieť vzpriamená za stolom, striehnuť na deti, plieskať palicou na tabuľu, kričať na celé hrdlo už vedela a na to ostatné by si bola rýchlo zvykla. Aká škoda pre dietky.
   </p>
   <p>
    Teraz je gazdinou a celkom zabudla, že mala byť vznešenou dámou. Učené knihy už dávno vynosila na šopu a uložila do starej truhly, lebo vo svojom novom zamestnaní ich vôbec nepotrebuje a spí sa jej dobre a chutnejšie, keď si na vankúš pod hlavu kladie iba svoje ruky. Vlasy splietla si do jedného pekného vrkoča a zmotáva do drdola. Tak vydržia celý deň, nemusí ich stále naprávať a nepotrebuje na ne myslieť pri robote. Na všedné dni oblieka si jednoduché šaty, ktoré ešte vpredu prepasuje nevzhľadnou zásterou, častokrát to býva len deravé vrece. Do chlieva nemôže predsa prísť v hodvábe. O nejakých zamatoch, brokátoch, mušelínoch, jemných čipkách, klobúkoch nemôže byť ani reči. Taká paráda musí spočívať v skrini, lebo už nezvyšuje na ňu čas. Pre niekoho by to bolo veľké sklamanie. Pre Paulínku nie. Ona si nikdy nestavala vzdušné zámky, netúžila stať sa vznešenou dámou. Také plány s ňou azda mala kerestmama, tiež trocha otec, keď dostal od niekoho povzbudenie. Ona nerozmýšľala o svojej budúcnosti, bola spokojná s tým stavom, v akom sa práve nachádzala, a teraz sa nazdala, že zakotvila vo svojom životnom poslaní.
   </p>
   <p>
    Prečo by sa mala plašiť? Dávno rozhodla, že raz nastúpi na miesto svojej matky. Marusa tu bola zatiaľ, kým vyrástla. A teraz nadišiel čas. Bude to už poslanie ženy. Mala by ho vari Paulínka odmietnuť a oddialiť o jeden, dve roky. Beztoho by ju raz čakalo tu.
   </p>
   <p>
    No Paulínka si ani neuvedomuje, že ide o nejaké významné poslanie. Prevezme ho tak ľahko ako voľakedy úlohu pri hre od Gajerkinho dievčaťa. Možno je to tiež hra. Veď má svoj sporáčik, hrnce, taniere, lyžice, náradie, kuchyňu, dom, záhradu, dvor, maštaľ so statkom, ostredky, pole, ako voľakedy mávala s Valerkou v Gajerovie dvore. Áno, zaiste je to hra. Rozdiel je len v tom, že tu nemusí namáhať svoju obrazotvornosť, premieňať, oživovať a zosobňovať. Všetky veci, zvieratá, ľudia, s ktorými prichádza do styku, jestvujú už v pravej podobe, veľkosti, podstate, najlepšie prispôsobené potrebe. V maštali pod rebrinou nie sú len tvrdé bôby, podlhovasté fazuľky rozličnej farby, aby gazdiná poznala, ktorá je Beľaňa, Ružaňa, Strakuľa, ale skutočné kravy, dve staré dojnice s naliatymi vemenami a jedna jalovica, všetko veľké, bachraté zvieratá, ktoré ju vítajú pomrnkávaním, kedykoľvek otvára dvere, a ktoré vedia prejaviť svoju mienku, spokojnosť alebo mrzutosť svojim kravským spôsobom, tak isto na druhej strane podupávajú kone, v osobitnom cárku v kúte skutočný cap s ostrou bradou, prenikavo zapáchajúci a vždy hotový vyparatiť jej nejakú neprístojnosť, v chlieve pažravé svine a plný kurín škrečiacich operencov. Teda celé kráľovstvo zvierat. Paulínka sa po ňom prechádza ani kráľovná, robí poriadky, tresce, upokojuje, rozdáva odmeny a vždy má pri sebe nejaký sprievod: gajdujúceho kocúra, pyšného, leskom svojich pier oslepeného kohúta, vypínavého moriaka alebo smelého capa, pred ktorým má celé osadenstvo najväčší rešpekt. Ó, zaiste je to len hra, veľmi zábavná a živá hra, o akej mohla Valerka len snívať. Paulínka o tom nepochybuje, preto sa nevie unaviť.
   </p>
   <p>
    Každé ráno vstáva svieža a púšťa sa do roboty veselo, obyčajne pri melódii nejakej piesne, a deň jej rýchlo ubehne. Večer má ešte vždy toľko času, aby si mohla opláknuť tvár, prečesať vlasy, ustrojiť sa a vyzrieť oknom na ulicu. Teraz bývajú večery také teplé a príťažlivé. Na oblohe dlho do súmraku vyhárajú zore, zo záhrad vyletujú lienky, nejaké neumelé ruky pokúšajú sa ovládnuť mechy ťahacej harmoniky, v storočných lipách pred kostolom šumí vietor, niekde na dolnom konci rozlieha sa veselý smiech mládencov. Chodia v skupinách po dedine, prespevujú a žartujú. O tomto čase sú vari najsamopašnejší a najbujnejší. No keď majú prejsť popred krčmu, zatíchnu. Pred Paulínkou sa okúňajú. Nepatrí medzi nich. Chodila do školy, nuž je popánená. Nikto sa jej neopováži prihovoriť, ale do okna sa pozrú. Krátky, letmý pohľad, aby sa presvedčili, či aj dnes je niekto tam, potom prejdú bez slova. A Paulínka sa aj s tým uspokojí, veď práve preto sa každý večer umýva, prečesúva a strojí, pre ten jediný pohľad.
   </p>
   <p>
    Aká pochabosť!
   </p>
   <p>
    Minulo jej práve sedemnásť rokov. Dievčatá v takom veku zobúdzajú sa hocikedy uprostred noci na slabý šramot a pribehúvajú k oknu svojej komôrky, aby sa presvedčili, či pod strechou niekto čaká. Paulínka to ešte nerobí. Spí tvrdo celú noc vedľa mamky, ako spávala dosiaľ, a nepomýšľala nasťahovať sa do komôrky, kde by mala možnosť počúvať všelijaké šramoty, tiché, kradmé kroky alebo aj šepoty a vzdychy. Nemala by ani kde. Malú komôrku po Maruse obsadil Joťko, ktorý má na starosti kone a voz. Je tam teraz veľký neporiadok, rozmetané kabáty, nevyčistené baganče, čižmy, vlhké onuce, vytrúsená slama zo strožliaka, mnoho pavučiny, prachu a hlavne ťažký zápach. Prihlúplemu Joťkovi práve taká vyhovuje. Ona však do nej nenazrie. Prichodí jej teda len čakať, kým otec dokončí prístavbu. Potom sa nasťahuje do riadnej priestrannej izby, kde sa bude rozhodne lepšie cítiť, ale pochabosť sa jej už chytá. Má rada všetko, čo ju môže prikrášliť, pekné šaty, pestré pentličky, mašličky, voskové, papierové i živé kvety na slamenom klobúčku, na prsiach, za pásom alebo v ruke, práve na tom mieste, kde sa najlepšie vynímajú, malé topánočky, prsteň s veľkým okom, náušnice, zaoberá sa dlho svojimi vlasmi, prihládza si často sluchy, má radosť, keď si ju niekto obzerá, všíma. Veru, ona za to nemôže.
   </p>
   <p>
    V nedeľu sa zvlášť poriadne ustrojí. Krčma sa hemží hosťmi. Každú chvíľu sa niekto postaví k púdli, hľadí na ňu, sleduje jej ruky, ako vydáva alebo nalieva. Samí chlapi. Pri niektorom stole sedí aj Tóno. Teraz si už zarobí toľko, že nemusí čakať predo dvermi, kým ho sváko Špiritajovie nezavolá dovnútra. Príde sám a zasadne si, ku ktorémukoľvek stolu len chce. Počúva, o čom chlapi rozprávajú, a niekedy sa i sám zamieša do rozhovoru a nikto nemôže povedať, že hovorí zle. Tóno je vážny mládenec, vysoký ani hora, mocný a hranatý, ako sa na chlapa patrí. Hovorí pomaly, dôležite, hrubým hlasom. Kto by ho nepočúval? Paulínka často upiera mäkké a usmievavé oči v tú stranu, kde sedí, a nedbala by, keby sa aj on práve vtedy nejako vyrušil a pozrel na ňu.
   </p>
   <p>
    Ako pevnejšie zakotvila tu v dedine, zas prejavila väčší záujem o neho. Rada by nadviazala na staré priateľstvo. Prečo by mali vedľa seba chodiť ako cudzinci, keď je predsa každému známe, že voľakedy vedno rástli a jeden bez druhého dlho nevydržali. Či sa Tóno nezaviazal už nad jej kolískou, že ju bude vždy strážiť? Nuž, akože plní svoj sľub? Ak bolo niečo medzi nimi, treba zabudnúť. Načo nadúvať staré, iste bezvýznamné, malicherné hnevy až za hrob. A či vôbec bolo niečo medzi nimi? Ona sa veru nepamätá. Pravdaže, prestali sa istého času kamarátiť, lebo on išiel do fabriky a ona do polgárky, mala sa stať učiteľkou… Vtedy nemalo zmyslu udržiavať starú známosť, beztoho by boli museli neskoršie na seba zabudnúť, keď ich životné cesty sa tak rozchádzali. Ale teraz nieto príčiny zotrvávať v takom neprirodzenom stave. Ona by sa rada tu i tam s ním porozprávala. Mohol by sa vari niekedy prísť pozrieť aj do kuchyne, i mamka ho spomína a opytuje sa naň. Jej by veru pri robote vôbec nezavadzal. Dnes sa dokonca kvôli nemu učesela na pútec, spredu celkom hladko, aby mala odkryté čelo. Nepáčila by sa mu takto?
   </p>
   <p>
    Nie Tóno sa neobzrie. Je príliš zaujatý svojou spoločnosťou. Ani nedá znať, či o ňu stojí. Je síce pravda, že príde do krčmy skoro každú nedeľu. Možno ani nie preto, že by chcel veľa piť a fajčiť. Tetka Nánka nemusia mať starosť, že im príde niekedy opitý. Pol deci, najviac dva a pri tom vie vysedieť do tmy. Azda by ani nechodil, keby za púdľou nestála vyumývaná, vyčesaná, biela, bielušká a zaváňajúca Paulínka. O tom sa bezpečne nevie. Sú predsa rozličné iné možnosti, ako príjemne stráviť nedeľňajšie popoludnie. Ale nikto nevie ani to, čo vo svojej ťažkej hlave myslí. Ešte vždy je zamĺknutý a neprístupný, najmä ak sa má vyjadriť o dievčatách. Pýta si pokojným hlasom svoj pravidelný poldeci, platí pri púdli, vidí, že má Paulínka na ruke ligotavý prsteň, drobné, pohyblivé prsty, čistučké a tuhoružové nechty, ale že má vlasy sčesané na pútec a že sa na neho milo usmieva, to nevidí. Nuž Paulínka nemá z neho veľkú radosť. Zdá sa, že potratil všetku smelosť, ktorou ju voľakedy udivoval.
   </p>
   <p>
    Chvalabohu, že aspoň Ervín Tóth na ňu pamätá. Bolo by veru zle, keby sa tiež tak zdržanlivo choval ako Tóno. V dedine a na okolí už nemá bližšiu známosť. Mládež si odcudzila, nikto nepríde k nej na posiedku. Mala by tu žiť bez úsmevu, bez radosti ako mníška v kláštore?
   </p>
   <p>
    No Ervín je galantný. Vie, čo sa patrí na vzdelaného a dobre vychovaného mladíka. Na nepodarený výlet rýchlo zabudol. Vlastne nikdy ho ani nespomínal. Nestálo to za reč. Priateľstvo s Paulínkou prerušil len na krátky čas. Ani za to on nemohol. Bol na poštárskom kurze, potom na skúške, nuž veľa starostí. Nemal ani kedy napísať pozdrav: mám sa dobre, len keby nebolo toľko učenia atď. Ale od tých čias, ako sa vrátil a ako s dovolením ministerstva otvoril úrad v rodnej dedine, aby ľudia nemuseli chodiť s listami až na poštu do mesta, hneď vyhľadal bývalú kamarátku, aby sa ospravedlnil, že jej neposlal ani kartu, vcelku to vraj nebola ťažká vec, trocha strachu, on sa prvý odbavil a dostal pochvalu. Teraz je poštmajstrom, rozkladal pred ňou vymenovaciu listinu a poťahoval si so samoľúbosťou tri chĺpky pod nosom, ktoré si počas vysokého školenia starostlivo, pomocou drahých mastičiek a rozličných vodičiek vypestoval, lebo, dokladal, v meste sa všeobecne teraz nosia takéto fúziky.
   </p>
   <p>
    Od tých čias nevymešká ani jednu nedeľu. Vstane od písacieho stola, pozrie si naposledy priehradky na listy, zamkne kovovú pokladničku, poštrká významne zväzkom kľúčov, tak môže ísť. Predo dvermi sa však zháči: oblohe nemôže celkom dôverovať, musí sa vrátiť po šedivý zvrchník, ktorý visí na železnom vešiaku v kúte, aby mohol byť hocikedy k službám. Pre každý prípad prehodí si ho na ruku. A teraz mu už naozaj nechýba nič. Na hlave slamený klobúk, v jednej ruke tenká palička s guľatou mosadznou násadkou navrchu, aby sa ňou dalo na všetky strany ľahko otáčať, v druhej šedivý zvrchník. Opravdivý elegán. Vykračuje pyšne a pomaly dolu cestou, veď vlastne ide na zdravotnú prechádzku, a je vždy ochotný blahosklonne kývnutím hlavy odpovedať na ponížené pozdravy okoloidúcich ľudí. Pred krčmou sa trocha vystrie, vypne ploché prsia a uvedomí si, že vo dverách majú vysoký prah, ktorý treba opatrne prekračovať, lebo raz, keď si to dostatočne neuvedomil, bol zabakal na všeobecnú radosť šarvancov, ktorých je vždy pred krčmou dosť. Ostatne tento príchod ho vždy vynesie trocha z miery. Je tu veľa ľudí, treba sa im uhýbať, aby sa nezamazal, treba aj povedať niekoľko zdvorilostných fráz na privítanie. Úprimne povediac, uľahčene si vydýchne, keď už sedí pohodlne za stolom, prikrytým na rozdiel od ostatných čistým obrusom a prizdobeným vázou s kvetmi, ktorý je hneď tu pri púdli v každom čase vyhradený pre neho. Paulínka si vôbec nevšíma jeho ustatosť. Neobyčajne vrelo sa teší svojmu priateľovi. Celý týždeň čaká na jeho návštevu a neskrýva veru radosť, keď ho uvidí. Á, servus, Ervín, čo si vypiješ? Pravdaže, ako obyčajne víno zriedené vodou vo vysokom pohári a slamku k tomu. Ervín iné nepije. Naučil sa to vo veľkom meste, kde absolvoval poštársky kurz, a tu na dedine nechce zabudnúť na pekné zvyky. Azda by to mala byť inakšia slamka a pri inom nápoji, ale jemu to neprekáža a dedinčania veci nerozumejú. V každom prípade prejavia rešpekt, keď vidia, že niekto pije inakšie ako oni, a najmä keď pomaly sŕka víno dlhou slamkou. Cieľ sa dosiahol. Ervín hneď namáča slamku do pohára, aby uhasil prvými mocnejšími ťahmi smäd a uspokojil zvedavcov, ktorí sa nevedia touto podivuhodnosťou nikdy nasýtiť. A ona si nevypije s ním? Áno, aj ona, len nemajú už taký vysoký pohár. Tento jediný dala sama pre neho zaobstarať, na seba už nemyslela, nuž musí sa uspokojiť s obyčajným súdkovitým. Na tom, pravdaže, nezáleží. Aj z toho sa dá dobre sŕkať víno slamkou. Potom sedia: dobrý priateľ s dobrou priateľkou proti sebe, pohrávajú sa, spôsobne si odpijú z rozriedeného vína, aby si udržali dobrú náladu, rozmarne sa smejú, robia malé nevinné žarty a povedia si novinky. Cez týždeň každý niečo neobyčajného zažil alebo počul. Zvlášť Ervín je pohotový vždy s niečím začať, keby sa ich chytala nuda. V ich dedine majú nový škandál. Notár chce zastreliť rechtora, lebo sa nazdáva, že mu chodí za ženou, kým je on na poľovačke. Určité príznaky by aj boli, pani notárka by sa chcela rozviesť s mužom. Zaiste z toho bude súd. A čo povie na prípad tunajšieho učiteľa. Ach, veru, taký pansláv. V meste vytĺkli všetkým panslávom okná. Zaslúžili by si šibenicu. Vo Viedni sa schádzajú a radia. Môže byť ľahko vojna, aj otec to potvrdzuje. Súvisí to s tými panslávmi.
   </p>
   <p>
    Ó, Ervín má veľkú zásobu chýrov z dediny, zo župy i z celého sveta. U nich v úrade sa stretnú cez deň rozliční ľudia. Raz je to vyškerená a veľmi zhovorčivá slúžka z fary, inokedy príde pani notárka práve vtedy s balíkom, keď si rechtor vyberá zdĺhavo úradnú poštu zo svojej priehradky, a potom trikrát do týždňa sprisahaný posol donáša z hlavnej pošty v meste úradne uzavretú kapsu, ktorú jedine on drobným kľúčikom smie otvoriť. Býva tam plno karát, malých, veľkých listov, novín, veru. To sú samé chýry z celej krajiny, niekedy až z Ameriky. Jemu to všetko prechádza cez ruky. Jemnými, dlhými, na tú prácu stvorenými prstami ich preberá. Niektoré neobyčajné listy zabudne posol zaniesť hneď v prvý deň adresátovi, on ich má možnosť potom večer pri svetle za zamknutými dvermi dobre poťažkať v rukách, premerať a prípadne aj náležite upraviť, ak sa dlhou cestou rozodrali alebo predrapili na niektorom mieste. Na to má poruke tenký nožíček, zápalky a dobrý lep. Nikto nemôže mať podozrenie. Robí aj dobrú službu otcovi, ktorý má z obchodných príčin väčší záujem o niektoré osoby. Veru tak.
   </p>
   <p>
    Paulínka má o čom celý týždeň rozmýšľať. Necíti sa už taká opustená a stratená. Svet sa hemží ľuďmi, veľkými, malými, dôležitými, menej dôležitými ľuďmi z blízkeho okolia, zo susednej dediny, ktorých pozná z videnia, a preto prejavuje o nich živý záujem, nuž tá notárka, vari sa spochabila, žije už pätnásť rokov s mužom, je spokojná, má s ním aj deti, a naraz sa zjančí, nie, ona sa chce rozviesť. Ktože to kedy slýchal? I ľuďmi z druhého vidieka, z ďalekých miest, s ktorými nemá známosť, ale badá, že hrajú dôležitú úlohu. Nuž hotový cirkus. Ona je uprostred. Nerobí nijaké okružné obchôdzky. Stačí, keď si sadne v nedeľu popoludní za stôl k Ervínovi, sŕka pomaly víno cez slamku a môže spokojne sledovať malicherné i významné spory, zákulisné pletky, intímne vzťahy, tajné schôdzky, sprisahania, okázalé slávnosti, návštevy vysokých hodnostárov, a to všetko prostredníctvom svojho verného priateľa.
   </p>
   <p>
    Ó, Ervínovi je všeličím zaviazaná. Jeho zásluhou udržuje sa v tomto zapadnutom kúte i malá spoločnosť mladých ľudí, mohlo by sa povedať, z lepších rodín. Nič pevného, organizovaného, iba náhodné schôdzky na vzájomné pobavenie. Ervín pozve k sebe na pár dní tancmajstra z mesta. Chce si s ním zopakovať niektoré najnovšie figúry. Večerami sa potom tancuje. Do úradu k Ervínovi príde okrem Paulínky horárov syn, mladý podnotár, a obe staršie sestry Ervínove, veľké a už dosť telnaté dámy, ktoré sa, bohužiaľ, nestačili ešte vydať a ktoré si v poslednom čase veľmi obľubujú mládenčekov. Pre nich je práve dosť miesta. Z veľkej ružovej trúby gramofónu vystupuje trasľavý ženský hlas. Je tam aj cimbal a husle. Keď sa všetko naraz ozve, tanečné páry môžu robiť na návod tancmajstra správne a presne odpočítané kroky. Vo chvíľkach oddychu ochutnávajú likér a vyhrýzajú čokoládu. Teda celkom nevinná zábava, končí sa obyčajne hrami a spevmi. No mládež príde na svoje. Má príležitosť vyobliekať sa, ukázať svoje zdravie, silu, bystrosť, prejaviť presvedčujúcu radosť, krotia sa povahy, ošuchujú sa rozpálené telá a uzatvárajú sa priateľstvá. Zatiaľ to stačí. Malá spoločnosť žije.
   </p>
   <p>
    Neskoršie by mohli podniknúť výlet do blízkeho okolia niekde na takú čistinu uprostred hory. Vyrazili by spolu s fľašami, s hrncami a s ražňami, navaria si guláš, upečú živánku, potom by sa mohli rozísť po pároch, v lese sa nájde veľa tichých miest. Bolo by to krásne. Ervín sa za také podujatie veľmi prihovára. A s Paulínkou počíta naurčito.
   </p>
   <p>
    Ale najprv idú spolu na bál.
   </p>
   <p>
    Stane sa to celkom neočakávane. V nedeľu popoludní zastane pred krčmou tóthovská brička. Paulínka ju dobre pozná. Sedia v nej dvaja mladí ľudia. Obaja sa snažia zadržať kone, ktoré by tadiaľto chceli rýchlo prebehnúť, a keď zastanú, prejavujú veľký nepokoj. Potom ten hybkejší ľahko zoskočí zo sedadla a ponáhľa sa do krčmy. Pravdaže, je to Ervín. Má čierne šaty, bielu košeľu, tvrdý golier a bodkovanú mašličku pod hrdlom. Celkom ako družba. Napodiv, dnes si nemusí ani pripomenúť vysoký prah vo dverách. Vykračuje ľahko, ako na strunách. Ide rovno k Paulínke.
   </p>
   <p>
    Nešla by na bál?
   </p>
   <p>
    Ach, na bál?
   </p>
   <p>
    Áno, na opravdivý bál do Huty. Dobrovoľníci usporiadajú. Idú na bričke. Mohla by ísť. Večer sa vrátia, ale nemôže sa dlho rozhodovať. Nieto času.
   </p>
   <p>
    Ach, nie, Paulínka je hneď hotová, keď ide o bál. Otec je doma, nuž má ju kto zastúpiť v krčme i večer v maštali, a mamka jej nepokazí radosť.
   </p>
   <p>
    V tom okamihu je ani fakľa. Božemôj, veď ešte nikdy nebola na opravdivom bále. Uteká do izby, otvára skrine, škatule, zamatové puzdrá so zlatom, prehŕňa sa v šuštiacich šatách, rozťahuje lesklé stužtičky, čipky, všetko jemné a ľahké veci, pristupuje k zrkadlu, skúša to i ono a zas otvára nové škatule. Hotové božie dopustenie. Celá sa chveje od rozčúlenia. Ako si len pomôže bez cudzej pomoci? Na šatách je toľko sponiek, motúžtekov, potrebuje i špendlíky, ihlice. Ale ide to. Ukáže sa, že Paulínka má tenké prsty a vie sa zvŕtať. Ervín dlho nečaká. Ešte zabehne do záhrady odtrhnúť ružičku, malý púčik, aby si mohla prizdobiť živôtik, priodeje sa malou pelerínkou, a môžu ísť.
   </p>
   <p>
    Vonku ju Ervín predstavuje svojmu bratovi. Áno, ten zavalitý mladík, čo pocmukáva na kone a berie do rúk opraty, je Imro. Istotne ho ešte pozná. Prišiel domov na pár dní. Nie na dlho. Nemôže si dovoliť. Pozajtre musí ísť. Je spoločníkom veľkoobchodu so železivom. Zatiaľ len spoločníkom. O zisky sa delí. Ale taký stav nemôže potrvať dlho. Už teraz sú predpoklady, že o krátky čas prejde celý podnik do jeho rúk. Nuž plány starého Tótha sa plnia. Paulínka má sprvu pred ním rešpekt. Ten pán, veľkoobchodník, na veste sa mu blyští zlatá reťaz s veľkým dukátom. Celý jeho zjav prezrádza, že už zaujíma dôležité a pevné miesto vo svete. Istotne nejaké vysoké mäkké kreslo za vrchstolom. Oni dvaja tuto s Ervínom vyzerajú vedľa neho iba ako deti, ktoré sa ešte nestačili nasýtiť hrami. Ale potom musí zmeniť svoj náhľad, lebo Imro je veru zábavný mladík. Najmä tu doma nevie sa zrieknuť nijakého čertovského kúska, hocako by sa tým mala pokriviť jeho dôstojnosť. Podchvíľou obracia sa z predného sedadla, kde sedí, dozadu, aby im povedal nejaký žart alebo aby na nich proste vykríkol nejaký nezmysel. Občas náhle zahne ku kraju cesty, prefrngne cez hŕbu skál, ľahká brička sa kníše, tancuje, tí dvaja vzadu musia vynaložiť veľa úsilia, aby niekde nevyleteli aj so sedadlom. Ach, je to veselá cesta, plná smiechu, výskotu, lebo taká je mladosť.
   </p>
   <p>
    Paulínke poskakuje srdiečko. Ako dobre, že sa dala nahovoriť. Tu von sa jej dýcha voľnejšie, celá žiari, mohlo by sa povedať, že kvitne. Títo chlapci sú k nej pozorní, milí, všetko, čo podnikajú, robia len kvôli nej, aby ju zabávali, aby ju maznali. Aké príjemné spomienky bude mať už len na túto cestu. Ani by nedbala, keby sa podujatie malo skončiť iba týmto. A čo je to proti tomu, čo ju ešte čaká, myslí si a rozplýva sa blaženosťou.
   </p>
   <p>
    A tušenie ju veru neklame. Prvý bál jej donesie viac, ako si vie sama predstaviť. Rozhodne o jej osude a vyznačí jej cestu životom. Nie tadiaľ, Paulínka. Ach, to by bola pre teba veľmi pohodlná cesta. Ty musíš ísť za touto stopou. Tu práve pred tebou leží ešte celkom čerstvá a hlboká. Môžeš ju zmerať, ovoňať, aby ti zapadla dobre do pamäti, lebo ona ťa povedie. Tam ďalej sa stráca. Je to divné, že tak náhle. Ale čo sa dá robiť. Musíš ju hľadať. Mnohí sa ponáhľajú životom cestou-necestou, nemajú so sebou žiadneho svetielka a veľa sa natrápia, kým nájdu zas stopu, ktorú im osud zjavil na nejakom bále.
   </p>
   <p>
    Predovšetkým nie je to obyčajný bál, ale veľký ples, význačná spoločenská udalosť v celom kraji. Už dávno sa o ňom hovorilo na schôdzkach rozličných spolkov, v úradoch a potom i v bohatších a váženejších domácnostiach. Robili sa ďalekosiahle prípravy, rozposielali sa pozvánky, aby dobrá a vybraná spoločnosť bola zaručená. Reklama bola dobrá, usporiadateľstvo môže byť s výsledkom spokojné. Teraz je tu veľa kočov. Stoja v dlhých dvoch radoch vedľa cesty a ešte mnohé úzkou strednou uličkou stále hrkocú. Obyčajní ľudia, ktorí nemajú prístupu na takú parádu, stoja pod strechami svojich domcov a vyvaľujú oči na tú záplavu cudzincov. Zdá sa, že aj fabrické panstvo prišlo. Tu hneď na priestranstve pred vysvieteným hostincom, odkiaľ rozliehajú sa už jasné zvuky cimbalu, stoja vysoké, tenkonohé fabrické kone. Fúzatí kočiši ich začali práve obročiť. Nuž je to nevídaná udalosť, veľká pocta pre dedinčanov.
   </p>
   <p>
    Chvalabohu, že ples sa usporiada v priestranných miestnostiach hostinca u pána Rótha, kde veľmi dobre poznajú oboch mladých Tóthovcov. Dostane sa im hneď náležitého privítania i pohostenia po dlhej ceste. Paulínka sa môže pohodlne v izbe pred zrkadlom upraviť, a hoci je už tanečná sála nabitá, obsadená do posledného miesta, dostanú samostatný stôl na veľmi čestnom mieste.
   </p>
   <p>
    Paulínka otvára od úžasu oči. Je tu ani v nejakom pohanskom chráme. Na všetkých stranách žiaria svetlá, veľké, oslepujúce ani slncia, steny dookola sú ovité vencami, pod povalou visia lampióny, mnoho farebných pentličiek, kytice živých kvetov, zelených chvojok, a všetko sa to hýbe, akoby nejaký voňavý prúd vetra tadiaľ pretekal. Tudolu sú zas ľudia, veľa ľudí. Jedni sa krútia vo víre tanca, iní sedia okolo pri stoloch a rušno besedujú. Samé panstvo: elegantní páni v čiernom, vznešené dámy, ovešané šperkami, oslnivé pohľady, veselý smiech, šum a lesk a potom hudba, ktorá vedela vždy na Paulínku silno zapôsobiť. Na pódiu stojí Cigán s čiernymi, úlisnými očami, rozhliada sa po prítomných, akoby chcel každého omámiť a začítať, ľahko nadnáša husle pod bradu a hrá. Božemôj, ako len čarovne hrá! Raz tklivo, že ti ide srdce puknúť od žiaľu, raz šialene rezko a rýchlo, že sa ti všetky žilky chvejú a kosti lámu. Kto by pritom zostal hluchý a nemý? Krv neustále ošľahúvajú plamene očú, plamene farieb, lesku, plamene zvonivých hlasov, smiechu, plamene pohybu a hudby. Raz sa zapáli, a potom ju musí každý počúvať. Niekomu sa chce spievať, tak spieva na plné ústa a strhne i ostatných, niekto musí rozmrviť v rukách pohár, nuž ho rozmrví celkom pokojne, s chladnými očami a so zaťatými zubami, pravdaže, pritom sa poraní, červená krv zaleje mu dlaň a kvapká na zem. Bolí? Ach, nie! Nejaká dáma, krásna dáma v našuchorených šatách s neobyčajne bujným poprsím sa k nemu láskave nakláňa a obväzuje mu dlaň svojou bielou voňavou šatôčkou, ktorú si napochytro vytiahla spoza rukáva. Krv presiakne hodvábom a je taká červená, že sa nad tým aj ochotná dáma predesí. To nič. Ďakujem. Kistihand. A Cigán bezočivo hrá.
   </p>
   <p>
    Paulínka si musí neprestajne siahať rukou za pás a zisťovať, či sa jej niektorý háčik neodopäl. Nie, také niečo ešte nikdy nevidela, ani si nevedela predstaviť. Musí sa napiť vína a nielen cez tenkú slamku, ale rovno z pohára, tu všetci tak pijú, ani Ervín sa nedá zahanbiť.
   </p>
   <p>
    Ale to sú len prvé dojmy, ktoré, ako je známe, každého na chvíľu ovládnu a omráčia. Keď sa zamieša ľahkým tanečným krokom do víru, napätie povolí. Áno, jej krv potrebuje tanec, strojený pohyb napätých nôh a nadneseného drieku, ľahké kolembanie a vírenie celkom podľa úderov cimbalu a hladkej, kĺzavej melódie Cigánových husieľ, aby sa mohla voľne rozliať do každej tenuškej žilôčky, do ružova zafarbiť jemnú, priesvitnú kožku a práve v tých miestach zažiariť mladosťou. Potom je spokojná. A Paulínka môže pokojne dýchať, veselo sa smiať a hlasno rozprávať ako tí ostatní.
   </p>
   <p>
    Ó, nie je to s ňou celkom tak zle, i keď prišla zo zapadnutého kúta, kde sa pohybovala len v spoločnosti kúr, morčiat, v spoločnosti kráv, prasiat a v spoločnosti zamračených chlapov. Zaiste o tom nikto nevie. Sú to samé neznáme tváre, cudzí ľudia, ktorí sú nie zvedaví, čo kto včera robil, čím sa zaoberal. Ach, nech čert vezme všetku robotu. Dnes chcú dvíhať vysoko poháre, zaoberať sa príjemnejšími vecami, stískať si ruky, bratríčkovať sa, hľadieť si navzájom zblízka do očú a Paulínka je nie horšie ustrojená a pričesaná ako ostatné dámy. Môže sa bezpečne zamiešať do kola a krútiť sa medzi nimi. Ba v niečom vari nad nich aj vyniká. Ona si to síce neuvedomuje. Nemá možnosť, aby sa porovnávala, a uchováva si skromnosť, lebo myslí, že jej ona práve tu najviac svedčí, ale muži, tí gavalieri, ktorí majú dnes veľmi bystré zmysly, neobyčajnú schopnosť rozpoznávať a hodnotiť vôňu parfumov, lesk a mäkkosť vlasov, jemnosť pleti, farbu a čistotu očú, formy nosa, úst a celej postavy a potom ľahkosť kroku a ladnosť pohybov, sú o tom presvedčení. Čím ďalej, tým častejšie obracajú sa za ňou a dlhšie nechávajú ležať svoje pohľady na nej. Nevšedne krásny a svieži zjav, ustaľujú všetci jednomyseľne, akoby sa dosiaľ kúpala len v mlieku a v mede. Jej líca hrejú aj vtedy, keď na nich vyhasne úsmev. Oči sa jej nikdy nezahalia do tieňa, jej vlasy musia byť ťažké, na jej pleti nieto zrnitejšieho miesta, hrdlo, plecia a živôtik, boky, áno, všetko prezrádza ešte neporušenú mladosť. Prežívajú už rozkoš, keď sa môžu na ňu dívať. Pôsobí tu medzi tou falošnou, prepychom, umelými farbami, voňavými práškami, drahocennými šperkmi prizdobenou krásou vznešených dám ako čerstvý kvet. Veru tak.
   </p>
   <p>
    Paulínka sa cíti dobre v tom ohni pohľadov. Nerušene tancuje polku, valčík, čardáš, najprv iba striedavo s Ervínom a Imrom, ktorí zavčasu spozorujú, aký rozruch spôsobuje ich spoločnica, preto chcú využiť svoje prvenstvo a zdá sa, že im to pôsobí aj česť. Neskoršie Imro odbehne do bočnej miestnosti, zazrel tam vážnejších mužov, pohrúžených nad kartami do hry. Azda sa pri stole uvoľní nejaké miesto aj pre neho. Darmo je, veľkoobchodníka nevedia nadlho zaujať zábavky mladých ľudí s nevybúrenou krvou, on už pije tuhšie nápoje, fajčí voňavejší tabak a hrá sa dráždivejšie a napínavejšie hry. Musia mu teda odpustiť. Nech sa len bezstarostne ďalej bavia, on zavše na nich nazrie, aby ich nikto nepridlávil. Hehe. Nuž potom častejšie sa stane, že sa pred ňou galantne ukláňa nejaký smelý gavalier a ponáhľa sa s ňou do kola skôr, ako si ju stačí zaistiť Ervín. Ju to už neprivádza do rozpakov. Čože je na tom: slabý úsmev, podanie ruky na predstavenie, pričom si zopakuje svoje meno viac pre seba ako pre toho druhého. Ba, keď má byť úprimná, musí priznať, že prijíma rada takúto výzvu a cíti sa potom lepšie. Imro je pri tanci dosť neobratný, má ťažké telo, násilný krok, nejako neohrabane, surovo narúša ten ľahký pohyb, ktorý ona má v krvi a ktorý sa natíska aj melódiou. Ervín zas je síce dosť obratný, ľahký tanečník, ale v niektorých prípadoch hádam slabý. Dá sa ľahko zatlačiť inými pármi, nevie si bezpečne raziť cestu, keď sa dostane do úzkej uličky. Radšej sa prilepí na ňu a dá sa unášať tlakom prúdu. Nechce povedať, že by tak chcel využiť príležitosť, ale je to veľmi nepríjemné, keď sú blízko seba. Paulínka sa musí červenať. Naproti tomu títo sú oveľa obratnejší a ohľaduplnejší k nej. Držia sa stále v rovnakej vzdialenosti od nej, vedú ju bezpečne, nikdy neprejavia náznak slabosti alebo násilia a hlavne, nie sú vtieraví. Uspokoja sa vždy s tým, ako im odpovie na otázku, ktorú iba tak nadhodia bez úmyslu pátrať po niečom, viac mlčia, akoby sa odovzdávali len opojeniu tanca, a ona môže sa nerušene venovať svojím myšlienkam. Môže sledovať ľudí, stopovať, koho chce, bez obavy, že bude pri tom pristihnutá.
   </p>
   <p>
    Nedávno ju vyrušili z pokoja čiesi prenikavé čierne oči. Zasiahli ju náhle z diaľky a ona sa musela za nimi obzrieť. Zistila, že patria vysokému mládencovi, ktorý stojí pri výčape, drží v ruke plný pohár, akoby chcel niekomu pripiť na zdravie, a pokojne si ju prezerá. Ach, nemohla sa v tú chvíľu hneď s ním vysporiadať. Musela sklopiť oči, odvrátiť hlavu, ba áno, celá sa podesila, ustrnula a pozabudla sa. Nevedela sa rýchlo ovládnuť, spamätať. Zasiahlo ju to ako blesk. A odvtedy sa nevie uspokojiť. Nemôže sa povedať, že by ju on nejako obťažoval. Podľa všetkého je príliš zaneprázdnený a obťažovaný inými. Nemá času vystávať vždy pri výčape a prezerať si pekné paničky. Skôr ona za ním striehne, vyhľadáva ho medzi stolmi i v tlačenici medzi tanečníkmi, chce ho mať stále pred očami a chcela by sa o ňom niečo dozvedieť. Aha, teraz práve stojí na pódiu pri Cigánovi a niečo mu rozkazuje. Azda je na to oprávnený. Istotne patrí k tým dobrovoľníkom, ktorí tento ples usporiadali, lebo je aj označený šerpou v národných farbách.
   </p>
   <p>
    Paulínke sa hlasno rozbúši srdce. Presvedčivo si uvedomuje, že hľadí na hrdinu. Bezpochyby sa ním stane, keď sa tak sám rozhodol. O krátky čas ho vyberú do dôstojníckej školy, k boku mu pripnú lesklú šabľu, bude kapitánom, povedie celý regiment do boja a vráti sa na bielom koni ako vitéz. Cisár pán mu vlastnou rukou pripne na vypäté prsia zlatý metál s hodvábnou stuhou. Ach, veru on iným ani nemôže byť. Celým svojím zjavom je na to predurčený. Má vysokú rovnú postavu, pevné, široké plecia, strmé čelo, tvrdý pohľad a chladnú tvár. Jeho rozkazu by sa nevedel nikto vzoprieť. Paulínka to cíti. Keď sa dostane do jeho blízkosti, slabne, stráca nejako odvahu, nevie sa úprimne smiať, rozmarne hovoriť. Nie je to strach. Ach, pri ňom človek nemôže mať strach. Vedel by odvrátiť každé nebezpečie ten smelý orol. Je to skôr pokora, odovzdanosť k nemu, lebo všetci ho len obdivujú a poslúchajú. Ba aj fabrické panstvo, ktoré v spoločnosti vedie, vyznačuje ho neobyčajnou priazňou.
   </p>
   <p>
    Ktože je to?
   </p>
   <p>
    Alpár János, ochotne vysvetľuje Ervín. Jediný syn tunajšieho učiteľa. Naraz začali chodiť do gymnázia. On musel vystúpiť hneď spočiatku pre chorobu. Ale ani Alpár ďaleko nezašiel. Ach, bol to už vtedy nespratník, bitkár, rozbíjal perečníkom a kalamárom hlavy spolužiakom, škrípal zubami, zatínal päste, keď ho profesori karhali, vyplazoval jazyk a vyhrážal sa im za chrbtom a z kvarty ho museli vyhodiť. Nejaký čas robil vo fabrike. Otec, ktorý stratil všetky nádeje so synom, nemal iného východiska a chcel ho trocha aj skrotiť, nech vie, ako je tvrdo robiť rukami a aký ťažký život ho čaká, keď sa nechce učiť. Teraz sa rozhodol, že pôjde do služieb cisára pána. Myslí si, že ho tam urobia hneď generálom. Ech, tak ľahko to nepôjde. Zaiste bude veľmi sklamaný. Na vojne sa musí poslúchať, a on práve to nevie. Nuž nebude z neho nič, iba nejaký šuflikant, vetroplach. Veru! Ervín je o tom presvedčený a neupodozrieva Paulínku z ničoho, že prejavuje oň záujem. Ach, na vzhľad je takto krásavec. Nejedna dáma sa naň chytí, ale keď zistí, o koho ide, chytro vytriezvie. A potom Ervín si je svojou vecou istý. Nazdá sa, že mu Paulínka nemôže uniknúť. Zabezpečil si ju na všetkých stranách. Keď netancuje, ide k výčapu, fajčí voňavé cigarety, pije so známymi i neznámymi a dá si aj lichotiť. Ach, tento Ervínko, kto by si bol pomyslel, že je takým kohútom. Na ples si dovedie najkrajšiu dámu. Musí to byť veľmi mladé dievčatko. Tancuje ako anjel. Zaiste ju hľadal s lampášom po celom okrese. Ervín vo vnútornostiach cíti príjemnú teplotu. Najskorej od niekoľkých dúškov vína, ktoré pustil dolu hrdlom, ale navonok chce obstáť čestne. Ešte to by mu bolo treba, aby sa naháňal za sukňou po celom okrese. Ach, či by si to niektorá zaslúžila? Iba tak náhodou po ceste ju zobral. Nič zvláštneho, obyčajná dedinská hus a stará záležitosť. Voľakedy s ňou odbavoval školu poza bučky. A teraz si zavše z dlhej chvíle zopakuje s ňou úlohu. Hahaha, smeje sa za všetkých a namýšľa si, že povedal podarený žart. Ostatne Paulínku má stále na očiach. Tanečná sála nie taká veľká, aby sa mu stratila. Kedykoľvek sa rozhliadne, rozpozná ľahko v tlačenici jej účes, jej tvár, jej žiarivé oči. Nech len tancuje. Potrebuje si rozprúdiť krv. I on sa usiluje rozložiť poriadny oheň v žilách. Obaja budú potrebovať smelú krv, aby sa neplašili a nerozutekali ako zajace, keď si sadnú niekde pod krík a počujú zatrepotať nad hlavami nejakého vtáka. Dnes sa to nesmie stať. S Imrom je už dohovorený. Odtiaľto sa vyberú iba po polnoci, keď nebudú obavy, že by sa stretli na ceste s nejakým oneskorencom. Spočiatku môže hnať dobre kone, aby budil dojem, že chcú byť čím skôr doma. Ale uprostred doliny, niekde v tmavej zákrute, sa náhle zháči, pristaví kone: prr, hóó. Čo je? Ach, do čerta, iba teraz si spomenul. Nemá náhodou pri sebe jeho peňaženku? Peňaženku? Nie, Ervín nemá! Videl ju na stole v izbe u Róthov. Veď ju tam položil, keď sa obliekali. Potom išiel pripraviť kone na cestu, myslel, že sa ešte dnu vráti, ale nejako na to zabudol. Nevzal ju odtiaľ? Nie, Ervín sa neopovážil! To je teda zle! O peniaze by ani nešlo. Róthovci sa ich nedotknú, ale má tam istý účet, veľmi dôležitý účet, ktorý musí zajtra rozhodne poslať svojmu spoločníkovi. V takom prípade sa mu treba vrátiť. Na bričke mu to nebude dlho trvať. Oni, Ervín s Paulínkou, pôjdu na kuse cesty pešo, potom si môžu niekde na briežok aj sadnúť a počkať ho, prikrývku si pre každý prípad vezmú, hoci nie je ani chladno, letná noc, trocha pod mrakom, a niečo ich zohreje aj mladá krv, len nech sa nezdržuje. A Imro sa naozaj nebude zdržovať. V takýchto veciach si už bratia rozumejú a veľmi ochotne si navzájom poslúžia. Ervín sa môže spoľahnúť.
   </p>
   <p>
    Zatiaľ Paulínka tancuje. Nedá sa vyrušovať Ervínovými pohľadmi, prechádza z rúk do rúk, už si na to zvykla. Zábava natoľko pokročila, že všetky predsudky medzi ľuďmi padli. Stoly sú už nie tak pevne obsadené, panstvo sa rozchádza, hostia sa miešajú, a nie práve podľa nejakých určitých spoločenských alebo stavovských pravidiel, skôr proti nim, často iba podľa náhodného stretnutia alebo videnia: vznešení s menej vznešenými, predstavení so svojimi podriadenými, i dvaja celkom neznámi, ktorí sa možno v živote po druhýkrát nestretnú. Každý ide za hlasom svojej krvi. A najmä mládež využíva svoju slobodu. Zabúda celkom na záväzky, ktoré si včera umienila splniť. Páry sa rozdeľujú priam v tanci. Nejaký bledý mladík stojí pri výčape, nervózne vyfajčil cigaretu, vyprázdnil naraz plný pohár, a teraz už nebude čakať. Zamieril rovno doprostred kola, k tej, ktorá mu nedávno zašľahla oči svojím kúzlom, a celkom zabúda na druhú, ktorá azda nejakým zhlukom okolností vypadla z kola, stala si k stene, očistom napráva si na prsiach brošňu, aby si niektorý zlomyselník nevysvetľoval takúto neočakávanú prestávku po zlom, a práve sa rozhodla, že si ide po kabát, ak po ňu nepríde. Nemá predsa chuť vystáť tu pri stene jamu.
   </p>
   <p>
    Chvalabohu, Paulínka sa nemusí o to báť, lebo o ňu sa tanečníci priam rujú. Len keby tie tance boli dlhšie, aby mohla každému vyhovieť. Stále sa jej predstavuje nejaký nový gavalier. Ani ich už nevie rozlišovať. Sú všetci akosi rovnako ohybní, dobrí tanečníci a neobyčajne pozorní a zábavní. Preto zo zvyku i rozmarnosti predstavuje sa a podáva každému ruku, s kým začína tancovať. Ach, my sa už predsa poznáme. Naozaj? Veru, skoro tak, že sa budeme odteraz navzájom vídať v snách. Nuž potom je to smiešne. Áno, pre oboch veľmi smiešne. Aspoň majú zatiaľ, kým ich niekto nevyruší, o čom hrkútať, aspoň majú príležitosť pozrieť si častejšie do rozjarených očú. Odteraz na seba už nezabudnú. Áno. Paulínka je o tom tiež presvedčená: morčacie oči, soví nos, chachacha. Ďakujem.
   </p>
   <p>
    A náhle pred ňou stojí Alpár János.
   </p>
   <p>
    Smiem prosiť?
   </p>
   <p>
    Božemôj, on!
   </p>
   <p>
    V Paulínke naraz pohasnú všetky prelestné ohníčky. Zbledne, ale hneď zas očervenie. V hrdle jej prebehne, zabudne mu podať ruku, zabudne sa predstaviť, len sa k nemu rýchle pripne a dáva sa unášať jeho náručím.
   </p>
   <p>
    Ach, len keby sa v tom okamihu na ňu nikto nedíval, len teraz nie, má tak málo síl, aby sa ovládala, aby aspoň čiastočne potlačila tie city, ktoré jej neočakávane vyvierajú z hrude. Svetlo jej v očiach zhasína, pevná pôda spod nôh ustupuje, v nasledujúcej chvíli možno padne.
   </p>
   <p>
    Ale partner prehliadne jej vzrušenie, vyrovnáva rýchlo krok, pevne ju drží a unáša rýchlo, ale bezpečne do stredu najväčšieho víru. Nepamätá sa, že by mal v rukách takú tanečnicu. Ktorý majster že ju učil? To je priam neuveriteľné, ako ľahko tancuje. Aká škoda, že ju dosiaľ zanedbával. Ach, tie povinnosti.
   </p>
   <p>
    Paulínka pomaly prichádza k sebe. Nepozrie sa mu do očú, nie, ešte by to bolo nebezpečné. Azda neskoršie. Ale mu aspoň dá znať, že si nesmierne váži jeho pozornosť a že mu je vďačná. Sama nevie za čo, ale veľmi vďačná. Veď sa on už nejako dovtípi. Šija sa jej samovoľne vystiera, boky napružujú, prsia vypínajú, akoby sa jej dotkli čarovné prsty. Každý kto sa na ňu díva, musí to zbadať.
   </p>
   <p>
    Ó, Paulínka by sa nemala tak očividne prezrádzať. Niekomu azda na nej veľmi záleží. Niekde na blízku stojí, pozorne ju sleduje a je tým nemilo dotknutý a hlboko zasiahnutý. Veď pred chvíľou bola iba skromným dievčatkom a práve tou skromnosťou vynikala nad ostatné. Či by na to bola už zabudla?
   </p>
   <p>
    Paulínka si to neuvedomuje. Myslí len na jedno: aby vybadala tlak Alpárových rúk, smer jeho lakťov, výpady jeho pliec, čím dáva najavo svoju vôľu, a tak zavčasu mohla upraviť pohyby svojho tela. Všetky jej myšlienky upínajú sa len na to. Ostatné pre ňu nejestvuje, temer necíti ľudí okolo seba, nevidí, že akýsi mládenec sa jej temer postavil do cesty, uprene na ňu hľadí, chcel by ju vari prevziať. Nie, nevidí, ani to nechce vidieť. Celou svojou bytosťou priputnáva sa k nemu. Nasledujúci tanec si vlastne vynúti od neho sama. Cez prestávku nejako pozabudne, že by sa jej patrilo ísť k svojmu stolu, zostane pri ňom a tlieska s ostatnými, aby Cigán pokračoval v predošlej melódii. Potom zase zostane on pri nej. Nechcela by si s ním vypiť? Paulínka privolí, lebo tomuto človekovi nebude už môcť nič odoprieť. Darmo ho Ervín zosmiešňoval, očerňoval, pre ňu zostane vždy hrdinom, jediným mužom, jej pánom. Dnes sa to práve rozhodlo. Nalieva jasné, ligotavé víno do pohárov, vraj na zdravie, Paulínka dvíha vysoko pohár aj na jeho zdravie a pije až do dna, prvýkrát v živote až do dna. Je to zvláštny pocit. V očiach sa jej ziskrí, vidí väčšie svetlá a usmievavejšie tváre. Áno, svet je takto krásny. A zas idú spolu do kola.
   </p>
   <p>
    Kdeže je Ervín?
   </p>
   <p>
    Nedávno stál tam naboku. Keď prechádzali vedľa neho, hľadel na ňu vari veľmi vyzývavo. Zaiste jej chcel niečo povedať, pripomenúť, ale ona ho prehliadla, nepovažovala za vhodné, aby si ho všimla a aby mu dávala príležitosť k nejakým dohováračkám. Nie, aspoň teraz nie. Potom zmizol. Hádam sa šiel pozrieť do bočnej miestnosti na brata. Na tom vlastne málo záleží. Ona už nepotrebuje sprievod a dozor. Cíti sa bezpečne. Alpár je stále pri nej.
   </p>
   <p>
    O polnoci tancujú spolu šatôčkový tanec. Paulínka predstiera pohoršenie, keď ju na to zavčasu narážkami pripravuje. To veru nebude možné. Ona je iba cudzinkou, urazila by tunajšie. Nie, nie, zdráhala sa, ani by to nedokázala, radšej utečie. Ale keď horí naprostred sály sviečka a on obchádza kruh so šatôčkou v ruke a ukáže smelo na ňu, vyjde ochotne, nadvihne poslušne a bez ostychu sukňu niečo vyše členkov, ako sa patrí, a snaží sa čím skôr pristúpiť šatôčku, ktorú on po zemi ťahá. Oj, za svoje malé a tenké nôžky sa nemusí hanbiť. Má ich práve také, ako si ich predstavujú a aké by chceli mať vari všetky dámy, aj topánočky má primerané, aj pančušky hladké a lesklé. To je v poriadku. Horšie je, že musí za šatôčkou veľa poskakovať. Nie, Alpár sa nemieni len tak ľahko vzdať, nech len ukáže, koľko má v sebe vytrvalosti. A najhoršie, že nakoniec, keď sa jej podarí úskokom dosiahnuť úspechu, vleje sa jej všetka krv do líc. Ach, to je nepríjemné. Stojí pred ním sama v kruhu, okolo nej sa tlačí mnoho ľudí, hľadia na ňu a čakajú, lebo sú zvedaví. Podľa pravidiel tanca mali by si teraz na prestretú šatôčku kľaknúť a verejne sa pobozkať. Božemôj, či to dokáže, či sa pri tom nerozplače? Už teraz má horúce a veľké oči. Ale Alpár je veľmi galantný. Bozká jej len ruku a požiada ju o tanec, povedzme čardáš. Paulínka sa usmeje. Pravdaže, čardáš. Ach, aký je len tento Alpár výtečný, skvelý, naozaj skutočný muž, raz prudký ani víchor, raz jemný, láskavý ani vánok. Ach, akú jemnocitnosť preukazuje, žena musí pri ňom krotnúť. Odovzdane položí si ruky na jeho plecia a pozrie sa mu priamo do očú nielen preto, že si tak vyžaduje tanec, ale že pojala k nemu novú dôveru. Teraz sa už môže smelo pozrieť, nepáli ju oheň, ktorý odtiaľ šľahá. Naopak, dodáva jej odvahy, povznáša ju, uvoľňuje, možno si smelo dupnúť, vábne sa usmiať, zodvihnúť strojne hlavu, podniesť plecia, skrížiť boky, zvrtnúť sa na opätkoch, raz, dva razy, vlniť nohami, áno, všetko to môže ľahko a stále istejšie a vášnivejšie do taktu s krvou a s beťárskou piesňou.
   </p>
   <p>
    Cigán hrá. Práve našiel svoju nôtu, vysoko dvíha husle, priviera opojne oči a rozťahuje červené ústa stále do jedovatejšieho úsmevu, nech struny pukajú, nech sa žilky chvejú a krv blčí. A oni tancujú, víria okolo horiacej sviečky a pripútavajú sa vždy tesnejšie pohľadmi k sebe. Nevedia sa odtrhnúť ani na chvíľočku.
   </p>
   <p>
    Ľudia na nich hľadia a hneď nadobúdajú presvedčenie, že je to nie obyčajný tanec. Kdeže by. Tie pohľady, pohyby, samovoľné náznaky prezrádzajú niečo viac. Tu sa stretli dvaja ľudia, ktorí k sebe patria. Donedávna boli cudzí, každý prišiel z iného kúta, možno, že zajtra ich budú zas veľké diaľky deliť, ale teraz ich kúzlo husieľ a tanca omámilo. Zabudli na svet a žijú chvíľku len sebe, svojim očiam, svojim mladým telám.
   </p>
   <p>
    Ach, aké sladké opojenie. Paulínka sa nevie z neho vymaniť ani potom, keď Cigán odkladá na cimbal husle, ukláňa sa a žičí im zdravie. Ešte vždy jej trepoce v prsiach akýsi horúci vták, ešte vždy má v očiach ťažkú ružovú hmlu. Komu sa má za to všetko šťastie poďakovať? Či by malo zostať len pri úklonoch a sladkých úsmevoch? Ach, nie, nie, večne by ju mrzelo, že zostala v takej neobyčajnej, azda osudnej chvíľke skúpou, že sa nevedela ničím zavďačiť za veľký dar, ktorým sa obohatil jej život. Veru. Musí byť rozhodná. Tu pred ňou stojí ešte Alpár János, jej princ, vitéz tohto večera. Díva sa na ňu a čaká. Náhle sa rozhodne. Odopne si zo živôtika ružu, ten malý púčik, ktorým sa prizdobila doma v záhrade, ľahkým tanečným krokom pristúpi k nemu a pripne mu ho vlastnými rukami na hrdinské prsia, práve doprostred šerpy. To je jej dar. Obecenstvo, ktoré toto neobyčajné vyznamenanie sleduje so záujmom, hneď všetko chápe, zaburáca potleskom, dvíha zo stola poháre, máva rukami: éljen, nech žije cisár, nech žije uhorská vlasť. Paulínka jasá hrdosťou. Urobila veľký čin.
   </p>
   <p>
    Ale čo sa to len stalo s Ervínkom? Nuž veru ten nemá veľkú chuť kričať éljen a dvíhať poháre na počesť vlasti. Stojí tu zachmúrený a nevrlý i so svojím bratom Imrom. Obaja vyobliekaní na cestu. Dobre, že skončila túto komédiu. Čakajú len na ňu. Treba im už ísť domov. Kone čakajú vonku.
   </p>
   <p>
    Paulínka je veru prekvapená. Už? Zdá sa jej to privčas. Haha, že privčas. Zabudla sa vari pozrieť na hodiny. Hádam len nechce vymetať sálu. Už mali byť doma. Oni sa chcú do rána aj niečo vyspať.
   </p>
   <p>
    Tak je to teda. To má byť trest. Nech je. Paulínka musí privoliť.
   </p>
   <p>
    Cesta domov nie je práve príjemná. Nieto sa o čom vyprávať. Niekto stratil celkom vôľu, cíti sa priotrávený, musí sa vyvetrať. I na dohovorené plány zabudne. Aké plány? Všetko sa pokazilo. Peňaženku má predsa Imro bezpečne vo vrecku i s dôležitým účtom. A potom, zdá sa, že je dosť chladno. Nebolo by príjemné posedávať po vŕškoch. Ech, len čím skôr vopchať sa doma pod perinu.
   </p>
   <p>
    Zato Paulínka nie je rozčarovaná, ale ani necíti potrebu, aby ju niekto bavil žartmi. Ju prvý ples bohato obdaril. Bude sa ešte dlho vracať k týmto dojmom, ktoré na ňu tak mocne doliehajú. Alpár János dobyl sa do jej srdca.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e694">
       </a>
       10
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Aké márne túžby!
   </p>
   <p>
    Ples v Hute nebol jediný. V poslednom čase zachvátila všeobecne ľudí plesová horúčka. Po Hute ohlasujú sa iné dediny, jedna po druhej, aby nezostali pozadu, a potom ešte aj veľký reprezentačný ples v okresnom meste. Všade je veľká, vysvietená a vyzdobená sála, vence, stuhy v národných farbách, všade sa vyskytne príležitosť na prípitky cisárovi, vlasti a hlavne, všade je prítomný nejaký dobrovoľník so širokou šerpou na prsiach, budúci hrdina, ktorý sa dá oslavovať, obdivovať a najkrajšími paničkami dekorovať voňavými púčkami, kytičkami alebo rozmarínovými venčekmi, ale na svitaní každý ples sa rozplynie. Sály už druhého dňa upadnú do zabudnutia, spustnú, len Cigán ešte vyspáva na cimbale v niektorom kúte, ale okolo poludnia aj ten sa vytratí a potom je už ticho tudnu vo výčape pod začmudenou povalinou, kde len nedávno tiesnili sa rozpálené telá, hučala vrava, blýskali sa rozjarené oči, štrngali poháre a šumela krv, i tam-von na dvore a v záhrade pod stromami, kadiaľ neustále pobehúvali nejaké temné postavy, ozýval sa pritajený smiech a vzrušený šepot. Vášne opadnú. Život sa dostane do svojho pravidelného toku… Dni sú na robotu a noci na odpočinok. Krásne paničky zmiznú, i lesk, prenikavé vône, zvodné úsmevy. Je zas len obyčajná všednosť, tá, ktorá vyplňovala ľudskú myseľ pred týždňom, pred mesiacom. Drahocenné plesové šaty, jemný hodváb, šuchoriaci a menlivý atlas, farebné stužky, zlaté brošne, šperky, to všetko zloží sa do škatúľ, previaže stužkou. Neskoršie sa k tomu ešte priloží malý venček s umelými hruštínovými lístkami a drobnými voskovými tobolkami, priesvitný závoj, obrúbený zlatou stuhou. Bude to pekná pamiatka na mladosť. Azda sa tu i tam niekto mimovoľne chytí za srdce a tíško, túžobne zavzdychá: Ako prudko mi bije srdce, ach, ako prudko. Niekto sa pokúša zachovať si aspoň živé predstavy. Keby sa to len dalo! Občas vidí celý ten zázrak: svetlá jasajú, povetrie vibruje, blesky šľahajú, šum rastie a pred ňou stojí on, jej rytier, opojenie večera. Iskry mu jagajú z očú, zdá sa, že nepozná prekážok, svojvoľne sa zmocňuje všetkého, po čom zatúži. V blízkosti neho celkom oslabne. Jeho ruka ju podopiera, je to ruka široká a pevná, môže sa o ňu bezpečne oprieť. O chvíľu na chrbte pod lopatkou cíti príjemné teplo, ktoré sa potom vleje do celého tela. Aká je šťastná! Len škoda, že to všetko je iba spomienka, prchavá spomienka, ktorá zo dňa na deň slabne, a skutočnosť, tá žeravá skutočnosť, ktorá jej dala poznať túto slasť, dávno sa už rozplynula. Keď sa preberie, nevidí pred sebou nikoho. Inakšie to nemôže ani byť. Sen nezanecháva po sebe viditeľné stopy.
   </p>
   <p>
    Ako sa dozvedela, dobrovoľníci narukovali hneď v ten deň po plese. Istotne ani on medzi nimi nechýbal. Ona mu nemohla zakývať šatôčkou na pozdrav. Odišiel teda bez rozlúčenia. Azda iná stála pri vagóne pod oknom, z ktorého sa nakláňal, podávala mu drobnú rúčku, upínala sa k nemu zaslzeným pohľadom, kým ho vlak neodniesol. Pravdepodobne nemal si ani kedy na ňu spomenúť. Na poslednú chvíľku nahrnulo sa toľko dojmov. Tanec sa pretiahol do neskorého rána. Boli ešte prípitky, oslavné reči, dekorovanie, na stanicu ich odprevádzala hudba, a tu náhle, keď mal vstúpiť do vlaku, vrhla sa pred neho matka, tá jediná, ktorá mu v živote žičila, ktorá bola vždy tajne na jeho strane, keď otec zúril a keď bolo treba znášať ťažké následky hriešneho synovského vzdoru. Nikdy ju nebral vážne. Bola mu predsa matka. Myslel si, že si môže k nej dovoliť všetko, i nevďak. A teraz ho napadlo svedomie. Bola šedivá, vráskavá a na očiach mala veľký žiaľ pre neho. Prečo ju opúšťa? Či nebola dosť dobrá k nemu? Čím sa ona previnila, že sa dal zverbovať, aby jej mohol čím prv uniknúť? Hodila sa mu okolo hrdla a plakala. Ach, celkom ho tým zmiatla. Nalomila sa mu odvaha. Musel tuho zápasiť sám so sebou, aby neukázal nejakú slabosť, a ešte dlho potom, keď sa vyplietal z jej kŕčovitého objatia, nevidel a nepočul nič. Vo vlaku zase schytili ho kamaráti medzi seba. Mali ešte plnú fľašu, musel si dať lievať priamo do hrdla, na večné bratstvo, nech sa žiaľ utopí, nech sa smútok zahluší revom, vojak nesmie mať plač na očiach, len sa nedať, nalej mu. Éljen. Každú chvíľu leteli čiapky do povetria. Kedy mohol myslieť na dievča, ktoré mu pripälo na prsia ružičku? Ako mohol na to prísť, že to bola jej prvá ružička? Ó, jemu už mnohé dievča dávalo kytky, púčky i rozvité ruže, dal si možno operiť klobúk, prsia, tváril sa pritom ľúbezne. Kytku spočiatku podchvíľou ovoniaval, aby prejavil náležitú pozornosť, ale potom ju celkom pokojne odhodil do blata. Ktoráže bola tá posledná? Kto by si to pamätal! Dievčat je všade, chvalabohu, dosť a urastenému šuhajovi sa tisnú do očú. I z vlaku si ich mohol vyberať. Na každej stanici stáli pohotove na peróne: vysoké, štíhle; vrtké, veselé, vážne, čierne, svetlé, chladné i oslnivé, všetky sorty, ako ich pánboh stvoril, jedna krajšia a zaujímavejšia od druhej, tlačili sa k zábradliu a žiarili na neho túžobnými očami, kývali mu, volali naň, každá chcela niečím na seba upozorniť. Ó, keby mal len toľko rúk, aby mohol všetky so sebou pojať, keby mal len dosť veľké a horúce srdce, aby stačilo všetkým vyhovieť. A čo bude potom, keď sa stane kapitánom, keď sa bude niesť pyšne mestom na vraníkovi? Zaiste ho budú grófky v zamate a princezné v hermelíne obsypávať kvetmi. Nuž veru márna túžba, márne snenie. Ples bola len prskavka, ktorá zažiarila do šera všedných dní. Jednu noc premenila na nádhernú rozprávku. Nevinné a ľahkoverné dušičky mohli sa na chvíľku potešiť, lebo bola zakliata princezná, bol udatný princ, dvorania, hojnosť a nádhera palácov, kráľovské hody, áno, bolo všetko, čo môže poskytnúť rozprávka. Ale ani na svitaní prskavka nezhasla a prišlo vytriezvenie. Dámy a páni, predstavenie sa skončilo, po tomto môže nasledovať už len rad dní, ktoré sa navzájom podobajú ako blizňatá a ktoré nástojčivo žiadajú od človeka daň práce.
   </p>
   <p>
    Za rána sa ľudia v skupinách i po jednom rozchádzajú mnohými cestami a cestičkami z dediny. Musia dodržať zmluvu s fabrickými pánmi, erárom a so Židom na píle, lebo treba myslieť na hladné a otrhané deti, na nedostačujúce zásoby v komore, na dlžoby a hlavne na nepríjemnú starobu, keď nám koštiale skrehnú natoľko, že sa nebudeme vládať vyvliecť ani na podstenie. Večerami sa vracajú tými istými cestami domov k spoločnej mise a do postele, ktorú dedia po otcoch.
   </p>
   <p>
    Takto jednotvárne utekajú týždne.
   </p>
   <p>
    Nedeľami sa stretávajú v krčme pri pohárikoch. Sú to obyčajne tie isté rozhovory. Dedina vedie spor s novým ferštrom o osadnícke právo, pytliaci si dojednávajú schôdzku v noci, syn je netrpezlivý, že otec neumiera. Ale v poslednom čase nastoľujú sa aj nové otázky, lebo nájdu sa takí, čo vidia i za chotár a čo celkom vážne pokúšajú sa pochopiť svojím rozumom blázinec sveta. Niekto z nich vari viezol sa aj na vlaku: prešiel kus krajiny, videl cudzie mestá, pracoval niekde v prístave, potom vo veľkej fabrike na makaróny a nakoniec hlboko pod zemou v úzkej šachte, kde ich spúšťali po desiatich ako do studne. Poznal mnohých ľudí i zhováral sa s nimi, nuž vie pohotove, rozumne, presvedčivo rozprávať a hlavne, nebojí sa verejne povedať, čo si myslí. Možno dosiaľ sa len tak bokom zúčastňoval rozhovoru, lebo išlo o celkom bezvýznamnú, vec, ale náhle nejako neočakávane dostane sa do stredu. Uvedomí si svoju silu a povie na celé ústa, že to veru tam na Balkáne silno smrdí pušným prachom. On nechce byť síce prorokom, ale ďaleko nebude od pravdy, keď povie, že toho roku sa voľačo zomelie. Zdá sa, že si to Viedeň práve tak praje. Nadarmo sa predsa nerobili reprezentačné plesy. Ó, on už vie, ako to vo svete chodí. Najprv sa robí po krajine paráda, treba národ oduševniť za nejakú vznešenú myšlienku, usporiadajú sa plesy, páni v cylindroch spievajú národné piesne, pripíjajú na slávu vlasti, bozkávajú zástavy, vznešené dámy dekorujú prsia hrdinov, jedináčkovia prvých rodín prihlasujú sa za dobrovoľníkov do armády, lebo vlasť potrebuje zdatných oficierov, potom sa usporiadajú niekde v blízkosti nepriateľského štátu veľké manévre, na ktorých sa zúčastní aj jeho výsosť, a náhle sa rozhlási po celej krajine, že vlasť sa nachádza vo veľkom nebezpečenstve, lebo kôň jeho veličenstva si zlomil nohu na suchom pni, ktorý nejakí nezbedníci spoza hraničného stĺpa podeň podstrčili. Ó, to je neodškriepiteľná urážka najsvätejšej relikvie národa, ktorá volá o pomstu do nebies. A už je dôvod na to, aby sa rozzvučali trúby, bubny, vyťahovali zástavy a zvolával ľud do svätej vojny. Také triky sú známe. V celej krčme počuť len jeho drsný a suchý hlas. Rozhovory pri bočných stoloch zatíchli, len čo sa ozval. Všetci chlapi sa k nemu obracajú a počúvajú ho pozorne. Múdro rozpráva, má dobrú papuľu, len čo je pravda. Mohol by byť županom, keby bol z panského rodu. V niečom má pravdu, v niečom preháňa. No v každom prípade treba o veci rozmýšľať, lebo sú veru vážne časy.
   </p>
   <p>
    Paulínka chodí pomedzi nich a usilovne vysluhuje. Vždy treba niečo zaniesť k stolom: ešte jeden pohárik, naplnenú fľašu, pokrájaný horec, kus nastrúhaného ďumbiera. Kedy-tedy počúva i rozhovor. Nemusí vidieť hovoriaceho, rozpoznáva chlapov už podľa hlasu a podľa všetkého dobre si s nimi rozumie. Niekedy si stihne na chvíľku stať i k oknu alebo do dvier a vyzrieť von na cestu. O takomto čase by sa mal zjaviť Ervín s tenkou paličkou v ľahkom slamenom klobúku a so sivým zvrchníkom, prehodeným cez ruku. Tam v kúte pri púdli je pripravený stolík pre neho. Pre každý prípad každú nedeľu naň prestrie nový obrus, položí vázu s kvetmi, ak by náhodou prišiel. Ale nie, už nepríde, ani dnes nie, lebo jeho čas prešiel.
   </p>
   <p>
    Tretiu nedeľu takto márne čaká, zbytočne sa vyoblieka, zbytočne hneď po obede uteká pred zrkadlo a trocha nervózne prihládza si tvár. Nepríde. Celkom tak sa vidí, že sa vážne na ňu nahneval. Trocha ju to mrzí. Možno je to trest za to, že si robila veľké nádeje, že chcela vysoko vzlietnuť, keď pocítila viac voľnosti. Hľa, stratila dobrého priateľa, a to práve teraz, keď sa jej žiadalo porozprávať sa s niekým, rozveseliť sa, keď cíti zo dňa na deň v mladej hrudi väčšiu tieseň. Nuž veru nepekne sa k nemu zachovala. Ešte to oľutuje.
   </p>
   <p>
    Ale potom príde do dediny nový učiteľ.
   </p>
   <p>
    Ó, história so starým sa už dávnejšie skončila.
   </p>
   <p>
    Hovorí sa, že každý si je kováčom svojho šťastia. No mohlo by sa povedať aj tak, že každý si pomaly pletie povraz, na ktorom bude raz visieť. Pravdaže, mnohí si chcú zachovať ľudskú dôstojnosť aj po smrti, preto ešte za živa dajú si zhotoviť u stolára pevnú dubovú truhlu, idú na cintorín a vyberú si čestné miesto, niekde uprostred na suchom a vyvýšenom mieste, zakúpia si mramorový kameň, sami určia, aký nápis má byť na ňom, alebo urobia aspoň zmluvu s dedičmi, aký pohreb im majú vystrojiť. Ale sú aj takí čudáci, ktorí sa celkom vážne zaoberajú myšlienkou, aký hrubý povraz by asi potrebovali, aby ich udržal pod povalou alebo na konári. A medzi nich patril aj učiteľ.
   </p>
   <p>
    Po poslednej inšpekcii vedel, na čom je. Od nového škôldozorcu nemohol čakať nič iného. Ó, bol to zlý, bezohľadný človek, skutočná metla na učiteľov, človek bez srdca, bez citu, chladný a prísny úradník, ktorý má prst stále na paragrafe. Keď si zaumienil urobiť poriadok vo svojom obvode, kde za účinkovania predchodcu rozbujnela sa kúkoľ, tak nebude veľa rozmýšľať, ako a kedy ma začať. A jeho si vzal pravdepodobne prvého na mušku. Akože sa minule rozišli? Podal mu chladne ruku a ani sa na neho nepozrel. To bolo predsa výrazné znamenie. Nazval ho síce ešte kolegom, ale sotva ho bral na vedomie. Beznádejný a dávno rozriešený prípad. Teraz si naň sadne. Urobí ešte nečakane dva, tri razy za sebou prehliadky, aby mal dosť dôkazov, a ostatné povie príslušný paragraf. Myslel si učiteľ a prichádzali naň mrákoty, lebo správne predvídal, že to bude koniec, čo on môže podniknúť? Kajúcne sa priznať, vstúpiť do seba, zanechať pijatiku, bláznivý tanec vo výškach, zakúpiť úradné knihy, povymetať skrine od prachu, poukladať staré spisy, bedliť viac o svoje povolanie, skoncovať so starým životom a začať nový? Ach, na to mu už nezostáva síl. Dlhý boj s mocným a neviditeľným nepriateľom ho už úplne vyčerpal. Teraz je už nahrbený starec, slaboch, ktorého už plaší myšlienka, že by si mal nazrieť do svojho vnútra a vyrovnať sa aspoň sám so sebou. Nie, každý pokus naprávať niečo v minulom živote by bol márny, vyvolal by v ňom odpor, vzbúril by sa vari sám proti sebe. Najlepšie by bolo, keby ho penzionovali. Áno, s tým by sa aj on zmieril. Najal by si niekde pri meste domček so záhradkou a strávil by pokojne posledné roky svojho života, lebo to by ešte dokázal. V ústraní by vedel skrotiť všetky vášne, ktoré mu takto krv stravujú. Zomrel by ako zabudnutý národovec, zanedbaný a opustený génius, lebo i taký osud musí niekoho z nás naplniť.
   </p>
   <p>
    Ale darmo čaká. Prejde týždeň, mesiac, druhý, tretí. Darmo čaká, vyrušuje sa uprostred vyučovania, domnievajúc sa, že počul za dvermi podozrivé ošuchovanie topánkami, pukanie, šramot, akoby niekto vošiel do predsiene, zastal tam na cemente a načúval. Nič sa nestane. Prejde rok, druhý. Škôldozorca sa neukazuje. Ani nijaké úradné vyrozumenie nepríde. Celkom nič. Človek prišiel, odišiel a nebolo ho viac, akoby bola za ním cesta zarástla. Azda je zaneprázdnený prácou, prevzal nový inšpektorát, treba sa zoznámiť s prostredím, pomermi, ľuďmi, úrad bol zanedbaný, na zvláštne, osobitné prípady, ktoré beztoho vyžadujú starostlivé šetrenie, neostáva mu čas alebo naň zabudol. I to sa mohlo stať. Uvedomil si, že je už pristarý, nemohúcny, že nemá ďaleko do penzie, prečo by ho mal prenasledovať. Dobrého rechtora z neho už nevytlčie, na to sú mladí. Nech si teda doslúži tých pár rokov. Zatiaľ sa radšej oň ani neobzrie.
   </p>
   <p>
    Bolo by to možné?
   </p>
   <p>
    Nevie, čo si o tom všetkom má myslieť. No ak je to tak, potom jeho stanovisko bolo vonkoncom pomýlené. Ľudia k nemu boli dobrí, zhovievaví alebo si ho aspoň nevšímali, a on sa zbytočne staval a pätil. Strašiakov si sám staval pred oči a bojoval s veternými mlymi. Ach, bol že to rytier. Dôkladne o všetkom pouvažuje a po čase dostane sa ta, kde nikdy nechceli byť. Veď ľudia mu odjakživa žičili len dobro, chránili ho od zlého, odťahovali od nebezpečenstva, aby si neublížil. A akýže on bol človek? Fuj, musí sa za seba hanbiť. Badzgal, ručal, kopal, ošíval sa na všetky strany ani bujak, ktorého páli v očiach červená farba vlastnej krvi. Aké blázonstvo! Chcel sa stať nasilu hrdinom. Náročky popudzoval proti sebe svet, aby mohol bojovať nerovný boj, aby sa mohlo povedať, keď padne, hľa, mučeník. Doznáva to úprimne. Teraz sa pristihol, odhalil pláštik zo svojej zhumpľovanej duše a nepríjemne sa ho dotýka, že tam nachádza prázdnotu, tupú, šedivú pustotu, akoby sa bol iba včera narodil, nie, skôr akoby nemal ešte života, lebo v takom prípade by musel mať aspoň pocit radostného uvedomenia, že povstal z niečoho a rastie, domáha sa niečoho, kdežto on nemá nijaký pocit. V ňom je len únava nejakej nesmiernej ploditeľskej sily, ktorá by chcela rodiť, tvoriť, áno, tvoriť veľké, zázračné svety, keby mala k tomu životné predpoklady. Výsledok jeho doterajšieho úsilia je nula. Nedopäl sa ani toho, aby ho ľudia brali na vedomie. Nuž takto to ďalej nemôže byť, rozhoduje sa neočakávane. Aspoň zvyšok svojho života musí niečím vyplniť.
   </p>
   <p>
    A skutočne, robí pokusy, nepatrné pokusy, ako keď sa dieťa učí chodiť, bojazlivé náznaky, akoby prejav vôle, habkanie, jeden krôčik, druhý.
   </p>
   <p>
    Išlo by to?
   </p>
   <p>
    Naozaj išlo. A je to celkom dobre. Človek sa začína sám sebe páčiť, že to dokázal. Hľa, taký neobyčajný, objaviteľský a hlavne z vlastnej vôle vychádzajúci výkon. Človek spláca sám sebe daň, človek sa uskutočňuje, hoci na sklonku svojho života. Teraz by potreboval len vytrvalosť.
   </p>
   <p>
    No potom nejako hneď po Novom roku škôldozorca predsa príde.
   </p>
   <p>
    Učiteľ stojí v triede pri okne a vidí ho, ako kráča po ceste s palicou v ruke a obzerá si školu. Musí si napraviť okuliare na nose a pozrieť ešte raz, či dobre vidí. Ale on je to. Mladý, uhladený pán v zelenkavom klobúku a v šedivom kabáte, rezký krok, smelý a prenikavý pohľad. Dobre si pamätá. Nikde inde podobného človeka nevidel. A potom, prečo by si obyčajný pocestný tak pozorne prezeral školu, prečo by hľadel priam do okien triedy? Trocha sa nad tým predesí. Divné prúdenie prenesie sa mu z pŕs do celého tela, cíti ako mu začínajú puchnúť a drevenieť údy. Hádam sa priveľmi uchlácholil, ubezpečil. Nepredpokladal, že by ho ešte navštívil, nuž dostal slabý závrat. Ó, tie nervy, mohlo by sa povedať tiež staroba, vyčerpanosť. To býva u všetkých ľudí. Niekedy v menšej, niekedy vo väčšej miere. V každom prípade mal by sa vzchopiť, vzmužiť. Veď vlastne sa nemá čoho báť. I keď nemá všetko vo vzornom poriadku, predsa musí každý na prvý pohľad hneď zistiť, že od poslednej návštevy urobil v mnohom pokrok. Darmo je, aj sebamenšie úsilie, každá najnepatrnejšia snaha dobrej vôle i slabé pokusy, drobné krôčky musia doniesť nejaké ovocie. Na skriniach neleží na prst prachu, úradné knihy sú pekne poukladané v hŕbke. Nieto v nich síce ešte žiaden záznam, ale sú tam všetky. Môže sa začať do nich hocikedy zapisovať. Deti sú bystrejšie, lebo majú plnšie hlavy. A okrem toho náhodou má dnes svoj dobrý deň. Myšlienky sa mu roja bohato a rýchlo, mohol by ohromiť svojím výkonom. Ale on nemá odvahy. Čím dlhšie a určitejšie si uvedomuje nevyhnutnú skutočnosť, tým väčší strach sa ho zmocňuje. Navidomoči slabne a bledne, akoby mu v žilách chladla krv. Nie, nie, neurobí nič. Každý pokus by bol márny. Je stratený, celkom stratený. Vie určite, že keď sa otvoria dvere a škôldozorca vojde do triedy, premení sa v soľný stĺp a nebude vedieť otvoriť ani ústa. Už napred sa vidí takto zhanobený pred svojím predstaveným i pred deťmi a marí sa mu z toho v očiach, akoby išiel zamdlieť. Neznesitelná úzkosť.
   </p>
   <p>
    Čo má robiť?
   </p>
   <p>
    Má sa dať prekvapiť, zastihnúť, má zniesť najväčšie uponíženie vo svojom živote? Ach, k tomu v nijakom prípade nesmie dôjsť. To by ho stiahlo do priepasti, odkiaľ by sa viac nevyhrabal. Nie, nie, ešte sa nevzdá. Vyskočí radšej oknom, prebehne rýchlo záhradou a skryje sa v kružine, nech ho potom hľadajú. Áno, to urobí, a to hneď, nesmie premeškať ani minútku.
   </p>
   <p>
    Ale potom sa nejako zbadá, lebo si uvedomí, že by ho tak škôldozorca vlastne videl a že by mohol za ním volať.
   </p>
   <p>
    A v náhlivosti urobí ešte väčšiu hlúposť. Rozkáže deťom, aby sa skryli pod lavice, sám ide zamknúť dvere a postaví sa za skriňu.
   </p>
   <p>
    O chvíľu počuť, že niekto vošiel naozaj do predsiene. Ošuchuje si na cemente topánky, hlasno klope, chytá sa kľučky a pokúša sa otvoriť. Áno, zreteľne vidieť, ako kľučka skáče hore, dolu, raz dva. Ale dvere držia pevne. Potom je chvíľu ticho. Vari načúva alebo sa pozerá kľúčovou dierkou. Nechce sa mu nejako uveriť, že nachádza dvere zamknuté. Potom počuť zas kroky na cemente, opatrnejšie, váhavejšie a tichšie klopkanie na dvere učiteľského bytu. Znútra sa ozve spanilý hlas pani Rozálie. Nech sa len páči ďalej. Ale škôldozorca nemieni vstúpiť. Nech mu milostivá pani odpustí, že vyrušuje, len sa chcel opýtať, kde je pán kolega.
   </p>
   <p>
    Pani Rozália chce byť k vzácnemu hosťovi čo najprívetivejšia, ustáva sa k nemu až do dvier, možno stojí priam v predsieni, lebo jej hlas znie jasnejšie. Ach, manžel musí byť predsa v triede. Nemá kde byť. Ako vie, od rána učí. Ešte pred chvíľou ho počula odtiaľ hovoriť. Tamtie dvere naproti, treba len vojsť.
   </p>
   <p>
    Bohužiaľ, dvere sú zamknuté!
   </p>
   <p>
    To veru nechápe. Vôbec nepočula, že by sa bol s deťmi vybral na vychádzku. Naostatok na vychádzky ani nezvykne chodievať.
   </p>
   <p>
    Aj pán škôldozorca sa tomu diví. Kľúč je znútra do zámky zastrčený a taký má dojem, že pána kolegu i deti videl oknom, ako prechádzal okolo. Či by sa bol vari mýlil?
   </p>
   <p>
    Pani Rozália prejavuje úprimné poľutovanie.
   </p>
   <p>
    Potom sa dva hlasy striedajú a unikajú voľnejším priestranstvom, akoby sa hovoriaci vzďaľovali. Zrejme pani Rozália odprevádza pána škôldozorcu.
   </p>
   <p>
    Učiteľovi sa ľahšie dýcha. Môže si uvoľniť napäté zmysly a žily. Tento úskok sa mu možno podaril. Na druhý raz si dá väčší pozor a možno k druhému prípadu ani nedôjde, utešuje sa v duchu. Ale to je prenáhlená radosť. Škôldozorca pojal veľké podozrenie a nemieni odtiaľto odísť v neistote. Keď sa niekto rozhodol hrať na schovávanku, nech mu je len po vôli. Učiteľ sa skryl, on ho musí teda hľadať. Také sú predsa pravidlá. Pravdaže, učiteľ takúto možnosť nepredpokladal, a preto priam zamrie hrôzou, keď náhle zbadá, že práve oproti spoza okna hľadí naň známa tvár, zrejme neočakávaným objavom prekvapená a vyjavená.
   </p>
   <p>
    Čo tu mal robiť?
   </p>
   <p>
    Zem pod ním sa neotvorila, aby ho mohla v tej chvíli pohltiť, povraz pri ruke nemal, aby sa mohol napochytro obesiť, musel teda len stáť a dať sa obdivovať. Iný by sa bol aspoň so zaťatými a vyhrážajúcimi päsťami zúrivo vrhol na odvážlivca. On sa ani na to nezmohol. Nie, radšej sa aj v tejto chúlostivej chvíli zaprel. Zostal pokojne stáť a pre každý prípad zavrel oči. Nech sa mu na hlavu zvalí svet, keď sa už má zvaliť.
   </p>
   <p>
    Dobrotivý boh má však s ním strpenie. To by bolo vari privčas. Svet má zdravé jadro a on si ešte nezaslúžil takú veľkú mohylu. Prirodzene, o tom nemôže byť reč, že by bol škôldozorcu oslepil nejaký blesk vtedy, keď pritláčal čelo k okennej table. To nie. Chvalabohu, má ešte zdravé, mladé, úplne citlivé oči a náhodou slnce bolo práve za mrakmi. Mihotavé blesky ho nevyrušovali, mal dobrý pohľad a sčasti aj presný postreh, len nechcel hnať prípad hneď do krajnosti na tvári miesta. Stačilo mu, čo videl a zistil. Keď svoju zvedavosť ukojil, prejavil oprávnene ustarostenej pani Rozálii poľutovanie, že sa nemôže s pánom kolegom porozprávať. Úctivo sa odporúčal a šiel svojou cestou.
   </p>
   <p>
    Učiteľ mohol bezpečne zas otvoriť oči, pozrieť na boží svet, dovoliť deťom, aby sa povyťahovali z nepohodlných úkrytov, oddýchnuť si i vyspať sa do chuti na veselšiu myseľ. Ba ešte celé mesiace môže liečiť nádejami svoje rozryté svedomie, lebo po škôldozorcovi zas na dlhší čas zapadnú stopy.
   </p>
   <p>
    Pravdaže, zatiaľ vybavuje sa usilovne korešpondencia. Listy putujú v balíkoch a v poštových vreciach z mesta do mesta, raz na ľahkom voze s trúbkou na boku, raz v osobitnom vozni vlaku, ta i späť. Niekoľko medzi inšpektorátom a ministerstvom, po jednom medzi ministerstvom a ostrihomskou kapitulou, ako aj miestnym farským úradom, a zas jednotlive medzi týmito cirkevnými úradmi a inšpektorátom. Azda aj niekde inde. Oj, veľmi spletité cesty. A na každom spise je v záhlaví vyznačené vo veci suspendácie a dolu rozhodná šifra podpisu a pečiatka s kráľovskou korunou, aby nebolo pochybnosti o dôležitosti horeuvedeného predmetu. Ba dokonca v samej veci musí sa ustávať i pán farár do mesta, aby sa ústne porozprával so škôldozorcom. Veru.
   </p>
   <p>
    Učiteľ si to ani neuvedomuje. V úradných knihách čísla rastú, spisy sa zakladajú, vlákenká poštových zásielok sa upevňujú, kde treba zdvojujú, niekedy preväzujú, križujú, ako potreba vyžaduje, sieť sa šíri, rastie. Naozaj premyslená stavba. Nijaká mucha sa nebude môcť z nej vymotať.
   </p>
   <p>
    A po roku všetko praskne.
   </p>
   <p>
    Učiteľ dostane obhrublý úradný list a v ňom, spadni svete, nový dekrét: zo služobných dôvodov prekladá sa do okresného mesta na chlapčenskú školu. Neuveriteľné! Učiteľ si musí zložiť okuliare, dôkladne šatôčkou vyčistiť zájdené sklá, nazrieť niekoľko ráz cez ne na slnko, aby mal istotu, že sú čisté a že ho nemôžu klamať. Ale slabikoval dobre. Na spise je celkom zreteľne vypísané, do okresného mesta.
   </p>
   <p>
    V prvej chvíli sa mu rozbúši srdce, nevystačí s pľúcami. Ó, božemôj, veď je to pre neho veľké vyznačenie, postup, mohlo by sa povedať neobyčajný prudký skok. Šťastie sa naň usmialo. Po ťažkom lopotení, vyčerpávajúcom zápase s nežičlivými mocnosťami dochádza neočakávane spravodlivého ocenenia. Jeho génius nebol zdeptaný, nalomený. Niekto si ho predsa všimol, zvážil, pozdvihol a postavil na také miesto, kde bude môcť žiariť plným svetlom. Hľa, skoro na sklonku života roztvárajú sa pred ním brány sveta a uvoľňuje sa mu cesta do skvelej kariéry. Úbohého kantoríka na zapadnutej dedine volajú do mesta. Aké široké pole pôsobnosti. Dáva sa mu možnosť ukázať na patričnom mieste a patričným pánom svoje schopnosti. Zaiste to nebude jeho posledná stanica. Potom príde inšpektorstvo, ba môže sa stať ministerským radcom, ak nie samým ministrom. A zámky na stračích nôžkach sa rýchle stavajú. To je predsa učiteľov živel. V tomto okamihu nechce byť skromný, malicherný, lebo opojenie je naozaj veľké.
   </p>
   <p>
    Ale potom príde rýchle vytriezvenie. Začne so svojou starou nôtou. Uvedomí si svoj biľag, ktorý mu dosiaľ vydeľúval len mučeníctvo. Ako je známe, bol považovaný všeobecne za pansláva. Toto označenie mu najprv skrivilo životnú dráhu, gniavilo génia, znemožňovalo slobodný a radostný rozbeh, ktorý by mu bol zaiste doniesol šťastie. Áno, ono ho ukracovalo v ľudských právach. Preň upadol do nemilosti najprv pred profesorským zborom, potom i pred nadriadenými úradmi, vrchnosťou, preň musel meniť rýchlo stanice a nakoniec zapadnúť na poslednej brdárke, lebo všade inde bol nepohodlný. Z akej príčiny teraz úrady jeho hanlivé označenie prehliadli, vyťahujú ho z úzkej, vlhkej diery a posielajú, mohlo by sa povedať, na najzodpovednejšie miesto v okrese, na školu do mesta, kde prevláda výlučne maďarónsky živel? Či sú už takí istí vo svojej veci, že znesú medzi sebou aj zradcu? Alebo sa stali veľkomyseľnými a pre jeho neoceniteľné schopnosti odpúšťajú mu previnenie? Nesvedčilo by im to a potom nie sú ani vhodné časy, aby sa pripustila taká ľahostajnosť. A konečne, akú záruku mu dáva škôldozorcova osobnosť na to, aby si toto rozhodnutie vysvetľoval v dobrom, keď hneď pri prvom stretnutí vystrčil proti nemu rožky, ponáhľajúc sa presvedčiť, či vyučuje maďarčinu? Veď ani jeho vzhľad nedáva mu na to nádej.
   </p>
   <p>
    Ale učiteľovi sa náhle otvoria oči. Odhodí list, vytreští oči a napolo so strachom, napolo so zúrivosťou vyriekne jediné slovo: pasca.
   </p>
   <p>
    Veru tak. Nič iné si nemôže myslieť, len že mu nadstavili pascu, poriadne pevný klepec, do ktorého sa má naposledok chytiť, aby viac nehrýzol. Doteraz im vždy unikol. Dokonca na tomto vyhnanisku si našiel škáročku, kadiaľ mohol zavše nahlas zakričať, že ešte žije a že sa ich nebojí. Stačilo občas zájsť do krčmy, porozprávať sa s pocestnými, chýr išiel, svet o ňom vedel, a tí tam mohli škrípať zubami, lebo nebolo ani prísažných svedkov, aby ho podľa práva usvedčili z nejakého činu, ani zapadnutejšieho kúta, kde by ho ešte mohli vstrčiť. Ale teraz ho dobehli. Rozhodli, že ho dajú na také miesto, kde ho budú aj steny počúvať. Nech sa len prezradí, aby mali dôkaz, potom si už dajú s ním rady.
   </p>
   <p>
    Učiteľa pojme z toho zúrivosť. Cíti, že sa železný kruh, ktorý mu bol vždy hrozil, okolo neho pevne uzavrel a že už nemá dvierok, kade by mohol uniknúť, a že viac nebude môcť ani dýchať. V meste bude všetkým na očiach, budú sledovať pozorne každé jeho slovo, každý krok, pohyb, možno aj sny. Ak sa bude chcieť len pár dní udržať na povrchu, musí zaprieť celú svoju prirodzenosť, alebo sa poddá, alebo padne. A to je predsa koniec. Odtiaľ vedie cesta len pod šibenicu, kde ho chceli mať. Ach, a on im začínal v poslednej chvíli dôverovať, myslel si, že ho nechajú dožiť v tomto pelechu. Nepodnikol nič, pokorne čakal. Teraz už rozumie, prečo bolo okolo neho tak dlho ticho, prečo bol škôldozorca k nemu taký ohľaduplný, prečo bol farár taký tajnostkársky. Kati. Museli najprv ukuť pre neho pevné okovy, museli najprv pozorne zakosíliť slučku. Tak. Dnes už všetko iba na neho čaká a oni sa spokojne usmievajú a umývajú si ruky. Obeť im nemôže ujsť. Tak si myslia. Nuž dobre, neujde, rozhodne sa naraz a dekrét roztrhá na márne kúsky. Takto si on cení ich papiere.
   </p>
   <p>
    Potom sa oddá svojej vášni. Vo vrecku nesmie chýbať známa tľapkavá fľaštička, oči sa mu ligocú, nos očervenie, líca odujú, tvár nadobudne divý a strhaný výraz. V škole je deťom iba na posmech. Vynecháva mu pamäť, preskakujú myšlienky, robí neočakávane rýchle slovné zvraty alebo si proste neuvedomí, že sa nachádza medzi deťmi, chodí po triede a nezrozumiteľne mrmle ako divé zviera, ktoré zatvorili do klietky. Večer vysedáva dlho do noci a reční aj prázdnym stenám. Nezáleží mu na tom, či ho aj niekto počúva. Cíti len potrebu vyhovoriť sa, vyplytvať, vytrhnúť zo seba všetko, čo ho tlačí. A ponáhľa sa, aby stačil, lebo je toho veľa. A potom musí tiež celému svetu ukázať, že sa ani teraz nebojí.
   </p>
   <p>
    Haha, oni si myslia, že na staré kolená sa nebude brániť, že ho nalomia a poskrúcajú tak, ako sami budú chcieť. Nuž, to sa skoro uvidí. Len ten sa smeje najlepšie, kto sa smeje naposledy. On sa smrti nebojí. Národu obetuje s ľahkým svedomím svoj život, ale nech si nemyslia, že im vojde do rúk ako baranček. On sám pripraví hostinu a pozve na ňu aj čertov, aby bolo hneď toľko tanca a smradu, že sa otrasie aj kapitula v Ostrihome…
   </p>
   <p>
    Zavše uprostred reči nalomí ho neočakávaný žiaľ, záplava sĺz vyleje sa mu na líca a začne temer nahlas nariekať.
   </p>
   <p>
    Opravdivý blázon. Ľudia mu nerozumejú. Tára dve na tri, samé dvojzmysly, pletie sa im do cesty, starie do roboty, akoby nenachádzal miesta na odpočinok. Aj nocami blúdi. Hocikedy sa vynorí z tmavej medzierky, pridá sa k hlásnikovi a chodí s ním hore-dolu dedinou, často bez jediného slova ako tieň. Pravdepodobne ani nespáva. Ale zato je vždy starostlivo vyobliekaný a najmä vyholený. Vari naozaj očakáva nejakú hostinu.
   </p>
   <p>
    A naraz zmizne.
   </p>
   <p>
    Večer ho darmo očakáva pani Rozália. Zvykol sa prísť aspoň najesť. Niekedy sa pozabudol a zaspal pri stole.
   </p>
   <p>
    Druhý deň sú deti samy. Majú roztoč, lebo im nepríde nikto povedať, čo je s pánom učiteľom a kto ho má pri stolíku s ceruzkou na jazyku a s notesom pred sebou zastupovať. O chvíľku kúdliská prachu víria pod povalinou, bujná chasa využíva chvíle voľnosti, ale učiteľ nechodí.
   </p>
   <p>
    Na mrkaní sa pani Rozália začne vážne znepokojovať. Zaiste nie preto, že by sa obávala o svojho manžela. Ó, pani Rozália nie je z tých žien, čo každou žilôčkou, všetkými zväzkami nervov, áno, celou bytôstkou pripútava sa k mužovi. Ani nápad. Aspoň v tomto prípade je nezávislým a sebestačným stvorením. Necíti nijakú závislosť a potrebu doplnenia. Ba naopak, vo svojej samote býva najšťastnejšia. Keď si sadne do hojdacej stoličky, ľahko sa rozkolembá a vstrčí si malíček zboka do úst na znak toho, že je pripravená vplávať do čarokrásnej ríše ružových a sladkých vidín, lebo keď roztvorí niektorý maďarský román a zapletie sa do dobrodružstiev smelých hrdinov, nazdáva sa, že dosiahla prístav pozemského raja. Čím ju ešte môže oblažiť manžel? Zdá sa, že splnil najposvätnejšiu a najšľachetnejšiu povinnosť voči nej, keď jej zabezpečil blahobyt, pokoj, príjemné trávenie v teplej izbe. Vlastne by ho ani nepotrebovala, keby si sama mohla zaistiť takýto stav na celý život. Ach, veď muži nespôsobujú ktovieakú rozkoš ženám svojou brutálnou dotieravosťou, aspoň nie vždy a každej, kratučká chvíľa opojenia, ostatok je pretvárka, sebazapieranie, rozčarovanie. V kláštore bola od toho ušetrená. Ale musela celé dni štopkať, hladiť a prekladať bielizeň pre chudobné deti. Ó, bolo to nepríjemné: brať do rúk košeľu, ktorú predtým mal na sebe nejaký ufúľaný a zasopľavený pankhart. Prestala dôverovať svojím rukám a časom by si ich bola celkom odcudzila, preto sa rozhodla pre rodinný život. Tu to bolo rozhodne znesiteľnejšie. Mohla sa stýkať len s tým, k čomu pojala dôveru. Necítila nijakú závislosť, najmä teraz, keď vychovala deti.
   </p>
   <p>
    Nie, mužova neprítomnosť ju nemýli. Jej starosť má inde korene. Je celkom vyplašená. Prechádza sa nepokojne po izbe, pristupuje k dverám, načúva, odhrňuje záclony na oknách, pozerá sa na cestu. Mal by už naozaj prísť. Nemával predsa vo zvyku zdržiavať sa vonku nepretržite noc i deň, neopovážil sa nechať ju tak dlho samu. Otvorí dvere do predsiene, nazrie úchytkom i do triedy. Nie, nikoho tam niet. Keby mohla zastihnúť aspoň nejaké dieťa. Poslala by poň. Zaiste bude sedieť niekde v krčme. Nevidí však nikoho. Je už prineskoro, aby sa deti túlali vonku. V celej budove je sama. Okolo nej sú iba prázdne miestnosti, izba, komora, trieda, hore rozľahlá šopa a dolu hlboká pivnica. Ako chodí, ozýva sa na všetkých stranách jej krok. Pani Rozália si to začína uvedomovať.
   </p>
   <p>
    No potom sa predsa ovládne. Darmo je, nutnosť si vyžaduje, aby si zachovala pevné nervy, a potom sa musí rýchlo rozhodnúť, kým je vonku ešte trocha svetla. Azda jedenkrát to prenesie. Možno nájde v sebe toľko síl. Zababuší sa do šatky, aby ju nikto nepoznal, a prebehne rýchlo cez dvor, čo možno tak, aby sa nedotýkala zeme. A tak aj spraví. Snaží sa byť pokojná, neobzerať sa a nemyslieť na nič. Rýchlo beží skoro popamäti, pred očami má stále vápnom zreteľne označené dvere a ponáhľa sa ich otvoriť, aby bola čím skôr v bezpečí. Nie je to práve najťažšia práca.
   </p>
   <p>
    Ale čo to?
   </p>
   <p>
    Ach, mimovoľne siahne si na srdce. Ako sa preľakla. Ty si tu? pýta sa oslobodzujúcim hlasom.
   </p>
   <p>
    Áno, tu, bezpochyby je to on, jej manžel. Zdá sa, že stojí vo dverách alebo mal namierené von a dobromyseľne sa na ňu usmieva. Azda si len nemyslí, že sa pred ňou skryl.
   </p>
   <p>
    Ona sa mu na odvetu tiež podobne usmeje.
   </p>
   <p>
    Ale on zostáva nehybný. Musí do neho vraziť, aby sa spamätal, a vtedy pojme ju nedobré podozrenie. Postava pred ňou nejako ľahko povolí, vychýli sa z pôvodného postavenia a hneď sa tam hojdavým pohybom vracia. Akoby nedajbože visel. Mimovoľne pozrie sa hore a vtedy schytáva ju hrôza.
   </p>
   <p>
    Ó, ježišmária, veď on naozaj visí.
   </p>
   <p>
    S krikom beží cez kuchyňu do izby, kde na chvíľku prestane kvíliť a obzerá sa po kútoch, akoby hľadala vhodné miesto na úkryt. Ale to ju náplní iba novou hrôzou. Dom ponára sa v nesmiernej tíšine, šero pomaly hustne, pevné predmety, steny, kúty, ktoré by ju mohli chrániť, sa v ňom strácajú a ona tu stojí sama a zdá sa, že na všetkých stranách vidí jeho. Znovu sa jej derie z pŕs výkrik, celé telo sa jej trasie, to bielušké, ako pena nafúknuté a sadlom dobre obložené teplušké telo, je teraz ako studeno, chladí ju na kostiach a nemá pevnosti ani na jednom mieste. Nie, nie, tu nemôže ostať ani okamih. Pustí sa s jasotom von dvermi na cestu, chvíľkami splašená ako ovca pobehúva ulicou sem i tam, nevie sa tu vyznať, lebo nebola vlastne vonku, ako sa usadila v dedine, nepozná nikoho, nevie, ku komu sa má utiekať, darmo ju ľudia, vyburcovaní krikom a poplachom z príbytkov, tíšia, lákajú peknými slovami, chytajú, aby ju zadržali. Vyvoláva to u nej len väčší zmätok. Vytrháva sa každému, beží vo svet, temer sa dusiac krikom. A naraz ako zmyslov zbavená vbehne do krčmy, kde sú práve dvere otvorené, uteká do izby rovno do náručia pani Hermíny.
   </p>
   <p>
    Sama by nevedela povedať, prečo takto rozhodla. Azda niekedy predsa počula o bohabojnej krčmárke, ktorá prekonala v sebe veľké utrpenie a pravdepodobne jej dobre padne, keď ju niekto vezme do náručia, pohladí po vlasoch mäkkou rukou a nazve plnocitným hlasom svojou drahou a malou, ako ju voľakedy nazývala matka. Ale úplne sa nedá upokojiť. Hoci sa celá stápa tichým, oslobodzujúcim plačom a hoci má telo zas teplé a ružové. Nie, darmo ju prehovárajú, aby si ľahla a pospala, darmo jej lievajú do úst hriate víno, neomámia ju, neučankajú. Nie, ona tu nezostane ani hodinu, chce ísť preč, preč, ďaleko odtiaľto, do Ostrihomu k strýčkovi. Hoci aj nočnou hodinou, vari ešte zastihne nejaký vlak, chce sa zas zatvoriť do tichého kláštora. Bude radšej prekladať a žehliť košieľky pre chudobné deti, len odtiaľto preč, preč, preč, vyvoláva do zunovania v plači, striedavo maďarsky, a nemecky, kým ju nevystroja, neusadia zababušenú do pokrovcov a kožuchov medzi slamu na voz a neodprevadia na stanicu. Neurčí, kto má dohliadnuť na byt, ako naložiť so zariadením, s nábytkom, so šatstvom, s drobnými predmetmi, ozdôbkami, medzi ktorými tak dlho žila a ktoré predstavujú peknú hodnotu. Zaiste sa s tým spoliehala na strýčka. On zariadi, čo bude treba, len aby bola čím skôr pri ňom.
   </p>
   <p>
    Učiteľ pravdepodobne nepredpokladal, že svojím nerozmysleným a výstredným činom najciteľnejšie zasiahne pani Rozáliu, svoju počestnú manželku, ktorá si taký nevďak od neho najmenej zaslúžila. Ani sa len nezmienil nikomu o svojom úmysle. Odišiel z tohto sveta náhle a bezstarostne ako nejaký komediant, ktorý si namýšľa, že je sám a že netreba brať ohľad na nikoho.
   </p>
   <p>
    Nuž to je veru nezmysel.
   </p>
   <p>
    Úbohá pani Rozália hľadá ochrancu. Musí pocítiť, že nie je celkom sama, stratená v cudzom svete, že jestvuje moc, na ktorú sa možno oprieť, spoľahnúť v každom čase, v každej úzkosti, i v najväčšom nešťastí, moc, ktorá udržuje tento svet od tej veľkej chvíle, ako zaznelo temnými a mĺkvymi priestormi prvýkrát Slovo, a ktorá sa nazýva láska. Nuž pani Hermína nemá kedy sa oddať ľudským slabostiam, lamentovať, božekať, žialiť a plniť sa zármutkom, ako to robia ostatné ženy. Najprv musí na nohy postaviť pani Rozáliu.
   </p>
   <p>
    Neočakávane oživne. Zaujíma sa o všetky príhody, ktoré sa zatiaľ v jej okolí zbehli, a keď sa dozvie, že učiteľa nemá kto pochovať, náhle sa rozhodne. Jej tvár nadobudne pevný, ba až tvrdý výraz. Niečo mocného sa v nej pohne a nedá sa ničím pristaviť, akoby sa v nej prebudila tá stará pani Hermína, ktorá voľakedy v tomto dome neobmedzene vládla a ktorá nepoznala ešte utrpenie. Dá si zavolať hrobára a sváka Špiritajovie. Obom určí osobitné úlohy. Hrobár má previezť pána učiteľa do školy a vykopať jamu, ale nie v barine, niekde pri plote, lež pekne uprostred medzi ostatnými hrobmi, na suchom mieste, aby nepodtekala voda. Keby sa niekto azda nad tým pozastavoval, treba povedať, že si to ona, pani Hermína tak praje. Hádam dobre rozumie, čo mu vraví. Sváko Špiritajovie má zas vyjsť na šopu. Nad maštaľou sú poukladané dosky. Matúš ich istotne všetky nepotreboval. Nech vyberie najlepšie, ohobľuje a zbije rúču truhlu. Na Matúšovo pohundrávanie nemusí nič dbať. To je jej vec.
   </p>
   <p>
    Potom príde do dediny nový učiteľ.
   </p>
   <p>
    Pravdaže, nie tak rýchlo, ako by potreba vyžadovala. Najprv ešte zastanú pred školou tri veľké a mocné vozy, rebrináky, napodiv sveta ťahané čisto bielymi volmi, ktoré majú také náramné rohy, že zahradia nimi celú cestu. Furmani sú zrejme cudzinci. Všetci majú rovnako pozorne vykrútené a, tak sa zdá, aj vymastené čierne bajúzy, čižmy, široké biele gate a zástery, s ľuďmi sa len ťažko dorozumievajú. Áno, prišli po nábytok. Pani Rozália je zatiaľ u svojho strýka v Ostrihome, možno vstúpi naspäť do kláštora. A najprv musí škola tiež poriadne spustnúť, aby pôsobila na okoloidúcich odstrašujúcim dojmom ako nehodné, prekliate miesto hriešneho činu. Tu i tam sa objavia u richtára nejaké podivuhodné osoby: vycivený mládenec s neobyčajne vysokým, tenkým hrdlom a s detským hláskom, obstarnejšia dáma dobre prešedivených vlasov a červenej rapavej pleti, ktorí o sebe tvrdia, že sú učitelia a na príkaz pána škôldozorcu majú vraj tu prevziať do správy školu. No sú to iba prechodné zjavy, prelietaví vtáci. Po niekoľkých dňoch zmiznú bez stopy. Takto prejdú vari tri roky. Niektoré deti poriadnejších rodičov navštevujú aspoň nepravidelne, podľa počasia, a, pravdaže, aj podľa svojej ľubovôle školu v susednej dedine, ostatné majú opravdivý raj, slobodu. Nemusia sledovať, ako a kedy kvitnú jesienky. Patrí im rovnako celé leto i zima. Môžu sa bezpečne združovať, uzatvárať trvalé zväzky, pripravovať plány do ďalekej budúcnosti, pripravovať výpravy, viesť dlhodobé vojny, nič im neprekáža, škola ich nemýli. Ó, tá vari najmenej. Majú o nej svoju ustálenú myšlienku, ktorú vedia aj účinne prejaviť. Neraz vyletí z krovia nad školskou záhradou skala, prefrčí s hrozivým bzukotom povetrím a vzápätí zarinčí tabla na niektorom školskom okne a sklo sa zosype pod stenu. To je iba nepatrný závdavok, predzvesť presvedčivejšieho výpadu. Niektorej noci vyfrčí celé okno, vyrútia sa dvere, zmiznú všetky kľučky, zámky. Azda je to už nie dielo malých lúpežníkov. Niekto si spomenul, že niekedy dávno videl na spodku v školskej skrini malý drevený lis, akúsi hračku pre deti, ktoré chcú vedieť niečo o zákonoch naklonenej roviny, skrutke a podobných daromnostiach. Teraz by sa mu náhodou zišiel. V záhrade si vypestoval niekoľko listov ľuľkového tabaku, chcel by ich pevne stlačiť, aby sa dali lepšie krájať. Azda tam ešte bude. Potom sú už celkom zbytočné kľúče, ktoré u richtára na stene visia pre prípad, že by sa ich dožadovala niektorá úradná osoba. Všetky dvere sú dňom i nocou dokorán pootvárané a po izbách krížom-krážom môžu slobodne prechádzať deti, vetry, fujavice, myši, potkany, volaní i nevolaní hostia a nájdu tu útulok pocestní, tuláci, ktorých zastihne v dedine noc a nemajú sa kde pred nečasom uchýliť. Nuž skutočná pohroma, rozvrat, presvedčivé známky zániku, ktorý má ukončiť divoký čin jedného blázna.
   </p>
   <p>
    Ale potom príde naozaj nový učiteľ. Láng Nándor, tanítóúr, predstavuje sa hrdo každému, o kom myslí, že to musí vedieť. Bezpochyby už podľa vzhľadu pekný, slušne vychovaný mladý človek, pravdepodobne z panskej alebo dokonca z chudobnej, ale ešte pyšnej a sebavedomej zemianskej rodiny. Dedinou vlečie sa len namáhavo, nesie veľký kožený, pevne kovaný kufor. Musí často oddychovať, pritom má dosť času rozhliadať sa po chalupách, stierať si hodvábnou šatôčkou pot z čela a vyhrňovať si nohavice dobre nad členky. V noci spŕchlo viac dažďa, po ceste sú mláky a blativé koľaje. Pred školou sa zloží. Mal by byť vari na mieste. Rozloha budovy, čiastočne i vzhľad by tomu nasvedčoval. Kde je však tabuľa? Na mieste nad vchodom, kde by mala visieť, je iba belší fľak, označený v štyroch rohoch tmavšími znakmi po klincoch. Stojí bezradne a tvári sa rozpačite. Čo robiť? Idúcky zistil, že mu ľudia vôbec nerozumejú. Prichádza na prvé pôsobisko a rozpráva iba po maďarsky. Kde sa pohnúť? A náhle sa obráti, prejde rýchlo cez cestu a zjaví sa nečakane v krčme.
   </p>
   <p>
    Našťastie má pred sebou Paulínku, ktorá práve splakuje dlážku vo výčape, a tak dostane hneď zrozumiteľnú odpoveď, napodiv v správnej a príjemne znejúcej maďarčine. Áno, tam naproti, to je škola.
   </p>
   <p>
    Láng Nándor sa hneď obráti na odchod, a hoci veľmi vychovaný, teraz zabudne zaďakovať. Ach, sprostí Slováci. No zabudne si súčasne pozrieť i pod nohy, stúpi rovno do mláky a obryzgne si nakoniec nohavice, ktoré celou cestou tak chránil. Sakrament.
   </p>
   <p>
    Naostatok ani Paulínka sa nejako zvlášť slušne nezachovala. Ako vyjde, márna ženská zvedavosť ju núti, aby vyzrela aspoň na pol tváre z dvier za ním. Nejaký povýšenec. Nemôže však povedať, že by nevzbudzoval patričnú úctu. Všetka česť, je rúče urastený, má otvorenú, pravidelne stavanú tvár, vysoké ušľachtilé čelo, široké plecia, len ten prísny pohľad mu nijako nesvedčí. Ako birdáš. Slabý nádych výsmechu jej rozvlní mäkké líca, keď stiahne naspäť hlavu a chce sa vrátiť zas k svojej robote. Tu sa však náhle zbadá. Akáže je to ona, že sa opovažuje zľahčovať cudzích ľudí. Veď to môže byt nový učiteľ. Rozkročí sa nad šafľom špinavej vody a mimovoľne spľasne rukami. A ju musel zastihnúť práve takto. Lebo sama sebe nezdá sa dosť lákavou a dôstojnou. Má oblečenú starú sukňu, prepásanú cez živôtik deravým vrecom, ošúchaný kabátik, je prostovlasá a na hanbu sveta ešte aj bosá. Pravdaže, do práce, akú práve vykonáva, inakšie ani nemôže byť vystrojená. Kto sa bude vyčesúvať, pozorne pred zrkadlom fintiť, keď ide drieť a splachovať dlážku, ktorú celý týždeň chlapi otĺkali bagančami a opľúvali močkou. Veru, zbytočné obavy. Kto pozná robotu, nebude jej nič zazlievať. Nebýva vždy nedeľa. Naostatok, nikto ho nevolal. A predsa ju to pomŕza. Nevie sa zmieriť so skutočnosťou, že ju videl takto mladý človek. Na ňom nebolo vidieť ani znaku po nedbalosti. Opravdivý pán: čierny klobúk, žlté rukavice z jemnej jelenej kožky.
   </p>
   <p>
    Ale nestačí si ani uvedomiť všetko, čo sa jej hrnie do mysle, keď stojí znova Láng Nándor pred ňou, teraz neuveriteľne rozpaprčený, temer zelený od zlosti, až tak, že sa nevie zdržať, aby nekričal a nenadával. Svinstvo. A v takej maštali má on bývať? Veď sa tam prasce kotili. Áno, tak povie doslovne, kotili. Prečo školu nedal richtár dávno vyriadiť a upraviť, ako sa patrí, keď mu už pred mesiacom písomne oznámil, že príde. Bagáž jedna, zbojníci. On ich oznámi škôldozornému úradu. Nie, samému ministerstvu, aby si zapamätali, aké povinnosti im predpisuje zákon k nemu a k škole. Veď sa do toho smradu nedá vstúpiť. Už aj nech mu ide vyriadiť aspoň jednu izbu, aby sa mal kde ubytovať.
   </p>
   <p>
    Paulínka celá drevenie. Stojí pred ním s handrou v ruke, poľakane hľadí a nevie vyjachtať ani slovo, len cíti, že jej v srdci krv zoviera. Čože to chce? Ona mu má ísť riadiť školu? Veď na to sú, ako vie, šichníčky. Áno, bývalý učiteľ mal šichníčku, ktorá mu čistila školu. Kto mu dáva právo, aby jej prišiel rozkazovať? Aká opovážlivosť! Nechýba jej veľa ani do plaču. Či by jej to však niečo osožilo? Láng Nándor neukazuje ani znaku, že by chcel oľutovať svoj čin. Je to čudný, veľmi prísny a hrdý človek, celkom sa oddáva neodôvodnenému rozčúleniu a nemá ani troška ohľaduplnosti, taktnosti, ako by sa dalo očakávať. Oči mu sršia divou jedovatosťou, zubami škrípe a sánkami lomí. Opravdivý blázon. Vanie z neho hrôza. Paulínka sa trasie na celom tele, klopí oči. Chcela by mu niekde uniknúť. No darmo, nedá sa, nemá síl, aby sa vzoprela. Možno je chorý a škodí mu to. Ospravedlňuje ho súčasne a bez slova berie kefu, metlu, vodu a handru, aby ho nasledovala.
   </p>
   <p>
    Škola je skutočne v úbohom stave. Paulínke sa treba usilovať, aby aspoň jednu izbu upravila ako-tak na obývanie.
   </p>
   <p>
    Musí vynášať koše slamy, ktorej si tu niekto celú kopu na stálejšie lôžko nanosil. Musí vymetať, stierať steny, umývať okná, drieť dlážku. Nuž, veru sýta robota. Ale ubiehala by jej oveľa rýchlejšie, keby nad ňou nestál ani vartáš sám Láng Nándor.
   </p>
   <p>
    Nenapraviteľný chlap, tyran. Najprv každú chvíľu niekam ani sršeň odbehoval, musí predsa hneď za horúca zistiť stav školy, a zakaždým sa vracal rozzúrenejší, ako objavoval nové znaky spustošenia. A teraz tu stojí a uľavuje si nevyberanými nadávkami. Nikdy vraj nemyslel, že by títo valasi na Horniakoch boli takí sprostí a zadubení. Bohužiaľ, teraz to musí skúsiť na vlastnej koži. Ó, to je plemeno vlčie. Že mu už dávno nevytĺkli zuby. Nikdy sa z neho nič poriadneho nevytlčie. Radšej mal ísť medzi juhásov do pusty ako sem.
   </p>
   <p>
    Božemôj, načo jej to vraví? Či ona môže za niečo? A prečo sa už niekde neodprace? Či nevidí, že jej zavadzia? Ach, aké je to nepríjemné stále cítiť jeho ťažký pohľad na rukách. Musí sa strhávať, vracať sa kefou niekoľko ráz na to miesto, kadiaľ už prešla, lebo má vždy dojem, že niečo dobre nespravila. Okrem toho musí myslieť na seba, naprávať si vlasy, ktoré jej padajú do tváre, a hlavne, sťahovať si na nohy sukňu, aby jej nebolo vidieť holé lýtka alebo kolená. O koľko pokojnejšie, dôkladnejšie a rýchlejšie by robila, keby ho tu nebolo. Áno, nesporne ju to vo vnútri hlodá, a preto i zanovite mlčí, hoci by sa patrilo tu i tam zamiešať sa do jeho samomluvy.
   </p>
   <p>
    Neskoršie sa trocha pokornejšie vyzvedá, kde by tu kúpil posteľ, stôl a nejakú stoličku. Nedoniesol si so sebou nič, ale má dosť peňazí. Pravdaže, k posteli museli by byť aj matrace.
   </p>
   <p>
    Paulínka sa na neho pozrie odspodku, ako kľačí nad prácou, a zas musí zápasiť so svojimi mäkkými lícami, ak ho nechce uraziť. Ten človek si myslí, že prišiel do Budapešti. Nie. Hovorí zdržanlivo, tu sa nič nepredáva, nieto ani jediného obchodu. Ale súčasne hneď mu ponúka pomoc, keď vidí, že zostal bezradný. Doma majú ešte zachovalý kožený diván, nikto ho nepoužíva, stojí pri stene iba na ozdobu, nuž ak by sa uspokojil, mohli by mu ho požičať, kým by si dal urobiť u stolára riadnu posteľ.
   </p>
   <p>
    Pravdaže, Láng Nándor nemôže odoprieť, hoci sa tým ponižuje pred týmto dedinským dievčaťom. Nieto iného východiska. Veď by musel spať na dlážke. Nech teda donesie, beztoho nie nadlho, a on im dobre zaplatí za použitie.
   </p>
   <p>
    Paulínka vláči po kusoch. Niečo je vari aj ťažké, nezbačné, dosť sa natrápi, ak to chce chytiť a odniesť. No musí si pomôcť len sama. Učiteľ zatiaľ vybehol na šopu, našiel tam niekoľko odhodených alebo zabudnutých predmetov, ktoré by sa dali použiť, keby sa vytiahli z kútov, náležite poutierali, pretreli trocha olejom, nejaký stôl, stolička a polica na knihy. Paulínka aj to vláči. Učiteľ len ukazuje prstom, kde ktorý predmet treba uložiť. Tam, nie tam, ach, aká je nemotorná a nedôvtipná.
   </p>
   <p>
    Nakoniec je predsa spokojný. Izba dostala aký-taký vzhľad a nepáchne prevlhnutou slamou a starou plesnivinou. Otvorí kufor vyberá z neho knihy, lebo vo veľkom okovanom kufri doniesol iba samé knihy. Berie ich opatrne do bielych rúk, pohládza dlhými, neobyčajne jemnými a pohyblivými prstami a ukladá na policu. Oči mu pritom žiaria, ba všetka povýšenosť a drsnosť z neho spadla. Je naraz pokojný a napodiv nežný, akoby sa priam nová, dosiaľ utlačovaná osobnosť z neho vylúpila. Stojí tu, oblesknutý nejakým čarovným svetlom, ktoré mu tvár nanovo preformúva, zjemňuje a stepľuje. Nevidieť, že by sa ho niečo rušivo dotkýnalo. V túto chvíľku žije len knihám. Niektoré viac ráz v rukách obracia, niektoré napochytro otvára a dychtivo začítava sa na hociktorej strane alebo aspoň prebehúva nadpisy, dá sa unášať hladkosťou a jemnosťou papiera, pravidelnosťou riadkov, drobnosťou a tvarom písma. Ó, knihy sú jeho láska, jeho vášeň. Nevie im odolať, keď ich má pred sebou, úplne sa zmocňujú jeho ducha, splýva s nimi v jednu bytosť. Ó, aká rozkoš, aká rozkoš.
   </p>
   <p>
    Paulínka ho s údivom sleduje a musí úprimne priznať, že je takto zaujímavý. Možno nie ani taký krásny ako ušľachtilý, duchaplný. Všetko, čo na ňom vidieť, lahodí očiam. Má dokonalú pre neho nevyhnutnú mieru a práve taký tvar. Nič príliš nevyniká, ani sa nestráca a všetko sa navzájom jedinečne dopĺňa. Zaujíma sa aj o knihy. Veď tie sú jeho súčasťou. Bez nich by bol azda zas tvrdý a povýšený. Sú to knihy veľké, hrubé, skutočné folianty, všetko viazané pevne do kože, na chrbtoch bohato zdobené zlatom. Nijaké romány. Keď sa lepšie pozrie, môže čítať. A föld, A történet, A müvészetek története, A világegyetem. Samá múdrosť. Istotne v nich musí byť veľa zaujímavého. Aj ona by niektorú rada vzala do rúk a prezerala. Zaiste by ju to tiež príjemne rozochvelo.
   </p>
   <p>
    A učiteľ vari niečo spozoroval. Bola neopatrná. Išla utierať prach na policu a s neskrývanou žiadostivosťou prebehla prstami po vydutom a hrboľatom chrbte knihy, ktorá sa jej namanula pod ruku. Jemu sa niečo teplého a bieleho natíska do očú a nevie už udržať na jazyku otázku, ktorá ho už beztoho dávnejšie trápi. Kdeže sa ona naučila tak pekne rozprávať po maďarsky, keď tu všetci rozprávajú len po slovensky? Pravdaže, oči neodtrhne od knihy. Nemá to zmyslu.
   </p>
   <p>
    No Paulínka sa predsa strhne. Nemala tak ďaleko zájsť vo svojej dôvernosti, nepatrí sa pred cudzím mužom a vari aj náročky, zámerne, pre svoje uspokojenie by chcela zabrániť, aby mal taký dojem. Náhle sa zvrtne, ponáhľa sa k oknu po vázu, ktorú tam postavila a naplnila kvetmi, aby ju mohla naostatok postaviť na stôl, a len tak neochotne a nedbalo odpovedá, že chodila v meste do školy, do polgárky a mala ísť na preprarandiu, lebo sa chcela stať učiteľkou. To je už dávno, od tých čias mnoho zabudla, keď má iné starosti, dokladá ešte, upravujúc ľahko a napochytre lahodnými pohybmi kyticu.
   </p>
   <p>
    Teraz je na rade Láng Nándor, aby sa plašil. Darmo sa robil ľahostajným. Musí odlepiť oči od knihy a naraz chcel by hľadieť dôkladne a dlho, chcel by si uvedomiť podstatnejšie znaky, ktoré určujú jej zjav. Dosiaľ to nestačil alebo lepšie povedané nepovažoval za potrebné. Mal slabý záujem a prvé videnie prešlo tak neočakávane, nemal dosť otvorené zmysly. Pamätá sa na plnšiu postavu, okrúhlu tvár, živé oči, čierne husté vlasy. To, pravda, nedostačovalo, najmä nie za takých okolností, ako ju našiel. Bolo by potrebné, aby si prvý dojem doplnil a dokreslil. Dostal na to podnet a vedel by sa na to aj sústrediť.
   </p>
   <p>
    Ale Paulínka práve skončila robotu a nemieni sa viac tu zdržiavať. Položí vázu na stôl a uteká preč. Áno, tiež bez pozdravu. Doma je chvíľu nepokojná. Slabé tŕpnutie v tele, akoby sa jej kožka omladzovala, neznáša dobre tlak a drsnosť spodného šatstva. Zaiste dosť nepríjemný pocit, nútiaci človeka preobliekať sa, a okrem toho má dojem, že ju stále niekto pozoruje, vyhľadáva očami a premeriava, musí sa často obzerať, potrebuje často odbehnúť od roboty, nazrieť dvermi, či reku niekto neprešiel cestou alebo povedzme nestojí v škole pri okne a ukradomky nedíva sa sem. Neskoršie sa ako-tak ovládne a chce byť rozhodne opatrnejšia.
   </p>
   <p>
    Naostatok v podvečer priženie Lánga Nándora hlad zas k nej. Cestou sa nezastavil v nijakom meste, chcel byť čím skôr tu, preto výdatnejší obed niekde v hostinci vystal a v kufri našiel iba omrvinky z koláčov, pamiatku na domov, na umné ruky matkine. Nevedela by mu poradiť nejakú slušnú rodinu, u ktorej by sa mohol stravovať? V jeho reči chybí už oceľový prízvuk, má uhladenejšie vystupovanie a díva sa skromnejšie.
   </p>
   <p>
    Paulínka si to všimne a, prirodzene, je tým posmelená, hoci aj bez toho by teraz nemusela pred ním klopiť oči. Prácu už dávnejšie skončila. Stačila sa už i poumývať, preobliecť, upraviť si pred zrkadlom hlavu, je teda prihladená, pekná, svieža, voňavá, taká, ako má byť. Hrdlo má čistučké a bielušké ako húska, hruď pevnú a na lícach sa jej robia neustále jamky, keď niekoho so záujmom počúva. Celkom nenútene prezerá si pri svetle petrolejovej lampy nového učiteľa a so zrejmou radosťou si uvedomuje, že má nad ním určitú prevahu. Áno, nie úplnú, iba určitú, vyplývajúcu z presvedčenia, že ona je doma a že by bol bez nej tu stratený. Zaiste iba toľko. Ale nedá na sebe nič znať. Vľúdne mu odpovie, že by už bolo neskoro hľadať po dedine stravu, ale aby sa nestrachoval, u nich sa ešte dnes niečo nájde, ba vari aj zatiaľ, ak nebude veľmi náročný, kým si inde stálejšie miesto vyhľadá, a iba v duchu si uvedomuje nepríjemnú skutočnosť, že by veru v dedine darmo hľadal a aj u nich stáva sa to prvýkrát, že si niekoho berú na stravu.
   </p>
   <p>
    Aké šťastie. Láng Nándor by si to mal vážiť, lebo nie každému sa dostáva také vyznamenanie. Iný by sa musel zaiste uspokojiť so suchým chlebom a kozím mliekom. Tak každý deň, aby sa mu zašliamali črevá a aby v každom kúte sveta cítil sladkotrpký zápach kozaciny, a on dostane ráno poriadny oval bieleho ľahkého chleba s čerstvým maslom, niekedy pre zmenu voňavú praženičku, vyúdenú klobásku a vždy za bachratý, vyše pollitrový porcelánový hrnček bielej kávy so sladkou smotanovou pienkou navrchu, napoludnie mäkušké kurča v mastnej omáčke, alebo sa bude ráčiť zajtra orechové rezance, palacinky, prelievané smotanou, talkne, kúcheň, v komore visí i šunka, to by bolo vari ťažké na trávenie. Môže však dostať mladú divinu, o domácich operencoch ani nevraviac. Nech sa páči. Večer zas na výber teľacinku, mozočky alebo pstruha, vyprážaného na masle, a na prepláknutie hrdla svetlého vína… Stále ako na hodoch, najmä v kraji, kde oráč na jar, keď seje, vysoko pod samými oblakmi so svojimi biednymi volkami chodí a kde žitko musí dva roky vyrastať, aby ľudia nemuseli na tvrdom spávať. No Láng Nándor o tom nevie. Azda nestačil sa rozhliadnuť po chotári. Nerozmrvil vo svojich rukách hrudu zeme, aby sa presvedčil, koľko suchého piesku, červených, bielych, šedivých a všelijako fŕkaných skaliek sa z nej vymelí. Preto neprejaví za pohostinstvo takú vďaku, ako by sa mu svedčalo. S východiskom z núdze sa uspokojí. Akože by sa inakšie zaobišiel? Dá sa zaviesť do izby, kde je už stôl prikrytý a pripravený a kde má hneď na začiatku česť poznať pani Hermínu a pána majstra Matúša, domáceho pána. To sú Paulínkini rodičia. Obaja veľmi ochotne a dobromyseľne súhlasia, aby sa len stravoval u nich, kým si nájde stále miesto. Ó, veď je to pre nich česť, taký vzácny, urodzený hosť. Na zdravie. Dá sa ponúknuť. Umyje si v pripravenej mise ruky, prestrie opatrne na kolená čistú servítku, vezme do rúk vidličku a nôž a je pomaly, nenáhlivo, ale náležite bez ostychu, ako sa patrí. Je poriadne hladný. No ani mu nepríde na um, že by mal aj niečo prehovoriť, na niečo sa dopýtať alebo zmieniť sa o svojej ceste, o svojom domove. Veru nie. Celkom sa zabudol. Celkom sa pohrúžil iba do vychutnávania, akoby bol sám, hoci musí vedieť, že sú tu i hostitelia: slečna Paulínka, pani Hermína aj domáci pán, ktorý by mal aj príčinu vzdialiť sa, byť niekde inde, a len preto sa tu zdržuje, aby neurazil hosťa, áno, všetci sú tu preto a bezpochyby čakajú, že niečo prehovorí, slovko, dve už len kvôli tomu, aby v izbe nebolo tak ticho, hoci by s polovice nerozumeli.
   </p>
   <p>
    Ťažko povedať, čo mu v tom prekáža. Azda je skutočne ostýchavý. Nové prostredie ho mýli alebo pohostenie vysvetľuje si po svojom. Necíti potrebu priblížiť sa k niečomu dôvernejšie. Sú to obyčajní dedinčania s obmedzeným rozumom i pochopom. Majú svoje malicherné záujmy. Nuž, o čom by sa s nimi rozprával. Veru nevie, čím začať. Preto radšej mlčí, hoci mu je to samému nepríjemné.
   </p>
   <p>
    Pravdaže, jeho správanie je panské, ako sa patrí. Preukazuje aj patričnú mieru slušnosti. Nesporne, pri stole vie sedieť, príborom narába ľahko, nôž a vidličku drží iba vo dvoch prstoch, ostatné musia byť roztiahnuté v náležitej vzdialenosti, často používa servítku, o všetko prosí, za všetko ďakuje, aj po jedle si umyje starostlivo v mise ruky, ešte raz ďakuje, ukláňa sa, želá všetkým dobrú noc a odchádza. Pravý pán. Ale viac nič.
   </p>
   <p>
    Ani pri ďalších návštevách sa nezmení. Klania sa, ide rovno do izby, sadne si za stôl vždy na to isté miesto a na tú istú stoličku a čaká, kým ho Paulínka obslúži. Je rovnako upätý, mlčanlivý, uzavretý, akoby niečo v sebe skrýval. Sprvu to pôsobí na domácich trápne. Sú pomýlení vo svojom obvyklom živote, musia sa vyrušovať, ukazovať príjemnú tvár, udržiavať myšlienky v určitom okruhu. Mohol by predsa prehovoriť, bolo by mu treba potom rýchlo odpovedať alebo sa aspoň tváriť, že mu rozumejú. No neskoršie si zvyknú. Inakšie nebude. To je vari jeho prirodzený spôsob. Prečo by sa mali nad tým pozastavovať. Pani Hermína mu často iba očami odpovie na pozdrav, lebo zas usilovne snuje svoje myšlienky alebo je práve pohrúžená do modlitby. Matúš usilovne stavia. Teraz je práve najviac zaujatý. Treba okovať okná, dvere, prerobiť zámky, kľučky, postaviť pece, upevniť žľaby. Veď je to z jeho remesla. A Paulínka, ak ju robota neviaže na iné miesto, sedí s nejakou ručnou prácou pri okne, pokojne, ticho a len občas vyhrnie viečka, pozrie sa naproti k stolu, kde sedí stravník, aby sa presvedčila, či ho netreba v niečom obslúžiť. Láng Nándor je pre ňu iba každodenný hosť, zaiste trocha divný, mnoho by sa mu dalo vyčítať, azda aj zazlievať, keby sa mala s ním zapodievať, mala by vraj aj príčinu pousmiať sa mu za chrbtom, lebo jeho istota nie je práve taká neochvejná, ako sa ukazuje, sú v nej mnohé slabiny, ona ich hneď pri prvom stretnutí spozorovala a zo dňa na deň lepšie vidí, hocako ich on ukrýva za svoju chladnú mlčanlivosť. Ale nemá zmyslu, aby ho nejako dráždila a sama sa vyrušovala z pohodlia. Láng Nándor vstúpil neočakávane pred ňu z temnôt ďalekých, neznámych svetov, trochu ju splašil, nezaprie to, lebo sa náramne nafúkol, ale potom praskol, stíchol, zostala z neho malá, upätá, veru aj hodne nemotorná a bezduchá figúra, ktorá sa zatiaľ každý deň pravidelne zjavuje, úslužne ukláňa, tu i tam ozýva ako na stisnutie gombíka tým istým medovým hlasom: kérem, kesenem, ale sú všetky predpoklady, že zas neočakávane zapadne bez stopy do tých svetov, odkiaľ prišiel. Veru, tak to vyzerá.
   </p>
   <p>
    A predsa Láng Nándor má aj inú tvár, lepšie povedané, žije iným životom, oveľa výraznejším, pružnejším, ako sa javí navonok ľuďom, richtárovi a najmä deťom, ktoré prichádzajú s ním tiež denne, len na inom mieste, do styku. O krátky čas škola dostáva celkom inú tvárnosť. Mohlo by sa povedať otvorene, stáva sa stredobodom pozornosti, záujmu a veru aj starostí. Najprv to pocíti, prirodzene, richtár, ktorý prvý raz v živote dostane strach z učiteľa a na svoje počudovanie zbadá, že veru aj škola, hoci je štátna, podlieha jeho starostlivosti. Tanítóúr Láng Nándor temer každý deň stavia sa mu hrozivo do dvier a pripomína mu nejakú zanedbanú povinnosť. Prečo je ešte nie studňa na školskom dvore riadne vyzrubená, prečo sú nie schody vyčistené, prečo neprišiel maliar natrieť steny? Samé prečo a zakaždým bodavý pohľad jedovatých očú, odmietavý pohyb rúk na znak toho, aby sa mu neplietol do reči, kým on neskončí, neohradzoval sa výhovorkami, ktoré pre neho nič neznamenajú. Tu je rozkaz. Za ním stojí úrad, on, tanítóúr Láng Nándor, škôldozorca a sám minister, keď chce vedieť. Ak nechce plniť svoje povinnosti, ktoré mu nariaďuje táto prvá a prísna inštancia, len nech sa vyjadrí, on mu ukáže, ako vlasť zaobchádza s darebákmi. Richtárovi z toho šedivie hlava, božemôj, kde to len povedie a kto tie výdavky zaplatí. Veď nemá na školu vôbec úhradu. Komu by prišlo na um, že on, richtár, má vynakladať aj na štátnu školu. Ale vzoprieť sa neopováži. Nový učiteľ je veľmi nebezpečný človek. Kedykoľvek sa zjaví, vanie z neho hrôza.
   </p>
   <p>
    Zato škola naprostred dediny priam kvitne. Je úplne nanovo vybielená, vyfarbená, má všetky okná celé, na každých dverách sú riadne pevné zámky, lesklé kľúčky, nad vchodom visí honosne novonovučičká tabuľa so zreteľnou korunou uhorských kráľov, vyfarbená jasnými národnými farbami, ktorá hrdo hlása, že toto je štátna ľudová škola. Dvor je vysypaný drobným pieskom, na plote dovôkola nechybí ani jedna latôčka, pred kvetinovou záhradou do ulice má byť vraj nejaký živý plot. Veru, o tom sa už často hovorí. Nuž hotový kaštieľ. Žiari bielym jasom, novotou a čistotou na celú dedinu. Ktokoľvek povedľa prechádza, obdivuje školu, niekoľko ráz sa musí obzrieť dozadu. Hľa, dvere a okná sú natreté lesklou zelenou farbou, ako sa to pekne vyníma. Vhodnejšej farby na dvere a okná ani niet. Samá výnimočnosť a súčasne jedinečná priliehavosť.
   </p>
   <p>
    Ľuďom sa to vcelku páči. Súhlasia s úsilím nového učiteľa. Pravdu má, škola nech je vedľa kostola ozdobou dediny. Oni veru nemajú peňazí na to, aby si chalupy nejako do poriadku doniesli, všelijakými čačkami, krikľavými farbami, kvetmi, živými plotmi a bohvie ešte akými márnosťami prikrášlili. Nuž aspoň škola nech ich nejako vynáša pred cudzími ľuďmi. Richtár nemusí skuhrať pre obecnú kasu. Veď sa peniaze nekotúľajú za vodou dolu potokom. Majú ich všetci dobre na očiach. Nuž tak. Učiteľ v tomto ohľade im vyhovuje, len keby pre deti nemali obavy.
   </p>
   <p>
    Ach, deťom nadišli zlé časy. Úplný prevrat v ich živote. Naraz sa im rozpadli všetky vzbúrenecké organizácie, krásne plány, zarástli cestičky, ktorými sa denne po skupinách kradli, donedávna pevne murované a celé dni pyšno dymiace pece pod brehmi okolo potoka sa zrútili, do dier medzi skalami, kde mávali svoje brlohy, nasťahovali sa znova hady, žaby, jašterice, všetka tá škrapatá háveď, ktorá začítava zuby, vtáčky pospúšťali kladky na truhličkách, do ktorých sa mali chytiť, ryby popretrhávali nadstavené udice pod koreňmi v žumpách. Ó, aká pohroma, aká nenahraditeľná škoda. A to všetko spôsobil tento Láng Nándor, tanítóúr, ktorý sa nečakane zjavil v dedine s veľkým okovaným kufriskom. Teraz musia každé ráno zavčasu vstávať z postele, ofŕkať sa nad umývadlom studenou vodou, zmáčať si hlavu, dať sa vyčesúvať ostrým hrebeňom, pozorne dbať o svoje šaty, topánky a hlavne knihy, chodiť pravidelne predpoludním a popoludní do školy, tam pokorne bez zastávky, najlepšie so sklonenou hlavou, aby sa nejaké pokušenie nevplietlo do očí, pekne krajom cesty a ani jedenkrát sa nezohnúť za skalami, ktoré beztoho pod nohami iba zavadzajú, ba naspäť idúc aj v rade, pár za párom, bez hovoru, s očami stále zakášajúcimi na obe strany po dvoroch, či sa niekde pod strechou nemihne nejaká plešivá hlava alebo vrtko veslujúca šatka, aby neopomenuli zarecitovať zborom dičerteššék Jézuš Kristuš. Zostať doma alebo náhodou zabočiť z rovnej cesty na chodník medzi ploty a potom trieliť ozlomkrky záhradami do najhustejšej kružiny sa nikto neopováži nielen preto, že po takom nesporne odvážnom kúsku bolo by sa treba hneď na druhý deň postaviť s jasnými a pokojnými očami pred učiteľa, ale že by tým priviedol i svojho otca do veľkého nebezpečia. Pre výstrahu už príklady, prirodzene, majú. Niekto smelší sa predsa opovážil. A čo mal z toho? Ani nie o týždeň potom sa mal jeho otec ubehať. Dostal od úradu vyrozumenie. Mohol si vybrať, alebo zaplatiť za živáňa do troch dní pokutu, alebo ísť sedieť do žalára. Bol z toho celý dom na nohách. Deti zavýjali po kútoch, mať zalamovala rukami. Otec hromžil. Čo, on má ísť sedieť za zbojníka? Nie, najprv ho na márne kúsky dorúbe, aby mal za čo sedieť. Potom nieto milosrdenstva. Beda slabým. Vierolomnosť a hnev preráža všetky hrádze, múry sa trasú, remeň švihá, v očiach sa iskrí, darmo sa hriešnik chce kajať, darmo spína ruky, volá trasľavým hlasom mamičku svoju, otec má pevné ruky a ešte pevnejšiu vôľu. Zajtrajším dňom chce svojho syna priviazať na reťaz, viesť na hanbu sveta celou dedinou a prikovať v škole o stenu, nech tam hoci zdochne. Nuž kde sa tu utiekať? Na dve strany bojovať sa nedá, a keď ťa stláčajú dve tvrdé, strmé steny, musíš sa proti svojej vôli vyrovnávať.
   </p>
   <p>
    To by však ešte nebolo také zlé. Deti si rýchlo zvykajú na nové poriadky, ak zbadajú, že nieto iného východiska. Spočiatku sú povinnosti neznesiteľné, najmä keď doliehajú s prísnou pravidelnosťou. Každý by sa im chcel vyhnúť alebo aspoň zmierniť ich tlak. Ráno sa ťažko rozliepajú oči. Spánok je tvrdý, sny vábivé, podchvíľou sa vracajú, udržujú ducha v lenivom voľkaní, tlmia citlivosť zmyslov. V takomto stave uši neraz zaslychnú biť hodiny, výstražné vyvolávanie matky, oči nedovidia na ciferník ani za oblok, kde sa práve prudko vylieva slnce, a potom je neskoro, alebo pri umývaní náhle rozbolia zuby, v boku začne pichať, matky musia vynaložiť veľa šetrnosti a šikovnosti, kým svojho synka učankajú a presvedčia, že nevoľnosť sa hneď pominie, keď vyjde na čerstvé povetrie. Neskoršie pozoruhodných príznakov ubúda a nakoniec treba skoro brzdiť prílišnú horlivosť. Horšie je v škole. Ó, ak sa niekto rozpamätá na zlaté časy za starého pána učiteľa, musí sa dobre spätiť hrdosťou, vyplývajúcou z vedomia, že patrí k tým vyvolencom, aby mužne zniesol nával žiaľu, ktorý mu pritom vždy zaleje hruď. Všetko, čo sa vtedy v škole dialo, počúva sa ani rozprávka. Vydupaný a ošúchaný kút hanby, ostré poleno pri peci, prvá lavica, na ktorej ležiavala obielená palica, o ktorej sa vedelo, že pri prvom švihnutí rozletí sa na márne kusy, lebo je až na troch miestach podrezaná, starý pán v okuliaroch, ktorý sa motá medzi lavicami, nevidí, nepočuje ani vľavo ani vpravo, lebo myslí len na svoju fľaštičku vo vrecku a hľadá zámienku, aby sa mohol zas vtiahnuť do tesného kúta za tabuľu. Aký milý obraz a temer raj proti tomu, čo je dnes. Vtedy mal každý v lavici dielňu. Jeden vyrezával, jeden plietol biče, iný strihal a lepil papiere a niekto zas usilovne šúľal guľky z chleba. Neobyčajná pracovitosť. Ruky i nohy boli neustále voľačím zamestnané. Trieda hučala ani úľ pred rojením. Šum vzrastal a stišoval sa podľa toho, ktorým smerom sa uberal pán učiteľ. V ňom ľahko zapadlo nejako omylom nahlas vyslovené slovo. A teraz nesmie zavŕzgať ani lavica. Deti sedia ako prikované, s rukami vyloženými na doske, ani dýchať sa neopovážia hlasnejšie, a predsa je zle. Na dennom poriadku doznieva zo školy na ulicu zúrivé hromženie, srdcervúci nárek, skuvíňanie a veľmi často je celá trieda cez obed v škole papierové halušky. Deti zachvacuje zo dňa na deň čoraz väčšia panika. Dostali nové knihy, z ktorých nevedia čítať. Učiteľ im vykladá, húka, ako sa len dá do sprostých hláv, a oni sa len naň dívajú, dívajú, ale nechápu. Pravdaže, je to príčina veľkých nedorozumení. Učiteľ zúri. Je ešte mladý, plný zápalu. V učiteľskom remesle vidí najvznešenejšie poslanie človeka. Dvíhať úroveň ľudu, vyťahovať ho z temnôt pravekých bludov a povier, uzdravovať zakrpatené duše, osvecovať zadebnené rozumy, ísť dopredu s horiacou fakľou vedenia, zapaľovať všade ohne, rozsvecovať svetlá a zaháňať tmu ako Prometeus. Tak si predstavoval svoje poslanie, a preto prišiel i sem. Nezľakol sa ničoho. Bol dobre pripravený, podkutý na svoju úlohu a okrem toho mladý, s neporušeným zdravím, so železnou vôľou, s neskrotným srdcom, ozajstný héros.
   </p>
   <p>
    Začiatok sa ukázal sľubný. Zruinovanú školu doniesol do poriadku. Richtár mu už ide po ruke, kde sa zjaví, budí rešpekt, ľudia ho úctivo zdravia, podrobujú sa bezvýhradne jeho vôli. Takéto príznaky mu dávajú nádej na utešené výhľady. Mladé srdce sa môže tužiť sebadôverou. O rok, o dva bude v tomto zapadnutom kúte nový svet. Cesta, záhrady, domy, ľudia, áno, všetko bude niesť znateľné stopy jeho blahodarného účinkovania. Temer na dlani vidí utešené ovocie svojho úsilia. Široká, čistá, každý deň polievaná ulica, vybielené domy s pestrými ozdobami nad oblokmi, nové rovnušké ploty, kvetné záhrady na priedomí s blýskajúcimi sklenými guľami na pomaľovaných paličkách v krúžikoch ruží a so zelenými hlavičkami pod strechou, upravené sady s včelínmi, čisté, svetlé príbytky, starostlivo vyumývané, vyčesané a vyobliekané deti, prívetivé, usmiate ženy, múdri a rozvážni chlapi, ochotná mládež a hlavne, z každého dvora ozýva sa ľubozvučná maďarčina. Uhorská vlasť bude mať o jednu rodinku verných synov a dcér viac, nové ohnisko rodolásky priam uprostred toho zbojníckeho, vzdorovitého, krpčiarskeho plemena, slnečná a úrodná záhradka vo vysokých horách. Už ju vidí, ako utešene a bohato kvitne. On, záhradník, prorok spasiteľ, stojí uprostred a oboma rukami štedro rozsieva životadarné semeno. Zdá sa, že úspech má na dosah ruky.
   </p>
   <p>
    A tu naraz zdvihne sa pred ním nepreklenuteľná prekážka, hrubý a studený múr hluchoty. Alebo vari zámerného nezáujmu a vzdoru. Učiteľ nechápe. Nepredpokladal, že by mohli byť aj také hlúpe tvory. Veď vynakladá všetko úsilie, aby im zanietil rozumy. Pripravuje sa poctivo, zamieňa metódy, skúša to i ono, a výsledok nijaký. Pred sebou má stále rovnako vyjavené, meravé tváre, v ktorých sa mihne iskierka života len vtedy, keď ich nadchádza strach. Čo si môže myslieť? Zo škôldozorcových úst sa niečo dopočul o svojom predchodcovi. Vraj nebezpečný človek, pansláv, bude musieť veľa napraviť, mnoho kúkoľa vytrhať. Nuž, iste je to zvyšok jeho dedičstva. Kacírstvom zamoril celú dedinu, otrávil i detské duše, a teraz vzrastá proti nemu nedôvera, vzdor.
   </p>
   <p>
    Ach, teda vzdor, prekliate zradcovské plemeno. Ale zabúdajú, koho majú pred sebou. On, Láng Nándor, tanítóúr a inakšie tiež honvédsky poručík, sa ich nezľakne, a keď si to žiadajú, ľahko im vytlčie červíka z hláv. Nech sa páči. A facky lietajú, tu jedna, tam dve. Keď nepostačia, vypomôže palica. A sú to všetko facky povážne. Prichádzajú neočakávane, veľmi rýchlo za sebou, najčastejšie z oboch strán. Pri nich sa poriadne v očiach blysne a v hlave hrkne. Tí slabší celkom na chvíľku zabudnú, kde stoja, a pri zachraňovaní rovnováhy tlknú sa ešte na prídavok o stenu alebo o tabuľu. Aj palice majú svoju patričnú presvedčivosť. Priliehajú celou dĺžkou priam na telo a krájajú kožku. O nejakom žarte alebo posmechu, ako bývalo voľakedy, keď bývalý pán učiteľ alebo pán farár vyťahoval šarvancov, čo vtáčky vyberali, na prednú lavicu, tu nemôže byť ani reči, lebo žart nechce byť účelom týchto úkonov.
   </p>
   <p>
    Obe zúčastnené strany si to uvedomujú a podľa toho sa aj správajú. Deti zachovávajú hrobové ticho. Odovzdane, všetkými zmyslami, celou svojou dušou vnímajú údery, ktoré dopadajú na ich telá. Neprejavia ani raz úmysel brániť sa alebo aspoň nejakým úskokom zmierniť účinok palíc. Len pocit krivdy ukrývajú hlboko v sebe. Podaktoré, čo silnejšie, neprezradia sa ani plačom, len v očiach nosia stále zreteľnejšie stopy zmätku. Možno, že naozaj je v tom aj niečo vzdoru. Učiteľ začal príliš prudko. Jediným razom zmenil ich spôsob života. Neobmedzenú, sľubne sa rozvíjajúcu slobodu nahradil žalárom, lebo školu i spôsob života, keď sa im nedovolí ani jeden prejav vlastnej prirodzenosti a keď cítia nad sebou neustále prísne oko dozorcu, nemôžu inakšie nazvať. Postavil sa proti ním, zmaril všetky zámery, stopoval aj ich tajné myšlienky, trestal nemilosrdne a ani jeden prípad neprehliadne. Všetkým meria rovnako bezohľadne. Ach, a to sa ťažko odpúšťa. Keď postihne trest nejakého šarvanca, zbojníka, vybitého na všetky strany a mazaného všetkými masťami, nikto sa nepohoršuje. Aj sám postihnutý prijíma nadelenie so zadosťučinením. Patrí mu to, trest je spravodlivý. Ale keď bijú už za nepatrný priestupok nejakého úbožiaka, svätúšika, povedzme miláčika triedy, o ktorom sa všeobecne vie, že nezamúti ani kvapôčku vody, každá slina trocha zhorkne. Katan, ustáli sa mienka a hneď puky vzdoru nadskakujú i v najpokornejších srdciach. Čo tu chce? Veď ho nikto nevolal a nikto mu ani nerozumie. Mohol zostať medzi svojimi. Oni by radšej chodili do susednej dediny, kde je riadny učiteľ. Lebo ktože je tento? Nejaký čipök, a chce ich preinačiť na svoj spôsob, chce z nich urobiť Maďarov. Ale to bude ťažký oriešok. S bitkou ďaleko nezájde. Nech len bije, oni vydržia. Ó, deti sú schopné veľkej žertvy.
   </p>
   <p>
    Učiteľ zúri, a tak napätie rastie.
   </p>
   <p>
    Spočiatku sa vedie spor ticho a medzi múrmi školy. Deti nezaťahujú doň nikoho, lebo sa cítia veľmi opustené. Mali príležitosť presvedčiť sa, aké stanovisko zaujímajú ich rodičia k škole. Nedúfajú, že by mohli byť niekým oslyšané. Ale časom, ako sa vyostruje, prepukne aj navonok a na radosť detí postaví dedinu proti novému učiteľovi.
   </p>
   <p>
    Stane sa to náhodou. Niektoré decko príde domov so zakrvaveným uchom. Nie, samo sa k ničomu neprizná, na školskom dvore sa vraj trocha pokĺzlo a spadlo na ostrú skalu. Ale úzkostlivá matka niečo tuší a je oprávnene poľakaná, veď dieťa môže ľahko ohluchnúť a bude na celý život žobrákom. Zabehne do susedov a tam sa deti prerieknu. Nepadlo. Kdeže by! Pán učiteľ ho plieskal. A keby len plieskal, tĺkol ho hlavou o tabuľu, až ho zaliala krv nosom i ušami. Potom sa žaloby už sypú. Učiteľ nemá zmilovania. Niekto vypľul dva zuby, niekto má celý chrbát dosekaný od palice, niekto dokonca pri tabuli zamdlel. Prirodzene, že sa veľa pridá. Nech oheň blčí, keď sa už raz chytil, niekto bez toho musí v ňom zhorieť.
   </p>
   <p>
    A ľudí zachvacuje vlna rozhorčenosti. Čo je to za učiteľa? Musí sa proti nemu niečo podniknúť. Veď ten vytlčie všetky deti. Čo je to za spôsob? Prečo hneď žiada, aby rozprávali po maďarsky, keď dosiaľ neotvorili tak ani ústa, a ako sa majú učiť, keď mu nerozumenjú ani slovko? Hádam bude dobre, keď sa vyšle deputácia ku škôldozorcovi, nech robí poriadky.
   </p>
   <p>
    Ale nepodniknú nič. Vari sa boja, že by dobre nepochodili. Nie sú teraz vhodné časy na rebelovanie, najmä nie z takých príčin. Alebo v duchu pripúšťajú, že je zákon na učiteľovej strane. Veď dnes všade žiadajú iba maďarčinu. Právom ju vyžaduje aj od detí. Chybu vlastne urobil bývalý učiteľ, ktorý zanedbával svoje povinnosti, a tento by si zaslúžil pochvalu, lebo sa usiluje odstrániť nedostatky. Nuž neurobia nič. Len zavlačujú za ním tmavé pohľady, keď ho vidia kráčať hrdo, niekedy až vyzývavo po ulici, a myslia si, že by sa mal predsa krotiť.
   </p>
   <p>
    A skutočne, učiteľ sa krotí. Ó, nie preto, že by dostával z dedinčanov nejaký strach. Taká slabosť sa v ňom, chvalabohu ešte neprejavila, hoci je to veľmi nepríjemné, keď človek neprestajne cíti okolo seba pevne uzavretý kruh nevraživých pohľadov. Bezpochyby prežíva neopísateľné muky vo svojom nedobrovoľnom a nebezpečnom väzení, lebo musí sa rozpamätúvať na rozličné podobné prípady, o ktorých bol niekedy čítal a ktoré sa obyčajne vždy tragicky skončili. Napríklad na nešťastného misionára, ktorého nečakane prepadli a upiekli vlastní čierni, ale už dávno skrotení a pokrstení veriaci, alebo povedzme na svätého Štefana, ktorého Židia na ulici ukameňovali, a musí sa veru poriadne naparovať, aby udržal vypätú hruď a rovný chrbát.
   </p>
   <p>
    V tomto prípade všetka česť. Vedel by úspešne odolávať aj nebezpečnejšiemu obliehaniu. Horšie stojí sám so sebou. Veru. Bašty tamvon na hradbách ešte stoja, ale sama pevnosť, tá v ňom, ktorá by mala mocne tróniť nad všetkým, sa zosypala. Dosiaľ tam cítil istotu, tvrdé odhodlanie, odvahu a silu na veľké a smelé podujatie. Spoliehal sa na ňu, nehľadal nikde pomoc. Snoval len odvážne plány a veril, pevne veril, že všetko sa mu ľahko poddá, čo vezme do svojich rúk. A tu pri prvom samostatnom rozbehu stojí pred neprekonateľnou prekážkou.
   </p>
   <p>
    Ale aká prekážka?
   </p>
   <p>
    Omrvinka, drobná smietka, malé dieťa, ktoré by samo od seba malo vedieť, že je stvorené iba na to, aby poslúchalo, prejavovalo úctu, dalo sa viesť starším. A ono to nevie, nechce si to ani uvedomiť. Postaví sa pred teba a hľadí nevinne ani anjel. Znesie jednu facku, druhú. Trocha znateľnejšie sa iba priškerí. Už dosť? Tlčieš mu divo hlavu o tabuľu. Krv ho zaleje ústami, nosom, možno aj ušami, niektoré decko je veľmi krehké. A predsa znesie aj to. Pár razy oblizne, poutiera si nedbalo do rukáva ústa, nos, zavlečie sa do lavice a zas hľadí na teba úzkou štrbinkou sklovitej zreničky a podlieva sa trpkým smieškom.
   </p>
   <p>
    Čo sme vlastne chceli?
   </p>
   <p>
    Nie, to je koniec! Dieťa uzatvorilo všetky priechody k sebe. Ostalo samo a vo svojej prostote si nič iné nežiada, len aby si sa oň nestaral. Musíš si uvedomiť, že ty a ono ste dve osoby. Keď chceš, dve samostatné pevnosti, ktoré sa znesú vedľa seba len vtedy, keď každá bude mať svoj osobitný okruh pôsobnosti. Nuž, to je veru koniec. Ešte by mu mohol odraziť väz, áno, ešte by ho mohol zabiť. Ale či až tak ďaleko má klesnúť?
   </p>
   <p>
    Veď on nikdy nemal úmysel pôsobiť ľuďom utrpenie. Je z poriadnej rodiny, má dobré vychovanie, ľudí si ctí, a nielen ľudí, aj zvieratá, stromy, kvety, chrobáčiky, všetko, všetko, čo napĺňa krásu sveta, a najmä deti, v ktorých sa odráža čistota a velebnosť tejto jedinečnej krásy. Veď preto si vybral učiteľské povolanie, aby sa mohol medzi nimi pohybovať, aby mohol medzi nimi žiť, navádzať ich, ako si majú vo svete počínať, aby si svoju čistotu čím dlhšie uchovali, lebo v tom nachádza šťastie človeka. Myslí si, že je to jeho životné poslanie. Utvrdzoval sa v tom roky, vychovával, cvičil sa na to usilovne. A teraz stojí nad rumoviskom svojej stavby, svojej pevnosti. Tam, kde cítil silu, je prázdnota. Musí uznať svoju slabosť, svoju porážku. Azda sa vybral aj zlou cestou. Nie tadiaľ. Treba sa vrátiť a začať znova, len, božemôj, odkiaľ a ako? Je bezradný. Sám rozhodne nespraví nič.
   </p>
   <p>
    Ach, to je veľké pokorenie pre Lánga Nándora. Chodí síce ešte s pyšne vyklenutým čelom, ale pohľad sa mu lomí, keď sa má pozrieť priamo na človeka, ktorý ide proti nemu. Často sedí vo svojej izbe, prevažuje ťažkú hlavu na rukách alebo behá z kúta do kúta ako zviera chytené do pevnej pasce. Nemá kadiaľ uniknúť. Ani by neunikol, keby zbadal nejaké východisko. Vlastná povaha ho zradila. Už mu nezostáva iné len zbabelosť.
   </p>
   <p>
    Najhoršie muky prežíva pri stole v krčme. Voľakedy si tu počínal veľmi sebavedome. Svojvoľne si rozkazoval a prijímal úctu a úslužnosť domácich so samozrejmosťou. Jemu ani nezišlo na um, aby ju opätoval. Ohradil sa prísnou odmeranosťou a mlčanlivosťou. Nikoho nepotreboval. Stačila mu vlastná dôstojnosť. A dnes sa práve v nej zle cíti. Čo si títo ľudia asi o ňom myslia? Zaiste vedia, do akej slepej uličky sa dostal. Sami to mohli na ňom vypozorovať alebo im to niekto povedal. V duchu sa mu smejú alebo ho ľutujú. Jedno i druhé je preňho nepríjemné. A prečo stále mlčia? Áno, teraz sa musí on diviť, lebo mu je veľmi nepohodlné sedieť v izbe v spoločnosti ľudí a nepočuť ani jediného slova. Po pravej strane na posteli sedí pani Hermína, pred ním zas Paulínka. Vždy zaujímajú toto miesto, keď príde. V izbe je ticho. Počuje len seba, vníma svoje zažívanie. Tu i tam šuchne sa hlasnejšie lyžica o tanier, zazvoní nôž, ostatné zvuky a vzruchy prichádzajú už len z neho a v ňom sa tiež strácajú. Tie dve venujú sa svojej práci a na neho ani nepozrú. Ale je nemožné, aby myšlienky vedeli tak držať na uzde ako svoje oči. Nie, zaiste sa ním v duchu zaoberajú. Riešia jeho prípad a posudzujú ho, lebo on to cíti. Nemusí na ne hľadieť, a predsa ich vidí. Najmä tu druhú, Paulínku. Prečo tak zanovite mlčí, či aj ona ho z niečoho obviňuje? Ach, to je neznesiteľné. Láng Nándor sa začína vážne znepokojovať.
   </p>
   <p>
    A jedného dňa potom pocíti takú tieseň, že nemôže ďalej vydržať vo svojej osamelosti. Urobí rozhodný pohyb hlavou smerom k Paulínke a preruší mlčanie.
   </p>
   <p>
    Kto by bol s tým počítal? Láng Nándor otvoril ústa a hovorí. Neslýchaná udalosť. I mŕtve veci sa nad tým pozastavujú. Ba i sám zbystruje sluch, keď počuje znieť v izbe svoj hlas. Znie veru divne v tomto prostredí, akoby ani jemu nepatril. Ospravedlňuje sa. Vraj sa už niekoľko ráz pokúšal nájsť si stálejšie miesto na stravovanie, ale dosiaľ márne. Ľudia sú proti nemu zaujatí, nikde ho nechcú, nuž nech len majú s ním ešte nejaký čas strpenie. Prosil by.
   </p>
   <p>
    Paulínka sa úprimne zadiví. Čo mu to prišlo na um? Veď oni dobre vedia, ako je ťažko v dedine o stravu. Nech sa len zbytočne neznepokojuje. Môže k nim ďalej chodiť, ba môže k nim chodiť trvale, oni s tým už počítajú, len či sa jemu páči.
   </p>
   <p>
    Ach, o tom ani reči. Láng Nándor je úplne spokojný so stravou. Dobre sa tu cíti. A keď oni dovolia, veľmi rád prijme ponúknuté pohostinstvo. Vraví a pritom sa jasnejšie pozrie na Paulínku. Musí uznať, že sa mu v hrudi trocha uľavilo. Toto dievča má vari priaznivý vplyv na neho. Azda preto, že je taká prostá a skromná. Nenatíska sa a zdá sa, že jej ani na tom nezáleží. Vôbec ju neoslnil, neohromil svojím zjavom, ako by si bol v duchu želal. Nemá nad ňou žiadnej moci, a predsa zdržuje sa, v každom čase niekde nablízko vedľa neho, aby mu zavčasu prišla na pomoc, keď ju najviac potrebuje. Hneď na začiatku sa náhodou vplietla do jeho cesty. Ó, bolo to veľké šťastie pre neho. Bez nej by už skôr bol pocítil bezmocnosť a samotu. Možno, že by bol musel odtiaľto ujsť. Myslí si a neustále sa k nej musí vracať očami. Zdá sa mu naraz blízka, stará, dávna známosť, akoby už boli spolu kus života prežili. Prečo nie?
   </p>
   <p>
    Spomína na ten prvý deň a vidí ju tam vo svojej izbe, ako pri stole upravuje do vázy kvety. Posledný pohyb rúk, slabý úsmev a letmý pohľad. Potom všetko zmizlo. A predsa v ňom zostal obraz. Hoci mu tak na ňom nezáležalo, nedbal oň, uchoval sa sám svojou životnosťou. Teraz ho porovnáva s tým, ktorý má pred sebou. Áno, ona je to. Nezmenila sa. Potvrdzuje si niekoľko ráz s uspokojením a je rád, že sa môže s dôverou k nemu vrátiť. To je zas príjemné stretnutie. Aspoň sa necíti takým opusteným. Azda by sa jej mohol zdôveriť aj so svojimi ťažkosťami. Azda by mu vedela poradiť. Nie, už nemyslí, že by sa tým nejako ponížil, že by stratil autoritu. Ustaľuje rozhodne, akoby chcel zaplašiť všetky prípadné námietky, a zjasnie pritom v celom svojom vnútri teplým svetlom.
   </p>
   <p>
    Potom sa už nevie ovládať. Ešte raz sa rozbehne očami k nej, potom znova. Istota je nadovšetko. A potom hovorí pokojne. Rozpráva o svojich ťažkostiach v škole. Nezatajuje nič. Naopak, cíti potrebu vyťahovať na svetlo všetko, čo ho vo vnútri tlačí. Niečo zavinili deti. Boli priveľmi rozpustené a znenávideli ho, keď ich začal prikrúcať. Najhoršie je však to, že mu nerozumejú. Celé dni vlastne rozpráva múrom, ich sa to nedotkne. Za ten mesiac, ako je tu, neurobil nič, len deti sú splašenejšie, ako boli. Ak by to malo ísť tak ďalej, musel by zutekať. Raz príde inšpektor. Čože mu povie? Nuž nachádza sa v zlom rozpoložení. Ale on sa nechce vzdať. Veď by sa musel hanbiť, že sa naľakal zodpovednosti. Ešte sa pokúsi všetko napraviť, urovnať, len by mu musela pri tom pomôcť.
   </p>
   <p>
    Paulínka ho pozorne sleduje. Snaží sa aj všetko pochopiť, lebo z hĺbky duše ho ľutuje, že sa dostal do takej nepríjemnej situácie, ale je veru veľmi zvedavá, ako by mu mohla v tomto prípade ona pomôcť.
   </p>
   <p>
    Nič zvláštneho. Tvrdí naskutku on. Len niekedy, keby mala trocha času, prišla by do školy a vysvetlila by deťom, čo si on od nich žiada. Mohla by povedzme aj učiť. Áno, i to by sa žiadalo, aspoň za ten čas, kým by si deti neosvojili základy, na ktorých by on mohol pokračovať. Nemala by s tým nijakú prácu. On by všetko pripravil, i vyučovanie by viedol.
   </p>
   <p>
    Paulínka nevie odporovať. Keď myslí, že tak bude dobre, nuž nedbá. Každý deň si už nájde čas a príde.
   </p>
   <p>
    Láng Nándor je tým ešte viac posmelený. Ťažké chmáry z hlavy sa mu odsťahovali. Zas vidí jasnejší svet a istejšiu budúcnosť. Od stola odchádza v povznesenej nálade a doma sa dlho prechádza po izbe s rukami založenými na chrbte. Zdá sa, že urobil šťastný krok. Preťal tvrdý uzol, mohlo by sa povedať. Zanechal staré pozície a zaujal nové, ktoré mu zabezpečujú víťazstvo. Pravdaže, nestalo sa to bez strát. Vybojoval tuhý boj a musel obetovať svoju pevnosť, ktorú dosiaľ ostražito chránil, svoju pýchu, hrdosť, musel vystúpiť na voľné priestranstvo, odhodiť krunier, ktorý ho kryl, musel prijať pomoc a sám ju ponúknuť. Ale tým lepšie, aspoň má voľnejší rozhľad, širší obzor. Viac svetla prichádza k nemu, a to je najdôležitejšie. Už necíti tieseň. Je voľný a ľahký. Aha, aký, a od radosti temer vyskočí. Potom prejde rýchlo k otvorenému oknu a žiadostivo, temer s rozkošou dýcha svieži vzduch, ktorý slabým prúdom tečie dolinou. Stane sa mu to po prvý raz, že plnými dúškami dýcha povetrie tohto kraja.
   </p>
   <p>
    Nasledujúceho dňa Paulínka ozaj príde do školy. Prvé chvíle je poplašená. Pred sebou má prekvapené tváre detí, pri stole sedí zas učiteľ. Najmä tento ju mýli. Azda príliš veľkú dôveru má k nej. Mal by pamätať, že nemá uspôsobenie na takúto prácu. Chodila síce do polgárky, učila sa tam všeličo, veľa zaujímavého, možno aj dosť vysokú vedu, bolo to však dávno, a keď sa človek neturbuje, mnohé lekcie vypadnú z hlavy, nuž musí si veru často odkašlávať, aby nejako zahnala rozpaky, ale časom sa jej uvoľní myseľ a rozviaže jazyk. Veď nestojí prvý raz pred triedou. Voľakedy veľmi často sedávala za stolom, rozhliadala sa po laviciach a robila poriadky medzi samopašnými deťmi, a potom, či sa nemala stať tiež učiteľkou? Nuž to je dobrá posila. Rýchlo sa zhostí svojej úlohy, ľahko prekoná ťažkosti. Rozhliada sa lepšie po triede nájde svoje pravé miesto a už má živé a pohyblivé oči a teplé jamky na lícach.
   </p>
   <p>
    Aj deti sa rýchlo rozihrávajú, keď vidia pred sebou známu osobu, Paulínku z krčmy, ku ktorej chodia po pálenku s fľaštičkami a s grajciarmi, uviazanými v uzlíčku šatôčky, a najmä, keď zbadajú, že je k nim prívetivá. Rady strasú zo seba strach, otvoria tváre a uvoľnia rozumčeky. Prejavujú záujem, nad mnohým sa i úprimne počudujú, mnohému sa radujú, že je to ľahké, že to ľahko chápu. Odpovedajú na otázky, áno, i na všeličo sú zvedavé a tešia sa zo svojho úspechu. Tak to má byť.
   </p>
   <p>
    Potom už chodí Paulínka pravidelne do školy. Niekedy raz, inokedy viac ráz do dňa, podľa toho, ako jej práca dovoľuje. A vyučovanie sa darí. Veru, učiteľ mal dobrý nápad. Deti rýchlo privykajú a zaberajú. Ani nevedia, ako pri riekankách a pri hrách navykajú cudzej reči. Niektoré rýchlejšie, iné pomalšie. Tie usilovnejšie a chápavejšie preberá učiteľ a vedie k vážnejšej a zodpovednejšej práci. Nedorozumenie medzi nimi už nevznikne. Nedôvera padla a v krajnom prípade zachraňuje situáciu Paulínka, ktorá je vždy niekde nablízku a zavčasu zbadá trhlinku.
   </p>
   <p>
    Ó, Paulínka sa stala naraz nepostrádateľnou. Jej meno sa ozýva po celej dedine. Deti ju spomínajú doma pred rodičmi. To povedala Paulínka, nuž musí to byť pravda. Na ulici sa o ňu škriepia. Každé by chcelo mať iba pre seba jej priazeň. Keď sa niekde zjaví, utekajú k nej, chytajú ju za ruky, za sukne, chceli by jej niečo niesť, chceli by sa jej aspoň dotknúť, lebo deti vedia prejaviť lásku, keď si niekto získa ich srdcia.
   </p>
   <p>
    Aj pre učiteľa znamená viac, ako znamenala prv. Zaujímavé, donedávna vystačil si so všetkým sám. Nepotreboval ničiu spoločnosť. Najradšej sa zatváral do svojej izby, bral do rúk niektorú z hrubých kníh a vedel pri nej vysedieť celé hodiny. Ak sa mu cnelo po voľnejšom vzduchu vyšiel do záhrady, obchádzal staré stromy s nahnitými pňami, odškeroval kôru alebo prehŕňal suché lístie pod kruhmi, prevracal zaležané skaly a chytal do kovovej škatuľky chrobáky, lebo to bola pre neho najväčšia náruživosť. Prišiel takmer do vytrženia, keď pri jednej takej honbe zazrel medzi trávou ozrutného zemského medveďa. Vysypal na zem celú škatuľku zápaliek, aby ho mohol umiestniť. Potom bežal s ním do izby, napichol ho opatrne na ihlicu, zalieval liehom, a keď znehybnel, prezeral ho zo všetkých strán pod zväčšovacím sklom. Oči mu žiarili, líca horeli, chvíľkami prestával dýchať. Niečo neobyčajné, veľkolepé. Nie, nepustil ho z rúk, kým mu dôkladne neprezrel každý chĺpok, každý pazúrik. Nakoniec ho napichol na dosku a pomaly, úhľadným písmom k nemu pripísal Gryllotalpa vulgaris Latr. Podobnými nezvyčajnými menami boli označené aj ostatné chrobáky, ktorých tu boli už celé husté rady, rozličné kobylky, mravce svrčky, včely, osy, všetko na ihliciach. To bola jeho najmilšia spoločnosť. Bol šťastný, keď sa jej mohol venovať nerušene.
   </p>
   <p>
    A teraz zmocňuje sa ho nepokoj. Nemôže sa sústrediť. Potrebuje niekoho, komu by mohol prezradiť svoju radosť. Tak je totiž lepšie. Človek sa cíti voľnejšie. Radosť je úplnejšia. Prirodzene, do úvahy môže prichádzať iba Paulínka. Tu v dedine len ju bližšie pozná, s ňou sa vie ľahko dohovoriť a pravdepodobne ona ho aj najlepšie chápe. Nuž je celkom prirodzené, že jej dáva prednosť.
   </p>
   <p>
    Myslieva na ňu hneď ráno, keď otvorí oči, lebo prichodí sa mu vždy pozrieť na vázu s kvetmi, ktorou mu voľakedy ona prizdobila stôl. Stále živá spomienka. K nej sa potom ľahko radia iné. Samé drobné obrázky, ktoré možno ľubovolne rozkladať. Pravdaže, nie dlho, božechráň. Sú také krehké. A potom Láng Nándor nie je z tých, čo sa radi ukájajú ružovými vidinami. Čo by z toho mal. Keď badá, že mu povážlivo zatemňujú zmysly, vyskočí spod periny na rovné nohy, ide priam do kúta k umývadlu, vyčliape si tvár i prsia ľadovou vodou, vydrie sa drsným uterákom do ružova pred otvoreným oknom. To je dobré. Človek je úplne nový a pružný ako guma. Má zas jasné myšlienky. Môže si hvízdať, spievať, áno, môže objímať svet.
   </p>
   <p>
    Chvalabohu, že cez deň netreba sa mu utiekať k jalovým vidinám. Paulínka sa vždy okolo neho krúti. Je v škole, stojí pred lavicami, chodí pomedzi deti, klopká po dlážke vytrvale vysokými opätkami, tu i tam sa pristaví, aby niečo pomohla a poradila deťom, on ju počuje, hovorí zvučným, guľatým hlasom, istotne musí vedieť pekne spievať. Môže sa na ňu od stola pozerať, áno, môže sa dokonca vo výklenku niektorého okna s ňou rozprávať, majú predsa teraz spoločné záujmy, spoločné starosti alebo ho tam u nich v izbe obsluhuje, neustále drobnou rúčkou dačo upravuje, obrus sa pokrčil, rozkladá taniere, niekedy si k nemu prisadne a je s ním. Nuž dobre si to zariadil.
   </p>
   <p>
    Ak sa mu niekedy popoludní cnie samotnému v izbe, podíde len k oknu, nahne sa a zavolá cez ulicu. Nechcela by sa ísť prejsť? Býva predsa hneď naproti škole, do krčmy sú dvere stále otvorené a ona tam upratúva alebo je niekde nablízku a počuje. Ach, dnes je taký nádherný deň. Na oblohe ani mráčka, lúky kvitnú, povetrie samá vôňa, samý spev. Veď je máj, koniec mája tu pod hoľami. Kto by sedel v pochmúrnej izbe.
   </p>
   <p>
    Paulínka mu nevie odporovať. Nie, na prechádzku dnes nemá kedy, ach, ona si nemôže rozkázať tak s časom ako on. Je vždy niečím viazaná. Ale práve si prichystala košíček na ruku a motyčku. Musí ísť na ostredok, treba jej ešte ohŕňať zemiaky a donesie i púpavy zajacom, ak chce, mohol by ju odprevadiť.
   </p>
   <p>
    Ach, Paulínka nespyšnela, že sa stala takou dôležitou. Nemá na to sklony a v tomto prípade nieto ani predpokladov. Učiteľ pre ňu tak veľa neznamená. Vcelku si úsudok o ňom nezmenila. Ešte vždy cíti nad ním prevahu, akoby bola: od neho o niekoľko rokov staršia, hoci o tom nemôže byť ani reči. Ona je rozhodne mladšia. Prameňom takej namyslenosti bude skôr rozčarovanie. Proti novému učiteľovi má mnoho námietok. Akýže je to gavalier? Chodí s ňou, pletie sa jej do cesty, ide s ňou na pole, ale v ničom jej nepomôže, neprenesie jej motyku, hrabličky, hoci vidí, že je zaťažená bremenom v rukách i na chrbte. Božechráň, zašpinil by si ruky, na ktorých musí mať vždy rukavice, ľudia by ho videli, ponížil by sa vo svojom stave. Taký sviatočný pánko. Chodí len po suchých chodníkoch. Do orosenej trávy sa neopováži stúpiť, aby si nepremočil vyleštené topánky, a keď si má sadnúť na medzu, dlho obchádza, kým si nájde primerané miesto. Nuž aby vedel, ona poznala aj iného gavaliera, ktorý by veru nebol pri nej taký úzkostlivý a ktorý by veľmi rád aj ju odniesol, keby bol tu. A potom, ťažko zabúda, že ju bol raz potupil. Darmo je, aj Paulínka vie mať svoju hrdosť, najmä keď si aj niekto iný chce na nej zakladať. Ešte vždy sa jej vracia spomienka na to, ako sa musela pred ním od strachu triasť a ako ju prinútil, aby pred jeho očami drela dlážku. Ako sa len opovážil a kde vzal na to smelosť? Veru, nepríjemná spomienka, ktorá by bola schopná i úplne zakaliť, ba spretrhať ich pomer, keby Paulínka nemala mäkké srdce. Zavše ju temer oberá o dobrú vôľu a núti, aby myslela na odvetu.
   </p>
   <p>
    Ale navonok vychádza s ním dobre. Musí predsa priznať, že jej doniesol zmenu do jednotvárneho života. Už jej začínalo byť otupno, najmä po tom plese, keď poznala, že život by vedel byť k nej štedrým, že by ju vedel príjemne vzrušovať, ba azda aj opájať, lebo nejestvuje len toto pokojné zátišie medzi horami, hlboká dolina, skromné drevené chalupy, privalené stále priesvitným mrakom belasého dymu, prázdne dni s vysokým dymom, večerné zvonenie, skrúšené modlitby, pochmúrna izba, muškáty za oknom, tie isté tváre, tie isté, do zunovania sa opakujúce vážne nedeľné rozhovory. Sú aj iné dediny, mestá, široký, voľný svet, popretínaný cestami, kadiaľ putujú ľudia sem i tam, je aj veselý rozhovor, len tak pre pobavenie, otázky, odpovede, celkom nezáväzné, s ktorými sa len hráme, ktorými zastierame svoje hlbšie myšlienky. Áno, taký rozhovor na skrývačku, ďalej smiech, ruch, muzika, tanec, vírenie a hlavne rytieri, rozprávkoví princovia, ktorí sa zjavujú vo vrcholných chvíľach, rozdávajú vrúcne pohľady, úsmevy, prijímajú červené ruže a idú neohrozene bojovať za teba, za mňa, za všetkých, aby sa vrátilo na zem šťastie. Ó, radostne znásobený život, bohatý život. Preň by vedela prinášať i obete.
   </p>
   <p>
    Po tomto poznaní, prirodzene, bolo jej ťažko zmieriť sa so svojím údelom. Zas prichádzali bledé, v kalendári presne napred vyznačené a pomenované dni, s obvyklou náplňou: ráno za chladného dňa zdĺhavé vstávanie a potom do večera už len robota, len niečo sa vynechá a niečo sa pridá. Čo tu môže čakať? Osemnásť rokov jej už minulo, je práve najvyšší čas, aby si uvedomila, aby jej to niekto pripomenul. Za pár rokov sa jej mladá krv strávi robotou, na tvári vyskočia prvé vrásky, potom už bude len spomínať. Nuž neboli to práve utešené výhľady. Paulínka sa mohla právom znepokojovať. Stojaté vody sa ľahko rozkladajú, zahnívajú.
   </p>
   <p>
    A teraz mala zmenu. Príde učiteľ. Nič zvláštneho. Nejaký čudák, a predsa spôsobí okolo nej kruhy, slabé vlnky. Zaiste. Dni sú už nie také jednotvárne. Niečo sa aj deje. Pravdaže, zatiaľ len vonku. Medzi robotou zabehne aj do školy, pobaví sa s deťmi, viac ráz do dňa príde za ňou učiteľ, sedí za stolom alebo ju odprevádza na ostredok. Tieto schôdzky nie sú neužitočné. Necíti sa takou stratenou, opustenou v tomto zákutí. Niekto ju sleduje, vari na ňu aj myslí, tak isto ako ona musí naň myslieť, a potom po celý čas o niečom hovoria, má sa čím zaoberať. A to je dôležité. Človek si lepšie uvedomuje, prípadne aj hodnotí život. Dni neutekajú nadarmo. Každý niečo donesie, niečo v nás ukladá. Preto Paulínka krotí svoju hrdosť a radšej je povoľná. Myslí si, že jej tak lepšie svedčí, v čom má nesporne aj pravdu. Nikdy neprejaví mrzutosť, že jej prekáža pri práci, a neodmietne, ak sa jej ponúkne za sprievodcu, keď sa chystá na pole.
   </p>
   <p>
    Naozaj sú také utešené dni, samý jas a vôňa. Začína sa leto. Lúky sa rozvili, jedľová hora pučí, v lipách celé dni spievajú roje včiel, povetrie sa zapaľuje sýtymi farbami. Zem stonásobne rozmnožuje bohatstvo človeka. Iba obloha je prázdna, nesmierne široká a prázdna. Kto by sa v taký čas tužil iba pohľadmi z obloka na vzdialené hory? Paulínka vždy rada odbehla z domu, aby mohla preliezť tajomnú horu. Voľakedy ju sprevádzal na týchto vychádzkach Tóno. Boli to milé chvíle, potom sa odvážila pár ráz aj sama a teraz má zase sprievodcu. Možno sa tomu teší a náročky necháva otvorené dvere, aby počula, keď z druhej strany učiteľ zavolá, či by sa nechcela ísť prejsť. Nie, prejsť nie, ale treba ísť na ostredok, môžu teda ísť. To je celkom prirodzené. Dvom sa lepšie kráča po úzkom chodníčku popod vysoké medze i naprieč prielohmi, odkiaľ vyletujú prepelice.
   </p>
   <p>
    Niekedy sa vyberú i na opravdivú vychádzku. V nedeľu popoludní nemusí byť Paulínka doma. V krčme je otec. Cestu majú voľnú. Len čo si Paulínka pripevní na hlavu pred zrkadlom široký slamený klobúk s veľkou červenou ružou. Kdeže pôjdu? Ach, len niekde hodne ďaleko, kde ešte neboli. Učiteľ našiel v poslednom čase záľubu v tunajšom kraji. Sprvu sa nemohol zmieriť. Všetko ho tiesnilo, dusilo, nemohol sa slobodne rozhliadnuť. Iba oči zavše dvíhal túžobne k vysokému nebu ako nešťastný väzeň vhodený do hlbokej jamy. A teraz nejako precitol a nevie sa nasýtiť pohľadmi. Utešené, krásne, vravieva a neustále je pri okne, chcel by pojať celý obzor do pamäti. Áno, len čím ďalej. Je tu každé zákutie inakšie, akoby človek prechádzal rozličnými svetmi.
   </p>
   <p>
    A tak sa ocitnú vždy na inom mieste. Niekedy je tu úzka zápač, inokedy tichá polianka medzi horou a zas hlboká roklina. Všade sú sami. Vo svätú nedeľu sa nezvyknú ľudia túlať grúňmi. Okolo nich leží velebný pokoj, hora zhlboka dýcha, na sokorcoch jedlí dozrieva slnce, niekedy v tmavom kúte ohlasuje sa kukučka. Oni kráčajú trávou medzi fialovými zvoncami, divými klincami, sedmokráskami, kyprinou a ohnicou. Zavše sa stratia v hustej kružine, povyše zas vyjdú na lúčku, keď sa obzrú, svietia im tváre do ďaleka. Nie, už nepôjdu ďaleko, len za túto hôrku pred nimi. Potom sa môžu vrátiť.
   </p>
   <p>
    Obavy, že by mohli poblúdiť, nemusia mať. Paulínka pozná dobre chodníky. Ani tiesne iného pôvodu ich nemusia nadchodiť, lebo každý má dosť síl, aby ich úspešne a zavčasu v sebe prekonal. Na úzkom chodníku, kadiaľ kráčajú za sebou, nebezpečie nehrozí, a keď sa na niektorom mieste dlhšie zastavia, hneď sa každý venuje osobitným záujmom. Učiteľ ide na kraj hory, vo vrecku má plno prázdnych škatuliek, chce ich všetky naplniť chrobáčikmi. Smelé podujatie. Vyžaduje veľa času, mravčej trpezlivosti a veľkej pozornosti. A Paulínka? Tá sa predsa môže zatiaľ baviť na chodníku hoci s púpavou alebo môže zatiaľ podísť k rúbani, kde rastú divé pôľky, ríbezky, azda by niečo našla na chuť. Ak sa z dohľadu stratia, budú volať na seba.
   </p>
   <p>
    Raz potom sa pri takejto vychádzke trocha omeškajú. Paulínka vymyslí, aby sa prešli popod Kozí vrch? Ó, to je dlhá prechádzka. Voľakedy potrebovali na to s Tónom pol dňa a temer stále bežali. Teraz sú pohodlní v chôdzi, najmä keď treba ísť do vrchu. Ale všetko vlastne zapríčinil učiteľ. Azda je unavený alebo ho dojal pohľad na reťaze vrchov, masívy hôr, klenby mnohých dolín, skutočný horniacky svet, ktorý sa mu tu zhora široko otvoril. Náhle sa zastaví, hľadí okolo seba, akoby niečo stratil. Nie, nič nestratil. Mohli by si len trocha sadnúť. Nie nadlho. Odtiaľto je totiž výhľad do dvoch dolín. Chce sa ešte naposledy rozhliadnuť, vraví. Potom je chvíľu ticho. Sedia vedľa seba a pozerajú každý do druhej doliny. Na oboch stranách hustne už šero. Priľahlé hory a zápače sa doň rýchlo priodievajú, nad hlavami sa im stelie do diaľav tichá a teplá obloha. Bude zaiste hlboká noc.
   </p>
   <p>
    A potom začne pohnutým hlasom. Tam ďaleko, ďaleko, pod touto istou oblohou na južnej strane, niekde na konci, kde už všetko splýva v pevnú šedivú stenu, je i jeho kraj. Ach, je to celkom niečo iné. Kraj okolo Tisy. Do celého obzoru roztiahnutá rovina a niekoľko gazdovstiev v tôni košatých gaštanov, za nimi veľké tably žltej kukurice, lány zlatej pšenice, a potom už len nesmierna pusta bez ohraničenia, z ktorej ráno vystupuje v šedivom prachu horúce slnce a do ktorej sa večer tak isto vracia. Veru, ničím nepripomína tento kraj. Úplná protiva. A predsa večery bývajú tie isté. Tichá obloha priklopí tesne zem, splynie s obzorom a človek, ktorý sa oneskorí vonku, pociťuje bázeň, lebo sa mu zdá, že ho berie sám boh do náručia. Tam neďaleko Szolnoku majú oni gazdovstvo. Niekoľko stavísk, široká murovaná brána, dvor i ovocná záhrada. Otec už nehospodári, matka by nevládala opatriť ľudí, ktorých by na to potrebovali. Polia dali do prenájmu a žijú sami. Mali jediného syna, jeho. Tam je všeobecne taký zvyk, aby sa nedrobilo hospodárstvo. Vyrástol na priestrannom dvore a v záhrade medzi čeľaďou, rozháňal kŕdle husí, kačíc, nosieval sa na žrebcoch, dráždil palicou prasnicu v chlieve a zabával sa so slepými psíčatami, ktorými zaplnila sučka každým rokom hniezdisko v búdke pri bráne. Raz urobil z hliny zámok, skutočný hrad, ohradený hradbami, s padacím mostom, s bránou, s nádvorím, s vežami, baštami a so strieľňami. Otec ho dal Cigánom vypáliť, zafarbiť. Doteraz stojí uprostred dvora pri studni, vedú k nemu rovné cestičky, vysypané pieskom. Nuž to je jeho svet. Zaiste iný ako tento tu, v ktorom vyrástla ona, ale tiež krásny a jedinečný. Nechcela by sa raz ta pozrieť? Povedzme už toto leto, cez prázdniny. Poukazoval by jej všetko, čo mu je milé. Jeho rodičia by ju vďačne prijali. Už im písal o nej. Sú na ňu zvedaví. Radi by ju videli. Dávno sa jej to strojil povedať. Nuž tak.
   </p>
   <p>
    Paulínka ho počúva, ale hneď odprvu má k jeho hlasu určitú nedôveru. Akým hlasom že to rozpráva? Ach, smiešnym a celý Láng Nándor zdá sa jej smiešny, ako tu pod mrakom na vrchu sedí a roztápa sa v citoch. Veru mu to nesvedčí. Lepšie by urobil, keby si len ponechal svoj prirodzený hlas a keby radšej rozprával o chrobáčikoch, ktoré dnes do škatuliek nachytal, ako zvykne vždy, keď sa vracajú z prechádzky. Ona nie je zvedavá, kde sa narodil a aké pestvá postváral, kým bol chlapčiskom. Ani to ju nezaujíma, kto sú jeho rodičia a či ju chcú poznať alebo nie, ani to sa jej nepozdáva, že o nej vypisuje domov. Ona o to nestojí. Aká smelosť a namyslenosť. Je z toho až do duše pobúrená, a preto ani nemá trpezlivosti ďalej tu sedieť.
   </p>
   <p>
    Učiteľ by ju chcel ešte zdržať. Čože sa jej naraz stalo? Nechápe. Nemohla by si ešte na chvíľku sadnúť? Veď nie je chladno. A ak ju vietor previeva, môže jej dať svoj kabát.
   </p>
   <p>
    Nie, nie, ani počuť. Už je neskoro, mala byť už dávno doma a nebude tu predsa do polnoci kľučať.
   </p>
   <p>
    V takom prípade sa nedá nič robiť.
   </p>
   <p>
    Paulínka sa ponáhľa vopred, len keby si videla lepšie pod nohy. Necíti sa bezpečne. Voľačo ju od chrbta ženie. Chcela by byť čím skôr doma.
   </p>
   <p>
    Láng Nándor ju musí dobehúvať, lebo chcel by jej byť stále po boku, ako sa patrí. Pokúša sa nadviazať i rozhovor. Zaiste zbadal, že sa v Paulínke rozochvela nejaká veľmi citlivá žilka, nuž robí pokusy, aby ju upokojil. Myslí, že sa mu to aspoň čiastočne podarí. Vlastne nikomu nič neurobil. Nieto príčiny, aby sa nafukovali mechy.
   </p>
   <p>
    Aký dotieravec. Paulínka mu ani teraz nemôže odpustiť. Len keby sa čím skôr dostala na cestu, kde sa nebude musieť toľko pozerať pod nohy, uvidí, či jej aj tam vystačí a či mu zostane dychu aj na rozprávanie. Ale o chvíľu musia sa zastaviť. Ak sa chcú dostať na hradskú, musia prejsť cez potok. A to veru nepôjde tak ľahko. Potokom tečie voda. Keď šli sem, bol ešte prázdny, po skalách sa dalo ľahko prejsť. Teraz pravdepodobne zarazili kanál a vodu prepustili potokom. Budú musieť ešte putovať hore na most. To je veru nepríjemná záležitosť. Paulínka sa naozaj znepokojuje.
   </p>
   <p>
    Zato Láng Nándor udržuje si napodiv rozvahu. Je ochotný preniesť Paulínku na druhú stranu, aby sa nemusela brodiť studenou vodou.
   </p>
   <p>
    Ach, Paulínka sa musí na tom smiať. On ju chce preniesť na druhú stranu? A teraz sa nazdá, že nadišla chvíľa, keď mu môže povedať, čo si o ňom myslí. Nemal by sa tak naparovať. Veď by sa s ňou rozpučil a pravdu povediac, nemá chuť kúpať sa v tomto čase.
   </p>
   <p>
    Ale v tomto prípade sa prepočítala. Láng Nándor sa nedovolí urážať. Má trochu hustejšiu krv, ktorá sa ľahko pripáli a potom je búrlivá. Neberie ohľady ani na seba ani na druhého. Ženie sa slepo vopred a strháva všetko, na čo narazí.
   </p>
   <p>
    Paulínka sa zbadá iba vtedy, keď sa už mierne pokolembáva nad vodou. Nestačí ani skríknuť. Pohyb, ktorý ju vyniesol z rovnováhy, bol taký prudký, že jej zarazil v prvej chvíli dych, a teraz sila, ktorú cíti okolo seba, jej rozkazuje mlčať a strach, ktorý cíti v sebe, jej radí tiež to isté. Nemá si teda čo vyberať.
   </p>
   <p>
    Láng Nándor sprvu kráča isto. Nemusela by sa ho pridŕžať rukami. Či nebadá, ako ju ľahko nadnáša? Ach, na také bremeno by sa ani raz v živote neponosoval. Ešte by mohla aj pribrať na váhe, jemu by to nepriťažilo. Tak veru, aspoň sa má možnosť usvedčiť zo zlomyseľnosti. Ale uprostred potoka zaváha, akoby si ju chcel lepšie podchytiť, a potom zastane.
   </p>
   <p>
    Čože chce urobiť?
   </p>
   <p>
    Paulínka upiera naň vyjavené oči a najradšej by mu nazrela do duše. No zas neskoro sa spamätáva, nevie nijakým spôsobom skrížiť plány jeho čierneho úmyslu. Láng Nándor je rýchlejší aspoň o sekundu, a to mu práve stačí, aby ju mohol bozkať priam na ústa.
   </p>
   <p>
    Ach, taká nehanebnosť. V Paulínke zvrie krv, keď konečne pochopí jeho úskok. V tej chvíli zalomcuje ňou opravdivý hnev. Pozbiera všetky sily, ktoré jej ostali, vzoprie sa proti nemu. Teraz už nedbá, že sa nachádza nad vodou, tým lepšie. Voda jej práve pomáha, lebo učiteľ ju musí pustiť, ak nechce, aby sa celý okúpal. A ona, božemôj, čo by mu mohla vykonať, aby sa jej aspoň trocha uľavilo na srdci. Ťažko radiť. V takých prípadoch človek obyčajne stráca pohotovosť, uvedomí si svoju bezmocnosť a stáva sa hračkou náhody. Nuž veru nič neurobí. Ani sa o nič nepokúša. Pustí sa len do nezmyselného behu proti prúdu hore potokom, nedbajúc, že sa otĺka o kamene, že si zmáča šaty, na tom teraz nezáleží. Len aby bola čím ďalej od neho. V hlave jej hučí, je to hukot vetra, hukot prúdu, hukot krvi. Okolo nej strieka voda, i tam vzadu počuje besný čľapot vody. Niekto na ňu aj volá, počuje zreteľne niekoľkokrát, Paula, Paula. Istotne on, Láng Nándor. Borí sa za ňou, chcel by ju dobehnúť. Ale ona sa neobzrie, nechce ho viac vidieť. Uteká, len uteká, a keď potom sa jej pozdá, že zabehla dosť ďaleko, zabočí rýchlo k brehu, prederie sa cez husté kroviská a skryje sa ani poľakaná myška do vysokej trávy na sihoti.
   </p>
   <p>
    Ďalej by veru ani nezabehla. Práve na tomto mieste ju opustili všetky sily. Ach, taký beh, taký šialený beh. Mladé prsia sa jej nemôžu upokojiť. Áno, na celom tele sa chveje ako pierko, srdce jej prudko tlčie, spôsobuje to v nej veľký rozruch, a predsa mala by sa ovládať, upokojiť, potrebuje, aby bolo v nej ticho. Upriamuje uši, napína sluch, celú kožku, lebo chcela by zachytiť každý šelest, ktorý počína v povetrí.
   </p>
   <p>
    Sama nič nevie. Nieto predpokladov. Sú iba obavy a neurčité očakávanie. Azda v niektorých končinách naozaj počne určitejší zvuk, šumot trávy a zreteľný krok, hlasné dýchanie alebo sa na niektorej strane náhle odhrnie tráva a objaví sa biela živá tvár. Aká hrôza. On, sám Láng Nándor. Božemôj, čo si vtedy počne? Ako sa zachová?
   </p>
   <p>
    Nie, toho večera sa už nič nestane. Napätie v povetrí povolí, je totiž vlažná noc, z oblohy prevísa mrak a zem sa parí. Tuto za kružinou potok nerušene šumí, v tráve ozývajú sa cvrčky, nad mlčanlivými vlnami poľa lovia netopiere a sovy. Nebadať, že by sa niečo chystalo narušiť pokoj, ktorý si nad dolinou ustlal pohodlné lôžko.
   </p>
   <p>
    Aj Paulínka musí uznať, že by bolo zbytočné zdržiavať sa dlhšie vonku. Je celá premočená, šaty sa jej lepia na telo, začína jej byť citeľne zima. Nemá zmyslu ešte na niečo čakať.
   </p>
   <p>
    Po chvíli vyjde zo svojej skrýše a pomaly sa kradne popri potoku, poza záhrady domov. Nechcela by sa s nikým stretnúť. Hoci je teplá letná noc, drví ju zima a je skrehnutá až na srdce. Ach, má veľa príčin hnevať sa na učiteľa.
   </p>
   <p>
    Ale na druhý deň dostávajú veci nový, nečakaný obrat a súčasne taký rýchly spád, že Paulínka sa nemá kedy plniť ďalším rozhorčením.
   </p>
   <p>
    Hneď ráno búcha niekto na okno, vari chce vojsť do krčmy. Paulínka ide otvoriť dvere, hoci je ešte privčas. Na ulici je nezvyklý ruch. Ľudia pobehúvajú, majú zrejme veľa povinností, niečo ich vari aj tlačí.
   </p>
   <p>
    Čože sa robí?
   </p>
   <p>
    Ach, azda ona ešte nevie?
   </p>
   <p>
    Nuž čože by mala vedieť?
   </p>
   <p>
    A celá dedina je na nohách.
   </p>
   <p>
    Čože, vojna?
   </p>
   <p>
    Veru tak, inakšie nebude. Stojí to zreteľne napísané na plagátoch, ktoré dal nalepiť richtár po bránach. Monarchia je ohrozená. Niekde tam na Balkáne nepriateľ pozdvihol proti nej svoje zbrane. Treba ho zahnať, rozprášiť, aby mu prešla chuť na podobné kúsky. Menom samého jeho veličenstva sa to vyhlasuje a občanom v kraji na verejnosť dáva. Chlapi rukujú, treba ich vystrojiť, aby došli včas na vlak.
   </p>
   <p>
    Paulínka to celkom chápe. Ale vlna vzrušenia, ktorá zachvátila dedinu, veľmi rýchlo ju strháva. Naostatok, má stále plné ruky práce, nemá času zaťažovať si myseľ záhadami. Krčma sa plní chlapmi, ktorí sú búrlivejší a podráždenejší ako obyčajne. Chcú veľa piť a všetko na dlh. Nadávajú a naťahujú sa so ženami, ktoré za nimi podchvíľou pribehúvajú. Zjaví sa aj richtár so žandármi. Niečo vyhlasujú a chcú robiť poriadok. Ach, nevie, kde jej stojí hlava. Ešte šťastie, že zanedlho ju môže zameniť otec, ktorý sa vrátil z fabriky, kde toho dňa zastavili robotu. Na ňu beztak čaká robota v kuchyni a na dvore. Na učiteľa veru ani nepomyslí, ba celkom zabudne, že má prísť na raňajky, a keď sa zjaví, už podľa zvyku privíta ho a chce ísť pripraviť stôl, lebo ani na to dosiaľ nemala času.
   </p>
   <p>
    Ale učiteľovi v túto chvíľu nezáleží natoľko na raňajkách. Je vyholený, starostlivo vyobliekaný, upätý, ako býval voľakedy, má bledú tvár a studený pohľad. Ukláňa sa úctivo pred Paulínkou, úprimne ľutuje, že ju včera urazil, ale on to nemyslel zle, božechráň, prisahá na svoju česť, prosil by, keby mohla na všetko zabudnúť, a pri tejto príležitosti pýta ju o ruku.
   </p>
   <p>
    Čože?
   </p>
   <p>
    Paulínke vyhŕknu slzy, celá sa zjaší, nie, nevie pokojne pri ňom stáť, uteká do izby, aby sa skryla v niektorom kúte.
   </p>
   <p>
    No učiteľ ide jej v pätách a aj tam, pred pani Hermínou, hlasno a zreteľne zopakuje svoju žiadosť. Nemôže zniesť, aby sa na neho hnevala. Azda mu dobre nerozumela. Chce si ju vziať za ženu, za svoju vlastnú zákonitú manželku, aby mohli porodiť spolu deti, tak, ako to boh prikazuje ľuďom. Pravdaže, iba vtedy, ak by ona a jej ctení rodičia s tým súhlasili. Myslí, že je to celkom čistý úmysel.
   </p>
   <p>
    Ach, o tom ani reči, Láng Nándor sa ukázal vždy čestný, lenže prichádza s tým neočakávane. Obe ženy sú prekvapené, nikdy nepomysleli, že by mohlo k tomu raz dôjsť. Paulínka nemá vôbec odvahu vyjsť od okna spoza záclony, kde sa utiahla. Musí teraz súrne pozerať do záhrady, po slivkách preletujú práve sýkorky a majú také okrúhle brušká, prvý raz v živote si to všimla. Ach, veď by nevedela vydať zo seba ani slovo.
   </p>
   <p>
    Dobre, že je tu pani Hermína, ktorá má, chvalabohu, pokojnú krv, nemusí sa ani červenať za svoje city. Chytro sa spamätá z prvého prekvapenia, lebo si uvedomí, že takéto vážne chvíle sa nesmú premeškať mlčaním. Nuž môže hovoriť pokojne za ňu. Ani Paulínka by iné nepovedala. Pán učiteľ nech si nevysvetľuje jej chovanie v zlom. Všetci sú rovnako povďační, áno, aj Paulínka. Musí si však uvedomiť, že takéto rozhodnutia sú v živote dievčaťa veľmi dôležité. Treba najprv o nich dôkladne pouvažovať, a len potom ich vyriecť. Veď sú s nimi spojené veľké starosti, i pre dievča, i pre nich, jej rodičov. Všeličo treba brať do ohľadu. Nuž bude vari najlepšie, keď na odpoveď počká aspoň jeden deň.
   </p>
   <p>
    Bohužiaľ, pre učiteľa je vec veľmi naliehavá. Na odpoveď nemôže čakať ani hodinu, nie to ešte celý deň. Ak sa dohodnú, ešte hneď dopoludnia musí byť sobáš, lebo popoludní rukuje, ako dôstojník armády jeho veličenstva musí prvý splniť vlasteneckú povinnosť, nuž tak.
   </p>
   <p>
    Nové prekvapenie.
   </p>
   <p>
    V tomto prípade ani pani Hermína nevládze si udržať pokojnú myseľ a tichý, láskavý hlas. Akože si celú vec on predstavuje? Či nevie, že by sa najprv museli ísť napísať ohlášky, potom prejdú celé tri týždne, aby sa mohli trikrát za sebou na veľkých omšiach prečítať na kancli. A kto by ich zosobášil, keď v dedine nieto farára?
   </p>
   <p>
    Láng Nándor si ešte vždy ponecháva rozvahu. Na túto reč by sa mu patrilo trochu pousmiať, ale chce ostať až do konca zdvorilým. Akých zastaralých zvykov sa ešte títo ľudia pridržiavajú. Vidieť, že bývajú v poslednom kúte sveta, voľakde v tmavej, zabudnutej rokline, kde vietor od stvorenia sveta iba dvoma smermi duje, raz dolu, raz hore dolinou. Ale on sa tu nenarodil. U nich doma, na rovine, preháňajú sa vetry všetkými smermi. Potom žil zas dlhý čas vo veľkých mestách, kde sa stretol s mnohými učenými ľuďmi a hlavne, počul rozličné mienky. Mal teda možnosť nadobudnúť správne presvedčenie. Nebude ho tu rozvádzať, ale nespustí sa ho a rozhodne si chce svoj život podľa neho usporiadať. Okrem toho, jemu tunajší farár nemôže udeliť nijakú sviatosť ani požehnanie, lebo je kalvínom. Áno, u nich sú samí kalvíni. Nuž stačí, keď pôjdu k pánu notárovi na civilný sobáš, kde sa pred úradnou osobou a pod svedkami zaviažu, že chcú spoločne založiť rodinu. Ani v kostole by vlastne iné neurobili. Pravdaže, nenamieta nič proti tomu, aby azda neskoršie, vo vhodnejšom čase nešiel kvôli Paulínke a kvôli nim aj na cirkevný sobáš. Dnes sa však o tom nedá hovoriť a chcel by byť rozhodne na čistom prv, ako narukuje.
   </p>
   <p>
    Potom je to inakšie. Sám Matúš, vážená a od starostí prešedivená hlava domu, to uznáva a odo dvier, kde zaujíma svoje dôležité miesto, pohľadmi a tvárou jasne naznačuje pani Hermíne, aby tvrdošijne nezotrvávala na svojom vonkoncom neudržateľnom stanovisku, keď sa ponúka také jedinečné šťastie. Svoje dávne rozhodnutie vychovať z Paulínky paničku nezmenil, len starosti, robota a hlavne zaneprázdnenie so stavbou mu nedovolilo, aby sa ním nepretržite zaoberal a aby mu dal aj nejaký výraz. A teraz sa naskytuje jedinečná príležitosť. Paulínka bude pani učiteľka. Ľudia sa jej budú klaňať, jeho prianie sa ide splniť samo, i bez jeho pričinenia, iba šťastlivou zhodou okolností. Načo tu klásť podmienky, ktoré by ľahko mohli vytvoriť nový, azda aj nepriaznivý stav. Mudrovanie sa niekedy nevypláca. Najmä keď ide o čas. Treba brať vec tak, ako sa sama ponúka. Nový učiteľ je bezpochyby bezúhonný, poriadny mladík, on, Matúš, mu odprvu dôveruje a teraz, keby iba na ňom záležalo, môže mu s pokojným svedomím zveriť Paulínku. Taká je jeho vôľa.
   </p>
   <p>
    Pravdaže, nemusí ju vôbec vyslovovať. Pani Hermína celú záležitosť tiež asi tak chápe, a keďže si Paulínka nepredkladá svoje vlastné a osobitné nároky, Láng Nándor nepotrebuje si nijako kriviť presvedčenie, ktoré iste poctivým spôsobom nadobudol. Všetka česť.
   </p>
   <p>
    O chvíľu potom mladý pár vezie hluchý Joťko na doštenáku na sobáš. Neodprevádzajú ich žiadni svadobníci. Na voze za širokým chrbtom a veľkou hlavou Joťka sedia len oni dvaja, Paulínka a Láng Nándor, lebo je to celkom tichá svadba. Obrady sa odbavia v notárskej kancelárii za písacím stolom, jedným svedkom je obecný sluha a druhým cestár, ktorého oknom zavolajú od roboty v priekope.
   </p>
   <p>
    Ani svadobný stôl nie je doma upravený, ozdobený a založený tak, ako by sa svedčalo. Čože môže úbohá Gajerka, ktorú zavolajú na hodinku, kým sú mladomanželia preč, prihotoviť? Azda tuhú kuraciu polievku, šunku na kyslo s vajcami, nejaký kúcheň, jeden pliešok križliaka, a to viac preto, aby si mohol vziať mladý pán na cestu.
   </p>
   <p>
    Paulínka si nestačí ani náležite uvedomiť, že zmenila svoj stav. Aká zmena? Trocha rušnejší deň. Nechce sa jej ani veriť. Azda to bol iba sen. Všetko trvalo najviac tri hodinky. Hneď po poludňajšom zvonení vynáša do voza kufor, ktorý sama napakovala škatuľkami, hrubšou bielizňou, rozličnými mužskými potrebami a hlavne pečivom a jedlom. Joťko sa kníše popri koňoch, ešte ich naposledy ošuchuje a berie bič. A tu pred ňou stojí Láng Nándor, tanítóúr, jej  muž. Ani on nemá rád dlhé lúčenie. Jeden priamy pohľad, azda je to práve ten prvý, a potom náhly, krátky bozk, a zbohom, píš!
   </p>
   <p>
    Ale teraz dolu cestou zahadzuje sa ešte nejaké chlapisko s uzlíkom pod pazuchou. Istotne sa chce tiež zviezť. Paulínke sa hneď prežiari tvár. A veľmi horlivo pristavuje kone, ktoré sa už boli pohýbali.
   </p>
   <p>
    Veď je to Tóno.
   </p>
   <p>
    Naozaj, Nánkin Tóno, aj on rukuje. Božemôj, veď je ani topoľ, nikto ho už nemôže prerásť, bude z neho poriadny kanonier. Ako sa priženie, rozvlní prudko svojím veľkým telom a najmä rukami povetrie a donesie opravdivú chlapskú vôňu, vôňu ťažkého potu a vôňu tuhého tabaku. Paulínka celá oživne. Voľajako naň bola pozabudla. A teraz si ho pripomína. Ach, Tóno, jej útla bezstarostná mladosť. Hry na pažiti, veľké a smelé podujatia. Áno, Tóno jej veľký priateľ a ochranca. Dosiaľ voľakde bol. Vlastne nebol nikde. Pravidelne každú nedeľu prišiel si sadnúť do krčmy medzi chlapov a popíjal s nimi zo spoločnej fľaše. Len ona naň nejako pozabudla. A teraz je zas tu pred ňou, stále rovnako dobrácky Tóno. Aký je len mocný a pevný. Skoro ho nemôže voz pobrať. Sedí hore na klanici a nohy sa mu ešte vlečú po zemi. Ona je vedľa neho ešte vždy dievčatko, malá Paulínka z krčmy. Pripomína si tú skutočnosť najmä vtedy, keď mu podáva ruku. Jeho jediná ruka by ju zodvihla ani triesku. Chvalabohu, on na ňu nezabudol. Rehlí sa a chce byť aj teraz veselý a hlavne úprimný, ako býval vždy. Majte sa tu dobre, vraví jej, a niekedy nazri aj k mojej materi, lebo tak volával tetku Nánku.
   </p>
   <p>
    Áno, pozrie, sľubuje Paulínka a v očiach cíti povážlivú vlhkosť, keď sa voz pohýna.
   </p>
   <p>
    Kohože to odprevádza?
   </p>
   <p>
    Prirodzene, svojho muža. Ale ten sedí vpredu pri Joťkovi. Áno, Láng Nándor tam sedí nehybne, hľadí dolu za cestou a ani raz neobráti hlavu, aby sa presvedčil, či jeho žena náhodou nestojí ešte na ceste a nečaká na jeho posledný pozdrav. A Tóno sedí vzadu tvárou k nej, stále sa na ňu usmieva, kým ju môže sledovať, a na zákrute, keď má voz zájsť, kýva jej ešte dlho rukou, lebo si myslí, že sa mu tak patrí.
   </p>
   <p>
    Zbohom, Tóno!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1119">
       </a>
       11
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Matúš triumfuje.
   </p>
   <p>
    Zdá sa, že sa mu dielo darí. Nedávno vydal Paulínku a teraz dohotovil prístavbu, akoby bol všetko správne predvídal. Lepšie mu nemohli nebesá žičiť. Hneď po svadbe môže sa Paulínka presťahovať do nového bývania, kde bude bývať zatiaľ, kým sa jej vráti muž z vojny, sama. Potom sa môžu presťahovať do školy. A tak je to dobre. Nič ho nenaháňa, ale nemusí na nič ani čakať. Jeho život sa napĺňa takou mierou, akú si sám určil, a vždy v pravý čas. Túžby a plány sa uskutočňujú, a nie iba čiastočne, spolovice, ale v plnom rozsahu. To človeka zaiste teší, naplňuje sebavedomím a novým odhodlaním.
   </p>
   <p>
    A Matúš ani neukrýva radosť. Chodí pekne zoširoka, s klobúkom posoteným doboku a s rozpätým kabátom, akoby zabúdal, že o rok, dva mu bude treba ísť do penzie. Často si vykrúca bajúzy a je neobyčajne ochotný a prívetivý k ľuďom. Rád sa dáva do rozhovoru s cudzincami, ktorí sa pristavujú v krčme na občerstvenie. Vypytuje sa na cieľ ich cesty, na domov, rodinu, majetok a sám veľmi rád hovorí o sebe, o svojich radostiach i starostiach. Áno, pristavoval. Pochybelo mu miesta, nuž musel sa pribrať. Stálo to veľa námahy, peňazí, ale neľutuje. Má pohodlie, priestor, izieb, bývania pre dvoch. A kedykoľvek ide záhradou alebo sa blíži z niektorej strany po ceste k domu, nezabudne si so záľubou popozerať celú stavbu. Donedávna to bola iba obyčajná chalupa so širokou pričupenou strechou. Ničím sa veru neodlišovala od ostatných dedinských domov, ktoré stoja od vekov pekne v rade vedľa cesty. Stará múranica. Azda si ju niekedy sám majiteľ zliepal z kameňa, ktorý nazbieral v potoku, a z červenej hliny. Ani vápna vari nepoužil. Vtedy ešte neboli vápenice a ľudia nevedeli hasiť vápno v sudoch ako dnes, a keby aj, bolo to nákladné. Radšej urobil široký múr, lebo predpokladal, že taký sa ľahko nerozpadne a unesie aj ťažkú väzbu, ktorou ho nakoniec zavalil. Omietku urobil len na jednej strane, od ulice, aj to nerovnú, hrboľatú, akú vedel svojou ťažkou, neumelou rukou. Nešlo mu totiž o vzhľad. Predmety cenil si ešte len podľa toho, ako mu slúžili, ako sa dali upotrebiť. Chcel mať dom na bývanie, a nie kostol. Áno, dom: teda dlhý pitvor, odkiaľ je priechod na ulicu i na dvor, uprostred ktorého je ohnisko s otvoreným komínom, priestrannú izbu s dubovým stolom a kanapou, kde sa dá v nedeľu pokojne a pohodlne posedieť, potom s veľkou múranou pecou a najmä s teplým prípeckom, kde možno sušiť kapce, premočené onucky, kde bude vysedávať stará mater a niekedy, keď ho nohy nebudú poslúchať, aj on, a konečne tmavú komoru s vlhkou jamou na zemiaky. Nuž a taký aj postavil. Múranica potom stála pri ceste roky, úspešne odolávala živlom a poslušne slúžila svojmu určeniu. V izbe rodili sa i umierali pokolenia. Vždy, keď nejaký život na prípecku medzi zelinami a korienkami vyschýnal, iný sa už nástojčivo dral z kolísky na dlážku alebo aspoň v niektorom mocnom tele pučal. Prirodzene, nezostal v držbe svojho pôvodcu. Majitelia sa striedali. Ťažko povedať koľkí, keď sa nezachovala pôvodná hrada, na ktorú vari robili svoje znaky. No istotne zavše pred zásypou stál voz s truhlicami, s mnohými batôžkami, uzlíkmi a pásikavými perinami, zviazanými do obrusu. Jeden bol práve na odchode, iný sa tu pristavil. Ona všetkých s rovnakou prítulnosťou prijímala. Noví majitelia všeličo vo vnútri zmieňali: rúcali priečky, stavali nové, vysekávali väčšie okná, dvere, upravovali kozub, prestavovali pec, lebo vždy sa niečo potrebovalo, pokazilo a každý mal inú potrebu a iný vkus. Najväčšiu opravu urobil Matúšov otec, akoby bol predvídal, že v múranici bude krčma. Ohnisko vyhodil, miesto neho vystavil riadny sporák s platňou a kuticou, prednú časť pitvora premenil na kuchyňu, zadnú prehradil dvoma priečkami, čím dostal dve komory, sám pánboh vie, na čo ich potreboval, z tmavej komory urobil druhú izbu, terajšiu korheľňu. Matúš dal z nej len dvere na ulicu vyraziť. Ach, bol to podnikavý, vynaliezavý človek, veľký staviteľ, v hlave mal mnoho smelých plánov. Keby bol žil aspoň dva životy, zaiste by bol na týchto miestach vystaval nový labyrint, ak nie babylonskú vežu. I Matúš môže len jemu ďakovať, že má porozumenie pre stavebníctvo. Vtedy sa veľa búralo, rúcalo. Ohlušujúce údery a výbuchy otriasli celým staviskom, kúdliská ťažkého žltočerveného prachu museli sa pchať škárami popod strechu, keďže im nestačili okná a dvere. Všetky priechody vnútri boli zatarasené trámami, doskami, latami, vršiskami skál a zoschnutej hliny. Ako pri zemetrasení. Ale navonok nemenilo sa vlastne nič. Pôvodné základy nikto neporušil. Štyri múry stáli pevne. Stará múranica vyzerala spod nízkej strechy práve tak pochmúrne ako vari pred sto rokmi.
   </p>
   <p>
    Až teraz zmenila svoj vzhľad, alebo lepšie, stratila sa v novom stavisku, ktoré náhle pri ceste narástlo. Matúš naň pozerá, pozerá a musí sa usmiať. Je to veru dlhé ako skutočný panský dom. Vlastne sú to dve bývania, dva domy, spojené jednou strechou: horná strana a dolná strana. Horná je úplne nová: vysoké dvere s mosadznou kľučkou, veľké dvojité okná, celkom na mestský spôsob. Ale aj dolná stratila svoj vzhľad. Má novú hladkú omietku, novú strechu, nové ozdoby okolo okien. Keď vyblysne spoza hory slnko, všetko sa to belie, ligoce ako na paláci.
   </p>
   <p>
    Nuž Matúš má príčinu usmievať sa. Nikto v dedine nemá taký dom. Jeho vyniká nad všetky chalupy. Zďaleka ho vidieť: kostol, školu, krčmu. To je jasný stred, najvýraznejšia skupina, ostatné sa stráca v záhradách. Ľudia všeobecne priznávajú, že okrášlil dedinu.
   </p>
   <p>
    Pravdaže, vložil do toho veľa peňazí. Všetky úspory sú preč, priečinky vymetené, modlitebné knižky prázdne, vo vkladných knižkách strany vkladov a výplat sa zrovnávajú, ba menšou sumou sa aj zaťažil. Ale nebanuje. Naopak, urobil dobrý ťah. Zaistil sa pre každý prípad. Nastávajú nepokojné časy. S peniazmi sa môže všeličo stať, vojna je ošemetná vec, ani papier ani cisárov obraz nemôže nič bezpečne zaručiť. Nedá sa totiž vedieť, aspoň tak vravia schopnejší a prezieravejší ľudia. A on má všetky peniaze v dome. Odtiaľ mu ich nikto nevezme. Ach, kto by sa išiel mocovať s hrubými múrmi a čo by z toho mal. Dom stojí pevne a bude tak aj stáť aj o desať, o päťdesiat rokov. Keď bude chcieť potom predávať, dostane zaň od záujemcu priam do ruky svoje peniaze. Azda ešte viac. Všetko záleží od pomerov. A bez ťažkostí bude môcť kúpiť nejaký veľký dom v meste, ako plánuje. Takto vlastne blíži sa míľovými krokmi k cieľu. Dom v meste nie je už iba sen. Jedna čiastka, tá hlavná, základná, stojí už tu pred ním. Má svoj určitý, pevný tvar, tá druhá už ľahšie vyrastie. Ide len o pár rokov.
   </p>
   <p>
    Komu by také utešené výhľady nevtlačili do tváre úsmev?
   </p>
   <p>
    Ale koreňom Matúšovej radosti je predsa len jama na hnojnicu. Ó, ten Pišta, Elvírin kočiš, aký to bol skvelý chlapík. Komu by bolo zišlo na um, že sa hnojnica môže chytať do cementovej jamy? Matúš ho veru často spomína a je mu veľmi vďačný! Dobre, že sa s ním stretol a že sa s ním radil o stavbe. Teraz má hotový zázrak v záhrade: krásnu, štvoruhlastú, presne na cól vymeranú a hladko ako izba vycementovanú jamu na hnojnicu. Sám ju kopal a latôčkou vymeriaval, aby bola dostatočne hlboká. Pišta spomínal meter. No on sa nevedel zdržať. Keď jama, nech je poriadna. Nuž je teraz vari na pol druha. Sám robil priekopu, ukladal a spájal rúry, prizeral sa, keď murári steny obkladali skalami, tehlami a cementovali, a hlavne, stál nad ňou v tú rozhodujúcu chvíľu, keď uvoľnil v maštali na dne pastržaje otvor. Príde, nepríde? Napätie sa predlžovalo a tým úmerne aj rástlo. Hnojnica má svoju hustotu, netečie tak rýchlo ako voda. Niekde sú vari aj prekážky, strúsená zem, skala, ktorú treba obísť. Minútky sú dlhé, keď sa na ne upriamujú všetky zmysly. Ale potom predsa prišla. Hustá čierna tekutina sa zaligotala v ústí rúry a hneď stiekla, hnaná vlastnou váhou, dolu hladkou stenou na čistučké dno, kde si už počínala voľne. Matúš otváral oči. Ako živá. Rozbehne sa jedným smerom, potom zastane, nafúkne sa a uteká práve opačnou stranou, akoby sa tiež radovala, že jej vymerali toľko voľného priestoru. Chcela by obsiahnuť hneď všetko. Cez jednu noc zaleje celé dno, o týždeň, dva zodvihne sa rovnomerne o palec, dva, za rok naplní celú jamu. Áno, zaligoce sa tu uprostred záhrady ani čierne jazero. Matúš bude musieť uvažovať, ako upraviť voz, aby ju mohol vyviezť na pole. No zatiaľ nad tým nerozmýšľal. Stredom jeho pozornosti je teraz jama v záhrade.
   </p>
   <p>
    I ľudia sú na ňu zvedaví. Stále iní a iní prichádzajú, aby ju videli zblízka. Chceli by si aj oni niečo podobného urobiť. Bezpochyby, taká jama je dobrá a užitočná sprava. Hnojnica nestojí v pastržaji, nerozteká sa popod strechu, nezapácha celým domom, a nezamočíš si v nej kapce, keď včas ráno, temer za tmy, ideš kŕmiť statok. Ale sama od seba sa zhromažďuje v jame, odkiaľ si ju môžeš v nádobe preniesť, kde chceš. Len nemala vari byť hneď pod strechou naproti oknu, ktoré vedie z izby. Gazdinky neznesú vždy zápach maštale.
   </p>
   <p>
    Ale Matúšovi taká malá chyba na jeho diele nepokazí radosť. Jemu veru neprekáža a keby niekomu azda prekážala, môže ju zakryť doskami. Tak.
   </p>
   <p>
    Ale neprekáža.
   </p>
   <p>
    Dokonca ani Paulínke, ktorá by mala dôvod znepokojovať sa keďže sa už do nového bytu nasťahovala. Každé ráno otvára práve okno, nakláňa sa von, prezerá záhradu, vidí tudolu pod sebou jamu a cíti ju v rannom povetrí, a nebadať, že by sa jej tvárou rozprestrel tieň nevôle. Prečo by sa pre obyčajnú jamu na hnojnicu znepokojovala? Veď je nie, chvalabohu, parfumovaná dáma z mesta. Pozná dobre všetky zápachy dediny a zatiaľ ich celkom dobre znáša. Okrem toho práve v tomto čase je natoľko zaujatá sama sebou, že jej zostáva veľmi málo pozornosti na to, čo sa deje okolo nej.
   </p>
   <p>
    Nedávno zmenila svoj stav. Ach, sprvu neprikladala tomu veľkú dôležitosť. Veď sa vlastne nič nezmenilo. Po svadbe tú noc spala nerušene, tvrdo, ani len zvláštne sny ju nepokúšali. Ráno vstala a išla po práci ako obyčajne. Nič nenašla v sebe také dôležité, čím by sa bola musela zaoberať, čo by ju bolo upozorňovalo, že spravila dôležité rozhodnutie, keď minulý týždeň na notárskom úrade za prítomnosti dvoch svedkov pripísala na listinu k menu Láng Nándor ešte svoje meno.
   </p>
   <p>
    A predsa!
   </p>
   <p>
    Prišlo to potom o niekoľko dní. Začala sa naplňovať voľačím, čo predtým v sebe necítila. Cítila zmenu v tele i v duši. A dnes už nepochybuje, že spravila dôležitý krok.
   </p>
   <p>
    Predovšetkým ľudia ju všeobecne volajú pani učiteľkou. Znie to čudne, keď donedávna bola každému iba Paulínkou. Ani nevie, prečo si musí vtedy uvedomiť úzkosť, ktorú prežívala toho večera v tráve na sihoti, keď mu unikla z rúk. Azda svojím temným podvedomím priznáva, že sa vtedy naozaj zmenil jej stav. Potom má už svoje vlastné bývanie, hornú stranu, kde sa čím ďalej tým častejšie uťahuje so svojimi tajnými myšlienkami, so svojimi novými pocitmi, áno, so svojimi vidinami. Na dolnú stranu chodí len vypomáhať. Tak dajako. Nie je už tam viac doma. Každý večer, sotva skončí poslednú prácu, umyje a poutiera si ruky, berie sviečku, praje rodičom dobrú noc a vracia sa domov. V ruke nesie aj vlastný kľúč, ktorým otvára a za sebou pozorne zatvára dvere. V izbe položí sviečku na stôl a zakaždým sa jej žiada, aby si spokojnejšie a hlbšie vydýchla. Nejako jej to dobre padne. Uvoľní sa, nadobudne plnšie a mäkšie tvary.
   </p>
   <p>
    Tu je vo svojom. Kdekoľvek sa pozrie, hľadí na predmety, ku ktorým cíti bližší vzťah, ktoré prijala do svojho vlastníctva, lebo je tu skriňa, kde si ukladá svoje šaty, svoju bielizeň, sú tu nočné skrinky, v ktorých má mnoho škatuliek, mnoho známych a milých drobností, ozdôbok, pripomienok na detstvo, je tu veľké zrkadlo s mramorovým stolíkom, aké videla voľakedy u kerestmamy a do ktorého len ona hľadievala, a má tu vlastnú posteľ. Všetko je to ešte nové, novučičké, zaváňajúce skladom, mladým drevom, lakom a tvrdými remeselníckymi rukami, lebo len nedávno priviezli to sem z mesta. Všetko je to aj pokojné, tiché, ešte len poslušne vyčkávajúce na svoje konečné určenie a použitie. A predsa so všetkým stačila už nadviazať taký blízky pomer, že sa tu cíti najosobnejšie a najplnšie. Berie ľahko predmety do rúk, dotýka sa ich priamo a na ktoromkoľvek mieste a pôsobí jej to na hmat príjemne, pohybuje sa medzi nimi, sedí alebo stojí a necíti úzkosť, netreba sa jej v ničom ukracovať, uťahovať a ukrývať. Môže urobiť, čo chce, vždy je bezpečná, že to urobila len vo svojom vedomí a za svojej prítomnosti.
   </p>
   <p>
    Pri svetle sa pokojne vyzlečie, odkladá si šaty na stoličku: handričku za handričkou, motúžtek za motúžtekom a mnohé jemné, lesklé a menivé kúsky šiat, ktorými si musí vo dne priodievať telo. Navliekla si cez hlavu dlhú ľanovú košeľu, všetko ľahučkým a voľným pohybom, a vojde do svojej postele. Pravdaže, sú tu dve, jedna vedľa druhej. Tú druhú ani neodostiela. Stojí tu ešte neporušená a dôstojne, ako ju bola upravila. Chladná vôňa čistého, nového plátna vychádza z jej našuchorených perín. Ale každý večer i každé ráno musí na ňu hľadieť a musí sa ňou dlho v myšlienkach zaoberať.
   </p>
   <p>
    Na tej posteli mal by ležať on, Láng Nándor, lebo bola vlastne pre neho určená. Áno, tu ona a tam po ľavej strane on. Ach, bolo by to možné? Opovážil by sa porušiť jej čistotu? Veď by tak hľadel, ako tu pod perinou čupí a v úzkostlivom očakávaní vyvaľuje oči. Mohol by sa jej spoľahky dotknúť na ktoromkoľvek mieste. Stačilo by iba načiahnuť ruku, podstrčiť nohu, ba mohol by sa neočakávane vynoriť spod periny vedľa nej. Potom by ho cítila v bezprostrednej blízkosti, pozdlž celého tela. Ach, nie, nie. Vzoprela by sa všetkými možnými prostriedkami proti takej smelosti. Musel by ustúpiť, tvrdí s pochybnou určitosťou a upcháva perinu okolo seba, každé miesto, kde predpokladá, že by jej hrozilo nebezpečenstvo.
   </p>
   <p>
    Chvalabohu, že je preč. Nič takého sa jej nemôže prihodiť. Druhá posteľ je pokojná a periny sa nehýbu. Ešte čakajú, áno, trpezlivo čakajú. Ale čo je to platné. Láng Nándor by mohol napríklad ešte teraz uprostred noci zabúchať na okno, vojsť dnu do izby ako do svojho a ona by mu musela urobiť poslušne miesto vedľa seba, aby sa mohol zohriať od jej tela, ak by mu bolo zima a ak by si to želal, lebo ona je predsa jeho žena. Uvedomuje si vzápätí a celá sa pritom vystrie, niekde v chrbtovej kosti prehne. I náležitý strach ju premkne, ale nie je to strach, po ktorom zuby drkocú, ale po tomto skôr horúčka stúpa po žilách, mohlo by sa povedať príjemná horúčka, lebo hneď za ňou rozloží sa v tele sladká únava, ktorá unáša do hlbokého spánku.
   </p>
   <p>
    Konečne sú tu i listy od Lánga Nándora. Listy, ktoré dochádzajú pravidelne na meno Paulína Lángová, pekné, ružové so zlatou vložkou, popísané husto úhľadným písmom, trochu zaváňajúce fialkami. Paulínka si dochádza po ne sama na poštu. Zaujímavé, na túto povinnosť si veľmi rýchlo zvykla, a teraz sa jej vidí dokonca veľmi príjemnou.
   </p>
   <p>
    Každý tretí deň sa starostlivo pristrojí pred zrkadlom, upevní na hlavu slamený klobúk s ružou, do ruky vezme plátennú tašku, slnečník a ide akoby na prechádzku hore cestou smerom k susednej dedine. A keď sa odhliadne od pohnútok, ktoré určujú jej konanie, je to vlastne prechádzka, lebo kráča pomaly z nohy na nohu, opatrne krajom cesty, aby si nezaprášila topánky a aby sa nemusela stále vystupovať vozom. Tu i tam zastane, rozhliada sa po okolí, aby dala najavo, že sa neponáhľa. Chvíľku sleduje deti okolo ohňa na pažiti, chvíľku zas kone, preháňajúce sa pastvou. Ach, je to veľmi príjemné, takéto zastavanie v ceste. Človek takrečeno vychutnáva slasti voľnej chvíľky. Ľudia, ponáhľajúci sa vedľa nej za prácou, úctivo zdravia, lebo Paulínka je pani. Takto ani nevie, ako zájde do druhej dediny. A keď sa dostane až ta, bola by veru vinovatá, keby nenazrela na poštu.
   </p>
   <p>
    Tu za stolíkom ešte vždy sedí Ervín, stále hybký, uhladený, elegantný mladý pán s vážnym výzorom úradníka a so žltou ceruzkou za uchom. Ó, Ervín s neobyčajnou láskou priľnul ku svojmu úradu a nemá vôbec úmysel pachtiť sa za iným miestom. Je totiž presvedčený, že koná veľmi dôležitú službu pre monarchiu a že by ho nevedel nijaký tvor na jeho mieste zastúpiť. Veru, človek musí mať vlohy, dobrú pamäť, bystré zmysly, dlhé prsty a najmä určité spôsoby, aby mohol vychádzať dobre s každou stránkou. Túto skutočnosť naostatok náležite ocenili aj vojenskí páni. Z poslednej asentírky ho bez ťažkostí prepustili, keď sa dozvedeli, aký úrad vykonáva, nemusel žiadať ani o reklamáciu, ako to robili všetci, ktorí sa chceli vyhnúť vojne.
   </p>
   <p>
    Možno aj preto Ervín v tomto čase vynaložil veľa úsilia na to, aby miestnosť, v ktorej cez deň a často i nocami vysedával, mala vzhľad skutočného úradu. Všade okolo seba po stenách nalepil mapy, mnohé vyhlášky a upozornenia, tabuľky, na viditeľné a najdôležitejšie miesto postavil hodiny a malú citlivú mosadznú vážku, hneď vedľa na zem veľkú decimálku, na ktorej musí vždy ležať nejaký balík, a hlavne, na dvere dal urobiť malé štvoruhlasté okienko s poličkou z jednej i z druhej strany, ktoré sa dá podľa potreby ľahko odsúvať, lebo teraz ľudia už nesmú vstupovať voľne do úradnej miestnosti. Pánboh chráň! Majú to predsa aj zreteľne vypísané na dverách: nevyrušovať a čakať. Veru, každý musí trpezlivo pri okienku stáť a čakať, kým sa v okienku nezjaví Ervínova jemná biela ruka s ligotavým prsteňom alebo masívny, dobre živený a do tváre pevne vkorenený nos.
   </p>
   <p>
    Ale pre Paulínku také opatrenie neplatí. Paulínka je uňho vždy vítaná. Ukázalo sa totiž, že sa na ňu vôbec nehneval, či sa starí a dobrí priatelia môžu na seba hnevať? Trocha trucu. Pri hre detí sa to stáva. Ach, pravdaže, dolu nemohol prísť. Práve vtedy bol nejako veľmi zaujatý. Nuž úrad, starosti, veru. A potom niečo sa bol dozvedel. Áno, tanítóúr. Nechcel vyrušovať a skoro by bol zabudol, gratulujem, gratulujem!
   </p>
   <p>
    Paulínka sa musí blažene usmievať. Dobre jej padne, keď ju priateľ takto srdečne víta aj po tom, čo sa medzi nimi stalo. To znamená, že netreba sťahovať dôstojne ústa, klopiť oči a červenať sa. Stará známosť sa obnovila, trvá ďalej a sú predpoklady, že sa bude ešte utužovať.
   </p>
   <p>
    Ervín je veľmi pozorný a k tomu ešte i citlivý. Aj pri stálom zaneprázdnení a pohrúžení do roboty nad stolom stačí ušami a očami dakedy aj nosom uhádnuť, čo sa robí za dvermi, presne a pohotove zaznamenáva si niekde v pamäti šelesty, nepartné zvuky, svetlá, tiene a farby, ktoré vznikajú alebo sa len mihnú za malým okienkom, všetko v hlave stačí kontrolovať a zrovnávať, keď potreba a spoločenský ohľad vyžaduje, vie byť veľmi rozhodný a úslužný. Paulínka nemusí nikdy dlho čakať pri okienku. Sotva Ervín zachytí jej ľahký krok, vyskakuje od stola, zanecháva tabuľky, štatistiky, účty, ktoré má práve pred sebou, hocako by boli dôležité a súrne, ba v náhlosti obyčajne zabudne si položiť za ucho i žltú ceruzku, bez ktorej nikdy neprijíma návštevu, a uteká otvoriť dvere. Nech sa páči. Nie sem. Tuto na mäkké si má sadnúť.
   </p>
   <p>
    Je to veľký kožený diván, ktorý si Ervín z rodičovského domu priniesol sem, aby si mohol jednak po vyčerpávajúcej práci pohodlne odpočinúť, a jednak aby mohol dôstojnejšie prijať a usadiť vzácnejšie a lepšie návštevy. Paulínka sa doň temer celá ponorí. Má totiž niektoré miesta mäkšie a povoľnejšie. Keď si ich náhodou človek vyberie, naraz vhupne do jamy, ktorá sa pod ním vyhĺbi.
   </p>
   <p>
    Ale na tom nezáleží. Aj to padne Paulínke dobre po dlhej ceste a je svojmu priateľovi vďačná.
   </p>
   <p>
    Ervín sa potom snaží obslúžiť ju čo najsvedomitejšie a najrýchlejšie. Ešte veru ani poštu neotvoril. Mal takú súrnu robotu, nejaký výkaz pre vojenské úrady, ó, aj on slúži svojím spôsobom vlasti, len nesmie o tom hovoriť. A vlastne iba pred chvíľou ju doniesli. Poštár niekde odbehol. Mal by aj chvíľku počkať, lebo bez neho nesmie otvárať kapsu. To pre peňažné zásielky, ale kvôli nej spraví všetko. A hneď berie z klinčeka nad stolíkom malý kľúčik a otvára objemnú koženú kapsu. Hľa, celá kopa. V poslednom čase sme vždy takto preťažení, vraví a naozaj vyťahuje hŕbu listov, novín, rozkladá ich po stole a triedi. Robota mu ide veľmi rýchlo. Má už predsa niekoľkoročnú prax. Temer ani očami nečíta, len ohmatáva tenkými a dlhými prstami. Papier šuští, listy samy skáču, dlhé, krátke, rozličnej farby, rozličného tvaru, tvrdé karty s lesklými obrázkami, mnohé pozdravy, správy, tajnosti, túžby dvoch oddelených sŕdc, áno, veľký svet, radosti, žiale, diskrétne odkazy pod známkami alebo pod založenými rožkami, vzdychy horúcich úst, hlasný tlkot nepokojných sŕdc. To všetko v jediných rukách a Ervín sa tým už ani nevzrušuje. Chladnokrvne sa v tom prehrabáva. O chvíľku má okolo seba niekoľko pekne upravených hŕbok: jedna je pre notársky úrad, iná na faru, ďalšia do školy a tie ostatné pre jednotlivé dediny obvodu.
   </p>
   <p>
    Poštár si ich môže prevziať a odniesť na miesto určenia. Nakoniec ešte raz zahrabne rukou do kapsy, aby sa presvedčil, že je prázdna, a aby uspokojil aj Paulínkinu zvedavosť. Nie, dnes jej nič neprišlo, vraví trocha ľútostivým hlasom, ale hneď jej dodáva nádej. Azda nabudúce. Dnes sa pravdepodobne jedna zásielka omeškala, lebo to býva tak: poštár by mal čakať na hlavnej pošte v meste do príchodu popoludňajšieho vlaku, no teraz vlaky veľmi meškajú a poštár musí byť pred večerom bezpodmienečne tu, potom, pravdaže, jedna zásielka sa opozdí a dostane sa sem len nasledujúcou poštou. Nuž teda nabudúce istotne niečo dostane. Myslí si, že je potrebné hosťa niečím uspokojiť, dodať mu sily, áno, rozveseliť ho.
   </p>
   <p>
    Ale Paulínka neprejavuje sklamanie. Drží sa skvele. Sedí ďalej pokojne na diváne, pohráva sa so strapčekmi, ktoré lemujú okraj sediska, púšťa sa bezpečne do rozhovoru, ako by jej na liste málo záležalo: len chvíľku si ešte posedí, potom zas pôjde. Veď vlastne vyšla si na prechádzku a sem nazrela iba tak po ceste, ak by reku náhodou niečo došlo. Ani vtedy nie, keď Ervín s neskrývanou predtuchou hádam aj príliš divadelne otvára kapsu a napodiv vždy prvým hmatom vyťahuje list známej farby na adresu Paulíny Lángovej, neprejaví nejakú ženskú slabosť. Pokojne ho prijme a vloží do plátennej tašky. Úzkostlivo dbá, aby sa to stalo nenápadne, čo možno pomaly a temer neuvedomeným pohybom. Sama nevie prečo. Azda nechce, aby sa jej priateľ dozvedel o novom cite, ktorý v sebe nosí a s ktorým sa sama ešte úplne nevysporiadala. Azda by si chcela pred ním silou-mocou uchovať tú starú pôvodnú podobu. Nič určitého. I pred sebou vlastnú príčinu správania tají, možno si ju ani sama neuvedomuje.
   </p>
   <p>
    Iba vonku, keď bezpečne vie, že nesie v taške list, vojde do nej nepokoj, silnejší prúd krvi, ktorý jej nadľahčuje telo. Potom už zabudne, že vyšla iba na prechádzku. Nevie ju už upútať hra detí pri ohnisku a šalenie bujných koní na pastve. Treba sa jej ponáhľať. Len čím skôr aby bola doma, aby sa mohla zatvoriť do svojej izby, čím skôr vytiahnuť list z tašky, otvoriť hoci prstom a čítať, čítať.
   </p>
   <p>
    Čože jej píše?
   </p>
   <p>
    Ó, veľa, veľa.
   </p>
   <p>
    Nie je to už iba jeden, dva listy, ale poriadne hrubý zväzok, prepásaný belasou hodvábnou stužtičkou, ku ktorému pribúda každý týždeň aspoň jeden kus. Veru hŕba ružových listov, husto popísaných na štyroch stranách drobným písmom, stále drobnejším, lebo citové bohatstvo pisateľa, ktoré sa žiada vyjaviť, je z týždňa na týždeň obsiahlejšie. Keby sa malo všetko vypísať, bol by z toho celý román.
   </p>
   <p>
    Láng Nándor prišiel šťastne do kasárne. Cestovalo sa mu všelijako, vlaky boli preplnené, všade nával, zhon, stisk, nedostal sa ani k svojmu kufru, iba tu, v kasárni, si mohol utíšiť hlad. Všetko sa mu veru zišlo. Veľmi pekne ďakuje. Aby nezabudol, cestoval spolu s tým chlapom, čo sa mu prilepil doma na voz, no, s tým Paulínkiným známym, áno, s Tónom. Je to veľmi poriadny chlap a ani nie taký hlúpy, ako sa zdá. Cestou mu v mnohej nepríjemnej situácii pomohol. Nuž bolo dosť opilcov. I tu na dvore sa s ním často stretne. Ešte ho nevystrojili. Bol by rád, keby si ho mohol podržať pri sebe. Pokúsi sa. Azda to aj pôjde, keď je dôstojníkom. Mal by sa tak aspoň s kým rozprávať o nej, o Paulínke. Zatiaľ ani on, Láng Nándor, nemá výhľadu, aby sa dostal do poľa. Dostane pravdepodobne úlohu tu, v kasárni. Znova sa ospravedlňuje za všetko, čo sa stalo večer pred jeho odchodom v potoku. Prišlo to na neho tak náhle a on nemal síl, aby odolal. Musel jej nejako prezradiť, aké city k nej prechováva. Priznáva sa, že od prvého stretnutia ho pútala svojím zjavom. Hneď tam v krčme, keď sa pred ňou tak nečakane zjavil, ozvalo sa mu srdce, a hlavne potom u neho v škole, keď stála pri stole a ukladala kvety do vázy a keď sa odvážil na ňu lepšie pozrieť. Do tých čias nepoznal ženu. Vyrástol na samote v puste, medzi žriebätami, priatelil sa so sučkou, na dvore vídaval len mamku, niekedy im prišli k poľným prácam vypomáhať nádenníčky, ale boli to všetko staršie ženy, zrobené, vždy špinavé, zapáchajúce hnojom.
   </p>
   <p>
    V meste zas stretával vyfintené paničky, ovešané falošnými šperkmi, nafarbené, zaváňajúce silnými voňavkami, naskrz falošné, neprirodzené, vždy nehanblivo chlapom vystavené na oči, lacný predajný tovar a pritom ešte hlúpe. Ach, nemohol ich zniesť vo svojej blízkosti. Azda pre ne znenávidel ženy. Začal ich podceňovať, urážať. Ani na myseľ mu neprišlo, že by si raz mal spomedzi nich vybrať družku života. Uzatvoril sa do seba a chcel sa venovať len svojim chrobáčikom. Áno, taký zaznávaný a ľuďom často nepríjemný chrobáčik, ako je Carpocorus bacearum, čiže obyčajná bzdocha, zdal sa mu zaujímavejším, pozoruhodnejším tvorom, ako je žena. A náhle zjavila sa ona, jednoduchá, opravdivá a čistá ani ranná rosa, mladá, a predsa plná a mäkká ako čerešňový kvet. Bol to teplý lúč do jeho temravého, pustého sveta. Bolo to prebudenie. Naraz prehliadol cez chmáru, ktorá mu zaťahovala zrak, a ocitol sa v plnom svetle. Videl určitejšie, jasnejšie, áno, videl nový svet, nový život, krásny, čakajúci na neho so svojím šťastím, len načiahnuť sa a trhať, brať, ukájať si smäd a hlad. Veru, do svojej samoty sa už viac nemohol vrátiť. To všetko, čo nasledovalo potom, bolo len sebatrýznenie. Bol zápas tela s duchom. Duch sa bránil, nechcel ustúpiť zo svojej dobytej a pevnej pozície, zúril, lebo mu išlo o dôstojnosť, o česť, bolo sa treba deliť o prvenstvo. A telo žiadalo zas neustúpčivo svoj podiel na živote. Ó, mladé telo, čistá krv, ohlasovali sa spolu zo dňa na deň nástojčivejšie. Nevedeli už niesť ťarchu samoty, nevedeli strádať, nechceli obetovať svoje najkrajšie sily vysokým, možno ani nedosiahnuteľným ideálom, nejakým chiméram, zistili, že sú dosť vyspelé a smelé, aby sa mohli pustiť vlastnou cestou. Urputný zápas sa stupňoval. Nemohol sa sústrediť na prácu, nemal spánku. Trpel on, trpeli ľudia okolo neho, áno, najviac deti.
   </p>
   <p>
    Ale keď potlačil v sebe pýchu a našiel si cestu k nej, náhle všetok nepokoj, tieseň, šialenstvo sa rozplynulo ako jarná búrka a nastalo utíšenie, zmierenie. Pred ním bol vždy utešený svet: svieže rána, slnečné dni, hviezdne noci, rosa na tráve, kvety, mnoho farieb: biela, červená, zelená, belasá, čisté vône, jasné zvuky, smiech, radosť a uprostred toho ona ako dobrá víla, ktorá dotykom rúk, úsmevom, svojím dychom otvára život a rozdáva šťastie. On mohol len spievať s vtákmi, áno, spievať a velebiť boha, že ho priviedol do takej krajiny. Ani si nevie predstaviť, čo pre neho znamenala. Už vtedy vedel, že drží v rukách jeho osud, len sa jej to ešte neopovážil povedať. Bola úprimná a taká nevinná. Bál sa, že ju vyplaší. A sám bol šťastný, keď ju mohol cítiť, počuť a vidieť. Áno, vtedy stačilo mu aj to, keď ju mohol odprevádzať: ona šla napred s košíčkom popod medzu, z dolnej strany ju tiesnila vysoká tráva, z hornej hradba mladého žita, odkiaľ sálala vždy väčšia horúčava ako zo slnečnej gule, ktorá bola nad nimi.
   </p>
   <p>
    On išiel pár krokov za ňou a hľadel, ako sa prebíja: pomáhala si voľnou rukou i bokmi, tráva sa však zavaľovala hneď za ňou, nuž vyzeralo to tak, akoby sa vlnila s ňou, akoby roztvárala plné biele lupene na hladinu zeleného jazera a ľahko plávala vo vlnách. Niekedy zavial oproti silnejší vietor a vtedy s vôňou rozličných kvetov a bylín priniesol k nemu aj vôňu tela. Ó, aká slasť, aká slasť.
   </p>
   <p>
    Keď Paulínka číta tieto miesta, musí sa červenať. Vzrušuje ju, že sa zmieňuje o jej tele. Ešte ju nikto naň neupozornil. Všeobecne chvália jej bujné, husté vlasy, jej čisté oči a malé jamky na lícach, no o jej telo sa nikto nezaujímal. Azda sa to ani nesmie. Telo treba úzkostlivo ukrývať pred cudzími očami. A on sa predsa opovažuje.
   </p>
   <p>
    Ale sú tu aj iné listy. Ďalšie. Žeravejšie. Láng Nándor je v nich ešte úprimnejší a odvážnejší. Azda preto, že jej nemusí hľadieť do očú. Papier znesie a vzdialenosť, ktorá ich oddeľuje, zaručuje bezpečnosť v každom ohľade.
   </p>
   <p>
    Predovšetkým nie je vôbec spokojný, že ju musel tak náhle opustiť. Veď to vyzeralo, akoby sa bol chcel zbaviť zodpovednosti, akoby bol chcel ujsť. Ráno pytačky, predpoludním sobáš, popoludní rozlúčka. Nestačil sa s ňou osamote ani porozprávať. Čo si o ňom len pomyslela. Istotne sa cíti teraz veľmi opustenou. Narobil jej starosti. Treba všeličo zaopatrovať do novej domácnosti, zariaďovať sa, mal by byť pritom, lebo mu záleží, ako budú bývať. Napríklad rozhodne chce, aby mali spálňu vymaľovanú na belaso. Ach, nie na ružovo, ako sa všeobecne spálne maľujú. Belasá je jasnejšia a teplejšia. Belasá býva na oblohe, keď svieti slnce a spievajú vtáci. A či bude vedieť, ako má umiestniť postele, aký obraz kúpiť a zavesiť nad ne. To je veľmi dôležité, veru, keby bol doma, pomohol by jej a poradil.
   </p>
   <p>
    A potom má zvláštne priania, ktoré sa opakujú v každom liste ako refrén tklivej pesničky. Zdá sa, že clivie. Ach, akýže je to život tu, v kasárni. Samé povinnosti, rozkazy, povely, vyklepkávanie opätkami, strmý krok, chladné, prísne tváre, odmerané pohyby. Celé dni preháňa po vyprahnutom dvore chlapov, sám sa nabehá do úmoru, nemá si kedy ani pokojne vydýchnuť a večer si líha v bagančiach a v šatách do postele, lebo každú chvíľu môže prísť rozkaz, aby odviedol svoje mužstvo na front. Azda sa to stane zajtra, azda pozajtre. Na všetkých príde rad. A on zanechal doma mladú ženu, s ktorou sa nestačil ani rozlúčiť, ktorej zaviazal život, ale nedal jej záruku bezpečnosti a hlavne, nepresvedčil ju, akým silným putom lásky sa k nej vinie. Ako rád by chcel byť tam pri nej, len ešte raz, na chvíľu. Išli by na prechádzku, ako chodievali. Mohli by ísť zas okolo Kozieho vrchu. Mohli by si aj sadnúť na to isté miesto, kde sedeli v posledný večer. Ó, bolo tam krásne. Sami dvaja pod oblohou a vysoko, vysoko nad dvoma dolinami, tvárami proti sebe, aby ju mohol vidieť, aby sa jej mohol dotknúť a presvedčiť sa, že je to ona, aby si mohol položiť chvíľku hlavu do jej teplého lona. Potom by sa istotne upokojil a neľakal by sa budúcnosti.
   </p>
   <p>
    Pravdaže, to sú iba prvé listy, povedzme prvý tucet. Vtedy je Láng Nándor ešte ohľaduplný. Má vari aj dosť času na písanie listov. Litery temer kreslí, aby boli čitateľné, ba tu i tam na začiatku riadka primaľuje aj nejakú ružičku, srdiečko alebo vtáčka s otvoreným zobáčkom. Slová skladá pozorne a hlavne, vyjadruje sa kvetnato. Hovorí mnoho o hviezdach, medových ústach. Tak nejako. Je to veľmi milé a sladučké ako javorová vodička.
   </p>
   <p>
    Ale v posledných listoch badať, že stráca trpezlivosť. Nedbá už toľko na uhladenosť a na skladbu. Azda nestačí. Pribúda povinností. Píše len tak napochytro, aby si niečo nezmeškal, ale vyjadruje sa určitejšie, vo svojich žiadostiach je náročnejší. Ponosuje sa, že nemôže spávať, celé hodiny leží s otvorenými očami, prehadzuje sa. To iste od práce a napätia. V taký čas hľadá úľavu len pri nej. Lebo ona je vždy niekde blízko, v povetrí, zastretá šerom, a keď na ňu zavolá, vystúpi zo svojho úkrytu a poslušne blíži sa k nemu. Ale, bohužiaľ, je to iba prelud. Sotva urobí rozhodujúci pohyb, aby ju privítal a prijal, rozplynie sa v tme. Ach, a on by ju chcel mať rozhodne v rukách, lebo už ho nevie uspokojiť, keby mal na ňu len hľadieť, keby jej mal len prihládzať vlasy, plecia a ruky. Veď ako jej manžel má na ňu určité práva. To je nesporné. Chcel by ju teda vziať do náručia, položiť vedľa seba, aby ju mohol bozkať, áno, aby jej mohol bozkať čelo, ústa, oči hrdlo, biele prsia, aby ju mohol vybozkávať celú, až do opojenia. Nuž akože to spravíme?
   </p>
   <p>
    Ťažký problém.
   </p>
   <p>
    Pre Paulínku ani nie, keď tak leží v izbe na svojej posteli a hľadí na tú stranu, kde by mal ležať on. V poslednom čase necíti pri tom ani úzkosť. Vari pod vplyvom listov spriatelila sa celkom s myšlienkou, že by mohol byť pri nej. Už sa nestrháva zo sna, nepriťahuje na seba perinu, keď počuje nejaký šramot. S vyrovnanou mysľou a s pokojným telom pripúšťa jeho prítomnosť. Veď naozaj má na to právo. U notárov je písmo, opatrené aj jej podpisom, ktoré vylučuje všetky pochybnosti. Prečo by sa mala zdráhať, keď je pod zákonom.
   </p>
   <p>
    Niekedy ho dokonca celkom jasne vidí. Posteľ zavŕzga a perina sa hýbe. Skutočne je tam. Voľne si rozkladá ruky, obracia hlavu, otvára i zatvára oči, ako mu práve prichodí. Áno, je to on, Láng Nándor.
   </p>
   <p>
    Nuž v tomto prípade je ľahko rozhodovať. Neprekáža im nič. Postele sú rovnako vysoko matrace sa dotýkajú, stačí, keď niektorý z nich pohýbe nohou a posunie sa máličko na lakťoch k druhému. Akože teda bude? Príde ona či on, alebo sa budú pohybovať obaja, aby sa mohli stretnúť naprostriedku. Na tom veru Paulínke nezáleží.
   </p>
   <p>
    Horšie je s ním.
   </p>
   <p>
    Kdeže je? Listy prichádzajú z Temesváru. Nuž, to je veru ďaleko. Dva dni a dve noci cestovania vlakom a potom ešte pešo. Keby sadol povedzme dnes, pred polnocou, prišiel by domov pozajtre po polnoci. To je vonkoncom nemožné, takú veľkú stratu času by si nemohol dovoliť v dnešnom čase, keď čaká, že každú chvíľu ho odvolajú na front. Bude musieť hľadať iné východisko. Azda keby sa obaja naraz pohli zo svojho konca a stretli by sa niekde uprostred dlžiznej cesty, povedzme v Miškovci. Pozná tam totiž jeden solídny hotel. Ešte uvidí, s akými predpokladmi môže počítať, v dohľadnom čase jej o veci napíše viac.
   </p>
   <p>
    A v nasledujúcom liste jej naozaj podáva určitý návrh. Zhováral sa so svojím veliteľom. Mohol by dostať výnimočne tri dni dovolenky. Viac ani hodinu nie. Pravdaže, taký čas nestačí, aby prišiel za ňou domov. S hotelom v Miškovci je to zase neisté. Mohol by byť zaujatý, keď všade je teraz plno vojska. Najlepšie bude vari tak, keď sa ona výstrojí a príde k nim do Szolnoku. Čakal by ju s vozom na stanici. Doma je dosť miesta, kde by sa ubytovali. Mali by pre seba jeden deň a jednu noc. Zatiaľ by sa museli aj s tým uspokojiť. Prirodzene, ona by sa mohla zdržať dlhšie. Musí sa predsa zoznámiť s jeho rodičmi a okrem toho, azda by sa mu ešte neskoršie podarilo odbehnúť na chvíľku k nej. Nech sa teda rozhodne a nech mu dá čím skôr znať, ako zmýšľa, aby on mohol porobiť patričné kroky. Potom jej už len na lístku napíše, kedy má sadnúť na vlak.
   </p>
   <p>
    Napodiv, Paulínke sa netreba dlho rozhodovať. Už na druhý deň nesie na poštu list, v ktorom svojmu mužovi oznamuje, že s jeho návrhom úplne súhlasí a že čaká, áno, že netrpezlivo čaká. Hneď sa dá aj do balenia. Napchá plný kufor. Vytiahne zo skrine šaty, jedny na cestovanie, jedny na preoblečenie, klobúk. Ach, Paulínka sa nechce zahanbiť pred svokrovcami. Večer sa celá poumýva, ľanovým olejčekom si pretrie vlasy, aby jej stačili zmäknúť. Vôbec, berie svoju úlohu veľmi vážne. Nikto jej nemôže vytýkať nedbalosť alebo ľahostajnosť. A potom chodí už len usilovne na poštu každý deň a striehne pozorne, ako Ervín otvára malým kľúčikom ťažkú remennú kapsu a jemnou, mäkkou rukou vyberá list za listom. Veď v každom by mohla byť dôležitá správa pre ňu.
   </p>
   <p>
    Chvalabohu, aj Ervín hrá výtečne svoju úlohu.
   </p>
   <p>
    Ani raz neurobí nejaký neistý pohyb, ktorý by mohol budiť podozrenie, ani raz nedá na sebe znať, že by ho práca unavovala. Ba pre uspokojenie hosťa číta nahlas adresy všetkých zásielok. Nie, dnes nemá Paulínka Lángová, azda zajtra alebo pozajtre, rozdáva štedro vľúdny mladík nádeje takým návštevníkom, ktorým okamžite nemôže vyhovieť. Lebo teraz, vysvetľuje, dochádza pošta každý deň. Slávne ministerstvo poslednou vyhláškou tak nariadilo. Zásielky sú veľmi početné od každého vlaku. Píšu chlapi z vojny, píšu ženy z domu a píšu aj úrady zo dňa na deň viac. Všetko dôležité správy. Nuž aby bol každý zavčasu informovaný a náležite uspokojený. Veru, taká je jeho služba.
   </p>
   <p>
    Paulínka nemá príčiny nedôverovať mu. Od malička sa poznajú. Sú stále vernými priateľmi, nuž žičia si navzájom to najlepšie. Čaká teda trpezlivo a chodí vytrvalo na prechádzku hore, do vyšnej dediny, a po chvíli späť, hoci čas nezadržateľne plynie, plynie.
   </p>
   <p>
    Teraz na jeseň dni nejako veľmi rýchlo utekajú. Ráno visí nad horami biela hmla, i večer tam visí. Priestoru je málo, nedá sa dlhými krokmi zmeriavať cesta slnca od východu na západ, ako sa to spokojne robieva v lete, a tak ani nezbadáš, ako z neho vykĺzne a vkĺzne doň druhý deň.
   </p>
   <p>
    Ale keď sa jej zdá čakanie neprimerane dlhé, trocha sa znepokojuje. Koľkože je od tých čias, ako išiel od nej list? Vari tri týždne. Zdá sa, že taký čas stačí, aby pošta vymenila odkazy dvoch ľudí, ktorí sú od seba takí vzdialení ako oni dvaja, Paulínka a Láng Nándor.
   </p>
   <p>
    Či nemá pravdu?
   </p>
   <p>
    To musí priznať aj Ervín.
   </p>
   <p>
    Skutočne, za tri týždne sa mohli vymeniť dva listy. Ba keď na prípad nazerá zo svojho úradníckeho stanoviska, také listy z dvoch stránok z Temesváru a odtiaľto by sa za normálnych pomerov mali vymeniť najneskoršie do dvoch týždňov. Tretí je už nazvyš. Bezpodmienečne za dva týždne. Priznáva a tvári sa tiež ustarostene, lebo teraz, bohužiaľ nie sú práve normálne pomery. Vojna donáša mnohé preventívne opatrenia, zmeny, nepredvídané prekážky do riadneho behu udalostí, ktoré šmahom rušia všetky rozumné odhady, výpočty a plány. Skrátka, nedá sa nič určitého tvrdiť na vysvetlenie. Azda niektorá hlavná linka je neustále obsadená dôležitými vojenskými zásielkami a civilná pošta musí obchádzať vedľajšími nepravidelnými spojmi, čím sa, prirodzene, lehota dodania predlžuje, ak sa v horšom prípade niekde nehromadí a nečaká, kým neuvoľnia linku. V takom prípade pošta nemôže za nič. Treba len trpezlivo ďalej čakať. A potom musí jej oznámiť nie práve najlepší a príjemný chýr, pravda, za predpokladu, že si ho nechá u seba. Dosiaľ neurobil tak len preto, že jej nechcel brať všetky nádeje, áno, zo šetrnosti, z ohľaduplnosti, a potom aj čakal, kým si správu neoverí v niekoľkých bezpečných prameňoch. Teraz má už istotu a môže jej oznámiť, že fronty nie sú také pevné, ako by si vari priali vysokí generáli vo Viedni. Do vojny sa na nešťastie zaplietli Rusi, a tých je náramnitá presila. Zaplavili už celú Galíciu a tlačia sa do Uhorska. Ak ich nezastavia na Karpatoch, môže byť ešte aj tu všelijako. Jeho otec pán Tóth, má vážne starosti a nocami tajne kope jamu. Pre každý prípad treba sa zabezpečiť. Rusi nebudú nikoho šetriť. Taká je teda situácia, vraví to, pravdaže, iba jej. Nuž mohlo sa veľmi ľahko stať, že tanítóúr Láng Nándor musel náhle odísť na front a nemal kedy jej odpovedať na list.
   </p>
   <p>
    Naozaj.
   </p>
   <p>
    Paulínka iba teraz si uvedomí, že je vlastne vojna. Dosiaľ žila pre seba, nebadala zmenu, lebo nedbala, čo sa deje okolo nej. Nechýbal jej nikto, jej život išiel stále takým prúdom ako predtým, len čo mala trocha pletiek s novým učiteľom. Rozličné chýry, ktoré trúsili ľudia, prepúšťala ľahko vedľa seba, lebo sa netýkali jej záujmov. Láger, švarmlínia, kanóny, lazaret, to boli pre ňu nové pojmy, ktorým jednak dobre nerozumela a potom im ani nedôverovala, lebo jej predstavovali druhý svet. Naostatok Galícia a Hercegovina, kde v tomto čase vojna zúrila, boli naozaj na konci monarchie, prečo by sa mala znepokojovať tu, v bezpečí, že vojaci vypálili dedinu niekde ďaleko, ďaleko za vrchmi.
   </p>
   <p>
    A teraz náhle prehliadla a vidí, že vojna zahlodáva sa aj do jej bezprostrednej blízkosti, ba začína nejako divne vytvárať i jej život. Dedina je poloprázdna, chalupy tiché, v krčme sa ozve len zriedkavo ťažký chlapský krok, v priečinkoch výčapného stola sa hromadia podivné papierové peniaze a železné šestáky. Ženy chodia utrápené, vykonávajú aj chlapskú prácu, niektoré nosia čierne šatky, vraj im chlapi padli na vojne. Predtým o tom nebolo chyrovať. Chlapi padali iba pri robote: v hore pod hrubým smrekom alebo vo fabrike pod ťažkým cáglom, a najčastejšie umierali prirodzeným spôsobom na rozličné choroby doma na posteli. Bezpochyby sa niečo deje. Svet vari ochorel. Nebezpečné napätie, strach zachvacuje ľudí a pomaly aj na ňu dolieha. Tak to vari už bude.
   </p>
   <p>
    Ale potom sa musí nejako brániť. Nemôže predsa zostať v neistote. Ak Láng Nándor naozaj musel odísť na front, mal jej o tom napísať. A prečo dosiaľ nedáva o sebe znať? Prečo zanovite mlčí, akoby sa bol naraz prepadol do zeme? Či vari nedostal od nej list, aj to sa mohlo stať. Potom nezostáva nič iné len napísať ešte jeden. Azda ten ho niekde dostihne a on sa zas ozve, ako sa ozýval dosiaľ, rozhodne sa po dlhšom uvažovaní.
   </p>
   <p>
    A hneď vezme papier, pero, usadí sa náležite pri stole vo svojej izbe a píše zreteľným, okrúhlym písmom: Drahý Nándor. Slovo drahý prepíše ešte raz silnejším ťahom, lebo sa jej zdá nejasné a potrebuje tiež chvíľku času, aby si mohla sústrediť myšlienky. Ďalej píše už súvisle, že prechováva určité obavy o neho. Veru. Už to inakšie nebude. Veď je ona iba žena. Má slabé srdce. Voľakedy sa vari k nemu nechovala celkom slušne. Ale teraz je to už iné. Aj ona ho vídava v snách a túži po ňom. Keby si prial, prišla by za ním bez meškania i do Temesváru. Kufor i šaty má už pripravené, len sadnúť na vlak. Nech sa teda čím skôr rozhodne a ozve, lebo žije vo veľkej neistote. A na dôkaz toho, že ho neklame, prikreslí na koniec listu buclaté srdce vo venčeku. Má to byť jej srdce. A chce tým naznačiť, že mu ho posiela ako závdavok.
   </p>
   <p>
    Nadarmo.
   </p>
   <p>
    Prejdú zas tri týždne márneho čakania. Večerami ozýva sa pravidelne niekde za vrchom pískanie vlaku. Paulínka púšťa vtedy robotu z rúk a počúva. Zdá sa, že zreteľne rozpoznáva syčanie pary, ťažké a stále rýchlejšie výdychy stroja, hrkanie nárazníkov a zvonenie koľajníc. Ba vidí ho jasne v údolí, ako vychádza zo stanice, rozbieha sa poľom popri rieke a mizne v kružinách. Zas jeden odnáša tých šťastnejších. V oknách je plno hláv, ruky sa dvíhajú, biele šatôčky sa dlho trepotajú v povetrí. Šťastlivú cestu. A ona je ešte stále tu, v úzkej doline, v tomto zapadnutom kúte, kde začína byť tesno, lebo vrchy na všetkých stranách povážlive rastú a priestoru, povetria, svetla je zo dňa na deň menej. Hľadí túžobne za dolinou na tie miesta, kde sa obloha aspoň zdanlivo rozpína viac do šírky. V tých miestach sa istotne voľnejšie dýcha, lebo i oblohy i zeme je viacej, priestor má stále pevnú a širokú základňu, ani jesenné hmly ho nemôžu ohroziť. Tam je pusta. Rozsiahla zem, nekonečná rovina, po ktorej sa teraz preháňajú bujné kone. Ach, ako dobre by sa teraz tam cítila. Nemusela by si veľa ani zvykať. Všetko už dôkladne pozná: rozložitý gazdovský dom pod košatými gaštanmi, brána, pri nej psia búda, široký dvor, studňa so žeriavom, hlinený hrad, ovocná záhrada. Aké je to známe, aké milé, rýchlo by sa tam veru udomácnila a bola by v gazdovstve užitočná. Prečo ešte čakajú, prečo ju už nevolajú? Veď v takomto stave nemôže dlho zotrvávať! Pomaly minie sa aj jeseň, zem vydala svoju úrodu a človek si ju vzal. Zdá sa, že aj jej čas už dobre prezrel.
   </p>
   <p>
    Ale Ervín každý deň zanovite opakuje, že nie, ešte nie.
   </p>
   <p>
    Potom príde sneh. Náhle cez jednu noc zavalí kraj. Zasype hory, polia, cesty, záhrady, obalí stromy. Je to vcelku veľmi tichá a pokojná noc. Za oknami nezašuchoce ani jediný list, sýkorky uchýlili sa na šopy, lasice a tchory zabudli vyjsť z dier, pes leží v búde a dýcha si na laby, mačka sedí pod strechou, hľadí mrzuto na novú prikrývku zeme pred sebou, ktorá stále hustne a rastie do výšky, mala by prejsť cez dvor do susedovie maštale, kde o takomto čase pomedzi pokojne odpočívajúce kravy poskakujú malé zajačiky. Ale neopováži sa vykročiť. Nie, nedôveruje tomuto bielemu živlu. Jednak nezdá sa dosť pevný a potom vychádza z neho nepríjemný chlad. Ľudia môžu nerušene spať. Povetrie sa premýva. Dostáva novú váhu i chuť. Na pľúca, ktoré dýchajú zhlboka a rozťahujú všetky rebrá, to pôsobí ako prúd čistej pramenitej vody. Niektorým to donáša radostné osvieženie, niektorým úľavu a iným zase vytriezvenie.
   </p>
   <p>
    Keď sa Paulínka ráno prebudí, vidí okolo seba veľkú zmenu. Celý svet tonie v záplave bieleho chladu. Musí sa dobre pozrieť, aby poznala svoju izbu. Sú tu síce všetky predmety rozložené v známom usporiadaní, ale dostali nový, oveľa strnulejší vzhľad, akoby sa im boli hrany vyostrili. Pôsobí jej to určité starosti. Za ten čas, čo izbu obývala, podarilo sa jej tu vytvoriť teplé, príjemné prostredie, ktoré s ňou žilo ako čiastka jej osobnosti. Veľmi rada sa sem uťahovala so svojimi drobnými tajnosťami. A teraz sa cíti zase cudzinkou. Steny, obrazy, záclony, to všetko zaráža neprívetivosťou, akoby sa bola len včera sem nasťahovala, nábytok nevystačil vyplniť priestor, akoby ho boli iba pred chvíľou tu zložili. A najhoršie obišla druhá posteľ. Ach, je to veľká a nepríjemná prekážka tu pred ňou. Zdá sa, že od večera narástla do dvojnásobnej výšky a že v perinách usadil sa mráz trvale. Vankúše vkliňujú sa pevne do seba a zaplňujú ju na šírku i na dĺžku ako kamenné kvádry a na nich spočíva ešte ťažká perina. Celá obludná stavba. Vyzerá ako murovaný hrob, zavalený odvrchu mramorovou doskou. Paulínku premkne mráz, keď sa na ňu díva. Nie, už si nevie predstaviť, že by tam mohol niekto ležať, že by ju mohla rozohriať voňavá teplota nejakého unaveného tela. Je priveľmi meravá, prísna. Zdá sa, že ju bude odteraz nocami tu strašiť, že jej bude výstrahou a hrozbou.
   </p>
   <p>
    A predtucha ju neklame. Ešte toho dňa dostane správu, že Láng Nándor je v ruskom zajatí.
   </p>
   <p>
    Paulínka zo správy vyrozumie, že jej život sa zadrhol. Tak nejako. Všetky nádeje sa jej naraz rozplynuli, všetky cesty sa jej zalomili a zostala zase sama, možno viac, ako bola do tých čias, kým poznala Lánga Nándora. Lebo čože jej zostáva? V dohľadnom čase iba neistota, obava, zatrpknutosť a sklamanie. Veru nijaká radosť, prekvapenie a príjemnejšia chvíľka, na čo by mala teraz právo. A čo bude neskôr, to sám boh ešte rozhodne. Nuž nie sú to utešené výhľady. Paulínka mala dosť príčin, aby sa znepokojovala, aby chodila zachmúrená, utrápená, aby sa zatvárala na dlhé hodiny do izby, ba aj na to, aby mala občas červené oči.
   </p>
   <p>
    Ale, chvalabohu, zavčasu jej prichádza na pomoc Ervín.
   </p>
   <p>
    Ó, Ervín Tóth, nezabúda na svoju dobrú priateľku. Od tých čias, ako ju opustil muž, starostlivo dozerá na ňu. Považuje to za svoju povinnosť. Nesmie dovoliť, aby sa jej niečo stalo. Je len slabá žena, opustená a vystavená rozličným nástrahám. A on je muž. Azda v tom čase jediný muž, ktorý pre ňu niečo znamená a ktorý má ako úradník aj určitú moc, určitý vplyv. Pri práci často na ňu myslí, neraz zapletie sa mu jej tvár do čísel, ktorými narába. Vtedy prestane písať a len hľadí, hľadí bezmyšlienkovite. Celé popoludnie striehne, kedy sa ozve jej krok, aby jej mohol zavčasu otvoriť dvere, a keď odchádza, dlho za ňou spoza okna hľadí.
   </p>
   <p>
    Áno, je to ona, Paulínka z krčmy, teraz Paulínka Lángová, jej ľahká chôdza, jej hra pevných bokov, jej pyšné nesenie drieku, pliec, rovnej šije. Skutočne ona. Tak mu utkvela v pamäti. Netreba na nej nič upravovať, doplňovať. Je celá, celučká, nikto sa jej ešte nedotkol. Ako dobre, že zostali priateľmi. Veru tak.
   </p>
   <p>
    Nuž teraz neotáľa. Sotva sa dozvie, aké nešťastie ju zastihlo, hneď sa usiluje, aby zmiernil jej zármutok a aby urobil znesiteľnejším jej zadrhnutý život.
   </p>
   <p>
    Vlastne, aký zadrhnutý život? Predovšetkým musí si uvedomiť, že pánboh bol k nej ešte veľmi zhovievavý. Iné ženy sú na tom horšie. On by mohol o tom veľa rozprávať. Jednak má správy a jednak každý deň nejaká úbohá žena tu pri okienku, kadiaľ vydáva poštu, zamdlieva alebo sa aspoň zadúša nárekom. Dostala práve list. Muž jej leží v nemocnici, o mesiac, dva vráti sa domov, musí mu prísť s vozom naproti aspoň na stanicu, odrezali mu nohu, inému obe, ďalší nevidí ani na krok, lebo mu vypálilo oči, budú ho musieť vodiť za palicou, veru. Ale sú aj také, ktorým sa muž vôbec nevráti. Dostane jednoducho od úradu krátku správu, že padol tam a tam za vlasť, áno, že vlasť ďakuje. Neskoršie si nejaký kaprál spomenie na svojho priateľa. Pošle žene v liste jeho poslednú fotografiu a opíše, ako došlo k nešťastiu. Pravdaže, celkom jednoducho. Šrapnel! Našiel z neho šťastnou náhodou tú stranu blúzy, kde bolo vrecko. Posiela jej to, aby mali deti na pamiatku. A chudere neostáva naozaj nič iné len piatim nezaopatreným deťom uchovať takú drahú pamiatku. Veru tak!
   </p>
   <p>
    Nuž čože je proti tomu jej prípad?
   </p>
   <p>
    Láng Nándor viac nečupí v mokrých zákopoch a nečaká, kým z neho zostane len zdrap blúzy. Zajali ho Rusi. To znamená, že sa pre neho vojna skončila. Pôjde do zajatia, bude s kamarátmi rúbať lesy, dolovať v bani alebo pri nejakej opustenej žene hospodáriť na gazdovstve. Vôbec vykonávať užitočnú prácu na voľnom povetrí, v pokoji za frontom. A keď sa skončí vojna, vráti sa k nej celý, zdravý ani koreň, opálený slncom, ošibaný vetrom, ešte mocnejší, ako býval. Prirodzene, dnes sa nedá povedať, keby to bude. Podľa výpočtov vysokých generálov a cisára pána vojna sa mala skončiť vtedy, keď padalo lístie zo stromov. Teraz už trochu pokročil čas a vojská sa zakopali bezpečne do zeme, nuž potrvá to dlhšie, nejaký rok, dva, azda aj viac, lebo ako sa pamätá z histórie, jedna vojna trvala dokonca tridsať rokov. Ale v každom prípade ona sa nemá čo trápiť. Láng Nándor sa raz určite vráti. A potom, či jej nezostal ešte on, jej verný priateľ Ervín Tóth, na ktorého sa môže hocikedy s dôverou obrátiť? Nech si to len dobre uvedomí. On pozná svoju povinnosť, lebo vie, v akom postavení sa nachádza žena, ktorá stratila hoci len na niekoľko rokov muža.
   </p>
   <p>
    Ponúka jej bezvýhradne svoje služby. Keby mala nejaké starosti, keby jej hrozilo nejaké nebezpečenstvo, keby si nevedela s niečím poradiť, nech mu len povie, on všetko podnikne, aby bola spokojná. Ako úradná osoba má mnohé styky, rozličné známosti a vie, ako si treba všadiaľ počínať, čo je dnes veľmi dôležité. Nuž nijaké strachy. U neho sú dvere vždy otvorené, môže ich používať ľubovoľne. Nemusí sa uťahovať, uskromňovať. Aby povedal pravdu, nebolo by vari dobre, keby sa nejako uzatvárala do seba. Samota človeka vždy kruší, ubíja. V tomto prípade jej on z úprimného srdca radí, aby svoje denné prechádzky sem na poštu nezanedbávala. Na tom predsa nezáleží, či dostane nejaký list alebo nie. Pobyt na čerstvom povetrí a malé pobavenie s priateľom jej pôsobí príjemné osvieženie a hlavne, zbaví ju chmúrnych myšlienok. A to je teraz dôležitejšie. Musí sa usilovať, aby si zachovala neporušenú, veselú myseľ.
   </p>
   <p>
    Paulínka mu je veľmi povďačná.
   </p>
   <p>
    Skutočne, čo by si sama počala. Doma je tak otupno. Dedina temer prázdna, do krčmy nepríde nikto, otec má svoje starosti, záujmy, mamka je svätá, nechce ju vyrušovať z modlitieb. V izbe má chladno, nevľúdne, ba v celom dome leží mĺkvota. Kdekoľvek sa obráti, všadiaľ sa stretne iba so svojimi myšlienkami, so svojimi mučivými otázkami, a nikde nepočuje uspokojivú, potešujúcu odpoveď. Je sama. A tu na pošte je aj on. Sedí síce pri písacom stole, prehrabáva sa neustále v listoch alebo usilovne zapisuje čísla do rubrík, ale stačí sa na ňu aj pozrieť a stačí sa s ňou aj rozprávať.
   </p>
   <p>
    Ó, Ervín je veľmi galantný. Nenechá ju dlho mlčky sedieť na diváne a pohrávať sa s ozdobnými strapcami. Vždy, keď sa im zasekne reč, má pohotove novú pripomienku, ktorá ju príjemne vzruší a ktorá si vynúti novú reťaz reči. Rozhovor sa najviac točí okolo spomienok na školu. Býva to veľmi zábavné. Ervín napodobuje profesorov, robí grimasy, strúha pózy, horlivo vykladá, reční, deklamuje. Áno, tak to bolo, a oni sedeli v laviciach ani pribití, vyvaľovali oči a so zatajeným dychom pozorovali tieto výkony. Ach, aké to bolo len komické. Teraz, v odstupe rokov, keď dorástli na opravdivých ľudí, keď si každý z nich uvedomuje svoju osobitnú dôležitosť, vyspelosť, a keď takto pohodlne tu sedia, musia sa na všetkom iba smiať. Ervín podchvíľou ukazuje svoje veľké zuby, potriasa hrivou, rozťahuje riedke bajúzy, plieska sa po stehnách a ona zo dňa na deň cíti sa voľnejšia. Nesedí po celý čas iba upäto na diváne ako nejaká vznešená návšteva. Čím ďalej tým viac rozchodí sa po izbe, nazerá do kútov, berie do rúk Ervínove drobnôstky, ide aj k nemu k stolu, sleduje jeho prácu, prehŕňa sa v listoch, niektoré, ak sa cestou nejako porúchali, spolu otvárajú a čítajú. Lúštia neumelé písma, pričom je zas plno žartov, plno smiechu, lebo mladosť je taká.
   </p>
   <p>
    Paulínka takto bez zvláštnych ťažkostí, duševných otrasov prečká dlhú zimu a hlavne, ako Ervín správne predvídal, zbaví sa chmúrnych myšlienok a mučivých spomienok. Vari ešte raz, a to vo vianočnom čase, keď bývajú ľudia napospol precitlivelí, vezme do rúk zväzok listov od Lánga Nándora, uvoľní stužku, ktorou sú zviazané, a prehŕňa sa v nich. Ale trvá to len chvíľku. Nemá už trpezlivosť čítať ich a azda ani nemala ten úmysel. Chcela sa len presvedčiť, či nežltnú. Boli len tak pohodené na mramorovom stolíku pod zrkadlom, kde malo k nim prístup denné svetlo. Teraz ich zviaže pevnejšie, zakrúti aj do papiera a uloží na pokoj. Kdeže by ich mala uložiť, aby nezavadzali? Najlepšie na spodok skrine, kde ležia všetky opotrebované veci, staré klobúky, ktoré vyšediveli, mašličky, ktoré nosila za dievčaťa vo vrkôčiku, biele detské šatočky, ba aj kapišónik, v ktorom ju vraj niesli na krst. K tomu patria teraz i Lángove listy. Lebo bol to iba sen, sen, ktorý ju síce zobudil z hlbokého spánku, ale neprežiaril natoľko, aby sa zmietala trvalejšími citmi, ktorý sa rozvil niekde mimo nej vlastnou miazgou ako odrezaný prútik vŕby za teplej, vlhkej noci, preto musel rýchlo zvädnúť. Dnes stratil i farbu ako staré klobúky a znamená pre ňu iba jednu malú spomienku ako kapišónik, v ktorom ju niesli na krst. Ak Láng Nándor bude si chcieť uplatniť svoje právo, na ktoré ho oprávňuje listina, uložená na notárskom úrade, bude musieť ešte raz vykonať veľkú púť k nej, azda zo Szolnoku k nej sem do vrchov, áno, bude musieť zvíťaziť nad ňou ešte v jednom zápase.
   </p>
   <p>
    Na jar je už lepšie. Má za sebou dlhé zimné noci, keď ju tam v chladnej izbe na posteli predsa nadchádzali určité pochybnosti, má za sebou spory, ktoré viedla osamote so svojím svedomím, a má za sebou ešte mnohé iné nepríjemné záležitosti, lebo cíti zas jar.
   </p>
   <p>
    Ach veru, tá jar, keď sa otvoria ventily na všetkých stranách a práve od juhu, kde rastú pomaranče, figy, kde sa kolembá belasé more, keď príde pochabý vietor, ktorý ťa chytí mocne za boky a ktorý ťa bozkáva samopašne na šiju. Obloha je zas veľká a čistá ako kvet. Pramene sú uvoľnené a cesty otvorené. Ide na záhradu, na ostredok, na pole. Všadiaľ ju čaká sýta práca, po ktorej jej voňajú ruky zemou a slncom. Vtedy nemá kedy spomínať, musí myslieť na radosť, ktorú nosí v krvi a ktorá sa jej trepoce pod košeľou. Prirodzene, prechádzky do vyšnej dediny nezanedbáva, hoci by mala byť aspoň opatrnejšia, aby ju ľudia nevzali do reči. Zavše sa za ňou tak čudne obzerajú, keď večerami kráča vystrojená so slnečníkom, s plátennou taštičkou hore dedinou. Predovšetkým nie sú práve časy na parádenie. Ľudia majú starosti, trápenie, nadchádzajú ich choroby, hlad. Ó, veľa rán ich bolí, veľa prýštikov omína, a potom, či nemá tiež muža na vojne? Mala by sa veru krotiť. Všetci prechovávajú v srdci nejaké túžby a uskromňujú sa, trpezlivo čakajú, až ich boh obdarí zas hojnosťou, lebo veria, že sa raz tak stane.
   </p>
   <p>
    Ale Paulínka nevšíma si ich pohľady. Ide si pokojne svojou cestou a tak isto sa vracia. Ticho vkĺzne do izby, pomaly sa vyzlieka a necíti, že by mala pred spánkom spytovať svoje svedomie. Nieto žalobcu, nuž nieto ani sudcu. Chvalabohu, dosiaľ neprežila ešte takú krízu, aby sa musela rozdeliť vo dve navzájom sa ničiace a osočujúce osobnosti. Ešte cíti v sebe pevnú jednotu, súhlas so všetkým, čo koná, myslí i prežíva. Nieto v nej rozporu. Postaví sa pred zrkadlo, hľadí na svoju tvár tam za lesklou plochou a nemihne ani raz očami. To som ja, vraví, moje oči, moje ústa, čelo, brada. Potom si uvoľní tráčik na jednom pleci, spod košele jej vyskočí ružový prsník. I to som ja. Potom tak isto urobí i na opačnej strane, aby si vyslobodila aj druhý prsník. Áno, aj to som ja, moje prsia, ľavý, pravý, jasné, ešte pružné, a medzi nimi hlboký, temný žliabok. Potom sa zvlní a zabelie celá plocha zrkadla, akoby sa z druhej strany sypal samý čerešňový kvet. Ale ani vtedy sa nevyplaší. Pokojne si kúpe oči vo svojej nahote, hoci si spomína, že voľakedy sa vždy hanbila, keď jej kerestmama stávala takto smelo pred zrkadlom. Áno, i toto je ona, Paulína Lángová. Prečo by sa mala za seba hanbiť? Na jar sa podchvíľou priestor zaplňuje nejakými kvetmi. Najprv kvitnú na stráňach čerešne, potom pri plotoch hrušky, slivky a nakoniec jablone. Ľudia chodia a rozprávajú: to je čistý biely kvet čerešne, toto drobný kvet hrušky a to veľký a ťažký kvet jablone. Toho roku je nezvyčajne veľa kvetu. Konáre sa pod ním ohýbajú. Nuž či je to hriech? Či je to hriech, keď jabloň rozprestrie svoje bohatstvo na čistý obrus a čaká hostí? Ach, veď je to iba pohostinstvo.
   </p>
   <p>
    Paulínka to tiež takto chápe a nedá sa pomýliť.
   </p>
   <p>
    Objavila svoju radosť. Chce ju prežiť v plnosti. A keďže každodenné prechádzky, návštevy na pošte, nevinné zábavy s priateľom patria tiež k nim, nemieni sa ich vzdať preto, že sa ľudia nad tým pohoršujú.
   </p>
   <p>
    Ó, teraz to začína byť práve veľmi zábavné. Ervín vypriadol odniekiaľ gramofón, opravdivý gramofón, vyleštená orechovohnedá skrinka s kľukou a veľká ružová trúba. Tam v kúte na štôsiku úradných kníh a starých spisov má svoje stále miesto. Odtiaľ nazerá a načúva do celej izby. Keď niekto k nemu pristúpi a zakrúti kľukou, najprv sa v ňom ozve praskot, akoby sa suchá svrčina chytala od plamienkov, potom z trúby vyskočí veselý zvuk, sladký nosový hlas, nevedieť, či je to žena a či chlap. Spieva najprv známy valčík, potom skočnú polku, sprevádzajú ho čvirikajúce husle a cimbal, áno. Cigán. Smiem prosiť?
   </p>
   <p>
    Ach, Paulínka neodoprie. Rezká hudba priam vyzýva do tanca a Ervín nie je zlý tanečník, keď ho nikto nemýli a má dosť miesta na vykrúcanie. Naostatok, keby mu dochádzal dych, môže si ľahko pomôcť: na gramofóne je mosadzné ramienko s hlavičkou. Keď ho posunie trocha doľava, Cigán zvoľní tempo. Áno, čím sa ramienko posúva viac doľava, tým voľnejšie a ťahavejšie hrá. Takto sa dá vytancovať voľne aj čardáš. A potom, veď im nie je naponáhlo, môžu si urobiť prestávku, odpočívať na diváne a počúvať halgató. Nuž je to veľmi dômyselná sprava.
   </p>
   <p>
    Priatelia majú zaistenú zábavu na celé večery.
   </p>
   <p>
    Paulínka sa vracia domov príjemne vzrušená. Krv ju rozohrieva ešte v posteli, lebo mladá krv sa len pomaly utišuje. Ale spí pokojne a ráno sa jej vidí svet vždy jasnejší.
   </p>
   <p>
    Ach, Ervín vie, ako má svoju priateľku pobaviť. Vyrástol pri nej, pozoroval, ako sa rozvíja, dobre vážil, aké bohatstvo v sebe ukladá, a teraz sa mu podarilo tak ľahko nazrieť do jej duše, poznať jej tajomstvo, nuž vie, čo jej chýba. Naostatok, ženy sú všetky rovnaké. Keď začínajú divieť, prijímajú každú službu, o ktorej predpokladajú, že by im mohla priniesť úľavu. A on, Ervín Tóth, ochotne vypomôže v takomto prípade. Nemôže sa povedať, že by bol nejakým krásavcom alebo azda rytierom, ktorý by vedel o svoju korisť zápasiť, ktorý by ju vedel dravo schytiť do náručia a odniesť na vysokú skalu, do svojho zbojníckeho hradu. Ach, taký výkon je nad jeho sily. Má úzke plecia, slabé ramená, tenký driek, azda aj dýchavičné ploché prsia, vcelku slabú telesnú konštrukciu, ale ako spoločník nemá vari páru. Vie zaopatriť gramofón, vie zabávať hosťa, duchaplne rozprávať, podávať zaujímavé a nesporne čerstvé správy i žartovať, smiať sa na všetkých zuboch a k tomu nosí vždy čistú košeľu, tvrdý golier, každý deň druhú mašľu pod hrdlom a nezabudne si nikdy bielym hrebienkom prečesať bujné vlasy, keď sa mu pri horlivom deklamovaní alebo pri samopašnejšom smiechu roztrasú. Nuž to sú tiež veľmi cenné mužské vlastnosti. Aspoň Paulínka, ktorá nejaký čas pobudla u kerestmamy v meste a videla i spôsoby lepších pánov, náležite ich hodnotí. Ervín to vie, a preto sa činí.
   </p>
   <p>
    Raz potom jej pripraví naozaj príjemné prekvapenie.
   </p>
   <p>
    Pousiluje sa včas rozdeliť a odovzdať poštu. Potom horlivo okolo seba upratuje. Je tu trocha neporiadok, prach, rozhodené písma, zbytočné papiere, rozliaty atrament. Nuž teraz to musí zmiznúť, aby miestnosť nadobudla príjemnejšieho vzhľadu. Pootvára i okná a handrou poutiera prach. Písma a úradné knihy, ktoré zatarasujú stôl, poukladá do skrine a vyprázdnenú policu na knihy postaví do kúta. Pred ňu prevesí kus pásavej látky. Má to predstavovať španielsku stenu. Za ňou uloží dlhú škatuľu, previazanú červenou stužkou, ktorú preň doniesol poštár od záhradníka z mesta, a ešte mnoho divných, v úrade veru nezvyčajných vecí, ktoré chce mať zatiaľ ukryté, ktorými chce prekvapiť návštevu. Stôl pretiahne doprostred izby, prestrie naň biely obrus, trúbu na gramofóne obráti tak, aby otvorom smerovala k stolu. A potom je už všetko v poriadku. Áno, tak si to predstavoval. Môže byť spokojný.
   </p>
   <p>
    Keď vojde Paulínka, musí veru zhíknuť a vyhrnúť obrvy. Čože sa robí, azda je u neho dnes nejaký sviatok?
   </p>
   <p>
    Hádam!
   </p>
   <p>
    Aký? Veď ľudia všade pracujú.
   </p>
   <p>
    Nuž treba sa pozrieť do kalendára.
   </p>
   <p>
    Nie, v kalendári ho nenaznačili.
   </p>
   <p>
    Koľkého je dnes?
   </p>
   <p>
    Dvadsiateho siedmeho mája.
   </p>
   <p>
    Tak veru!
   </p>
   <p>
    Nuž čo?
   </p>
   <p>
    Či jej tento dátum nič nepripomína?
   </p>
   <p>
    Ach, skoro by bola zabudla. Dnes má dvadsaťjeden rokov.
   </p>
   <p>
    Áno, a on, Ervín Tóth, dvadsaťpäť.
   </p>
   <p>
    Vari sa narodili jedného dňa?
   </p>
   <p>
    Tak nejako, obaja sú májové deti, len on, Ervín, prišiel na svet o štyri roky skôr.
   </p>
   <p>
    Pane bože, potom je dnes naozaj veľký sviatok!
   </p>
   <p>
    Aj on, Ervín, tak zmýšľa. Preto sa mu ráno ani nechcelo robiť a hneď popoludní zatvoril knihu, odhodil ceruzku. Dosť, dnes neurobí viac ani bodku. A teraz zatvorí ešte dvere, zastrie okná, aby ich nikto nevyrušoval. Budú tu ani pod hrnčekom sami dvaja, iba pre svoju radosť. Tak veru. Nech sa len zloží, on bude hneď hotový.
   </p>
   <p>
    Paulínke zapiští skrytou radosťou srdce. Ach veru, pod hrnčekom sami dvaja. Bolo by to možné? Odloží si kabát, klobúk a usadí sa na diváne dnes pohodlnejšie ako obyčajne, akoby niečo čakala. Sama nevie ešte čo. Je to iba slabé tušenie a je to aj potreba tela: položiť sa bezpečne, nájsť pod sebou oporu a zveriť sa jej, aby nemusela znášať svoju ťarchu. Áno, malá lenivosť v údoch, mohlo by sa povedať.
   </p>
   <p>
    Ervín zatiaľ horlivo pobehúva sem i tam. Má ešte veľa zariaďovať, lebo sa chce zaistiť na všetkých stranách. Ani oknom nemusia ľudia na nich nazerať. Radšej zapáli lampu. Pri umelom svetle im bude útulnejšie a teplejšie. Potom úkosom pozrie sa na Paulínku, slabo sa do fúzikov usmeje, akoby mal na mysli nejaké šibalstvo, očistom vojde za španielsku stenu, a keď sa odtiaľ opäť vynorí, musí Paulínka zas híkať.
   </p>
   <p>
    Kvety!
   </p>
   <p>
    Áno, kvety. Samé červené klince, upravené do bujnej kytice. Ervín ich objednal u záhradníka v meste. Nestáli veľa. Maličkosť. Ó, pre svoju priateľku je schopný doniesť oveľa väčšiu obeť. Chce ju len ubezpečiť o svojej pozornosti a oddanosti. Klince sú mladé a svieže ako ona. Nech budú symbolom ich priateľstva.
   </p>
   <p>
    Paulínka žiari. Ponára rýchlo tvár do kvetov a náruživo vdychuje ich prudkú vôňu, lebo od dojatia nevie napochytre nič iné urobiť. Na to veru nebola pripravená. Priateľ ju naozaj zaskočil, príjemne zaskočil. Ešte nikdy nedostala na narodeniny dar, a teraz kvety, červené klince. Aká pozornosť! Ale, božemôj, ako sa mu ona zavďačí? Patrilo by sa, aby pripravila nejaký žúr, malé pohostenie. Musí ísť teraz k nej. Doma sa už niečo nájde, aby sa mohla revanšovať, ako sa patrí.
   </p>
   <p>
    Nie, ešte nie. Ervín predsa pamätal na všetko. Ach, Ervín je dnes hotový čarodej. Priskočí k svojej tajnej skrýši, povie čary-mary, strhne záves a môže sa sadať k prestretému stolu, lebo tu na polici, kde sa ešte včera povaľovali samé listy, papieriky, noviny, je teraz misa s husacou pečienkou, iná misa s divinou v kyslej omáčke, iná s kompótom, strieborný podnos so sladkým pečivom a s cukrovinkami, sklený podnos s ovocím, ďalej taniere, mištičky, mnoho lesklého skla, bieleho porcelánu, príboru, potom fľaše s vínom, s likérmi, poháre, malé i veľké, mnoho riadu, všetko pripravené na hostinu, len nosiť. Prosím, sadať za stôl, on obslúži!
   </p>
   <p>
    Ó, to už Paulínka v nijakom prípade nedovolí, lebo ak má niekto nosiť na stôl, tak to bude jedine ona.
   </p>
   <p>
    Nie, nie, Ervín má predsa prvenstvo hostiteľa.
   </p>
   <p>
    Je z toho trochu škriepky, trochu vystatovania, socania, ale veľa zábavy a hlavne, hostina sa skvele vydarí. Priatelia sa navzájom obsluhujú, vyberajú jeden druhému najkrajšie kúsky, podávajú si ich priam do úst, hlučný smiech neustále prepuká, nálada stúpa takou mierou, akou si zajedajú a zapíjajú. Chvalabohu, v tomto smere sa nemusia uskromňovať. Divina nie je zlá, má tuhú šťavu a silnú vôňu korenia, ktorá rozdrážďuje sliznicu, kyslá omáčka príjemne chladí a vyvoláva nové žiadosti, pečená husacina je mäkká ako páperie, priškvrknuté mäso sa v ústach samo rozpúšťa, vymastieva hrdlo, dobre sa ukladá do žalúdka a vôbec nezaťažuje. Potom sú tu ešte sladké kompóty, pomaranče, jablká, cukrovinky, lepkavé likéry, niekoľko druhov vína. Zo všetkého treba okúsiť, aby si vyhovel svojej i priateľovej chuti.
   </p>
   <p>
    Paulínka je celá omámená, keď si môže konečne vydýchnuť, a úprimne sa priznáva, že v živote toľko ešte nejedla. Oči jej svietia, tvár blčí plameňom, lebo v hrudi má teraz zaiste žeravé uhlie. Ach, len ona to cíti. Ale Ervín chce, aby vypila jeden pohár ešte na dúšok, má to byť vraj na utuženie ich priateľstva.
   </p>
   <p>
    Ach, na dúšok? Veď by sa jej hlava roztočila!
   </p>
   <p>
    Nech! Ervín sa dostal do silného prúdu a stúpa mu sebavedomie, lebo sa mu zdá, že dobre pláva, že ho žiaden vír nemôže ohroziť. Vošla mu vari opravdivá chlapská sila do ramien. Naozaj. Preto nech, nech sa okolo nich krúti celý svet len raz prežívajú spolu túto chvíľu.
   </p>
   <p>
    Ó, áno. I Paulínka priznáva. Len raz v živote má dvadsaťjeden rokov. Včera bola o jeden deň mladšia, zajtra zas bude staršia. Čas letí, šťastné chvíle treba piť plnými dúškami. Nuž nech pije. Ale predsa je to na jej hrdlo veľa. Trochu sa zakucká, musí teraz hľadať šatôčku.
   </p>
   <p>
    Kdeže ju má?
   </p>
   <p>
    Vari v taške!
   </p>
   <p>
    Hľadá tam, a keď ju naozaj nájde a nejako napochytro vyberá, cvengne nejaký kovový predmet na dlážku.
   </p>
   <p>
    Čože je to?
   </p>
   <p>
    Kľúč!
   </p>
   <p>
    Kľúč?
   </p>
   <p>
    Áno, kľúč od jej bytu, povie nedbanlivo a hľadá vôkol seba. Ale keď sa za ním načahuje a stretne sa s Ervínovou rukou, ktorá tiež za ním siaha a náhodou ho skôr dosiahne, nedožaduje sa ho, ako by sa očakávalo, ba skôr vedome prehliadne, že si ho prisvojuje a kladie pomaly do svojho vrecka, len hanblivo pritom sklopí oči práve tak ako i on.
   </p>
   <p>
    Po tejto príhode nálada trochu poklesne. Priatelia sa nemôžu hneď tak úprimne na seba pozrieť ako prv. Naraz nemajú vhodných slov, žarty vyznievajú naprázdno, smiech je sporý a chladný, lebo v myšlienkach sa vracajú stále na to chúlostivé miesto, ku ktorému sa pred chvíľou tak nebezpečne blízko priblížili v súvislosti s kľúčom. Zdá sa, že odhrnuli rúško, ktoré dosiaľ predsa len medzi nimi viselo, hoci boli dobrí priatelia, a nahliadli si do tajomného šerosvitu svojho vnútra, kde ani sami neopovážili sa nazrieť. Teraz sa prezradili. Nemajú tajnosti, s ktorou by mohli druha vábiť, balamutiť a s ktorou by mohli prevádzať čarovno-rozkošnú hru. Musia sa hanbiť, akoby spáchali nejaký nedovolený čin.
   </p>
   <p>
    Akože k tomu došlo?
   </p>
   <p>
    Najväčším zvodcom je, prirodzene, víno. Áno, to ohnivé víno, ktoré rozširuje žily, spôsobuje, že krv sa valí mocným a rušným prúdom celým telom, podlieva kožku, jemné chĺpky na kožke a hlavne citlivé miesta okolo očú, v nose, na ústach, áno, citlivé miesta vo vnútri i na povrchu tela. A potom on vari priďaleko zašiel vo svojej útočnosti. Bol smelý, dal sa strhnúť lákavou príležitosťou šťastnej chvíľky. Urobil pokus. Čo, ak by sa podaril? A, hľa, nemal nijaké ťažkosti. Pokus sa nad očakávanie vydaril. Paulínka bola zas v tú chvíľu povoľná. Zabudla, že je v nebezpečenstve a že sa treba brániť. Nakoniec, mala aj príčinu, aby sa nebránila. Veď bola zaviazaná Ervínovi toľkou vďakou. Nuž dovolila mu zodvihnúť kľúč od bytu. Nestálo ju to nič. Malý flirtík. Človek predstiera slabosť. A dakedy ani nemusí. Sú predsa rozličné slabosti srdca, ktoré sa prejavia samy v pravý čas.
   </p>
   <p>
    No teraz je to iné. Obaja prichádzajú k náhľadu, že príhoda s kľúčom má pre nich veľký význam. Ich pomer dostal sa naraz na inú koľaj a vývoj vecí už nemožno pristaviť. Postupuje sám vlastnou príťažlivosťou k určitému cieľu, ktorý je neďaleko pred nimi. Azda ho ešte ani nevidia, nedá sa ani domyslieť, a to ich znepokojuje.
   </p>
   <p>
    Čo robiť?
   </p>
   <p>
    Víno, krv, mladé, zábavou rozihrané telo káže, aby sa poddali, a rozum má svoje vážne námietky.
   </p>
   <p>
    Áno, čo robiť?
   </p>
   <p>
    Idú si sadnúť za stôl. Každý na svoje miesto, aby mali medzi sebou petrolejovú lampu, červené klince vo váze, aby mohli zbierať omrvinky, ktoré natrúsili po obruse pri hodovaní, a aby sa mohli chvíľku venovať nerušene vlastným myšlienkam. Ach, je to ťažké rozhodovanie, najmä pre Paulínku, ktorá si predsa musí uvedomiť, že nie je celkom voľná, nie celkom samostatná. Veru!
   </p>
   <p>
    Ale pre prípad, že by malo nastať medzi nimi ochladnutie citov, malé nedorozumenie, je tu gramofón, veľká ružová trúba, ktorá trpezlivo čaká, aby mohla splniť svoju úlohu, a priam ich vyzýva, aby jej zverili svoje trápenie. Keď sa ozve, vstúpi do nich zas veselý, bezstarostný duch. Je to pravdepodobne duch toho plechového hlasu, ktorý sa derie nástojčivo z ružovej trúby a ktorý zapĺňa rýchlo prázdny priestor. Za okamih rozľahne sa bezpečne aj v nich a nedovolí, aby sa plašili nejakými ťažkými myšlienkami. Je neobyčajne mocný a podmanivý. Chce byť jediným pánom nad ich srdcami. Spieva na plné ústa, na plnú trúbu: Túl az óperencián. A priatelia sa musia na seba pozrieť a pousmiať. Nemá zmyslu, aby sa ďalej chmúrili. Veď sa vlastne nič nestalo. Sú pri tom istom stole, kde sedeli nedávno. Fľaše, poháre, podnosy s ovocím a s cukríkmi ešte nezmizli, aj červené klince ešte tuho zaváňajú. A teraz začal hrať gramofón.
   </p>
   <p>
    Potom je už všetko v poriadku. Zábava pokračuje svojím tempom, svojím prirodzeným spádom: víno, žarty, smiech, tanec, áno, naposledy opojný tanec. Nálada sa rýchlo vracia i smelosti pribúda. Paulínka si dokonca dovolí po každom tanci bozkávať ruky. Prestávkami sedí na diváne, pohodlne rozložená a prevalená na operadlo ako kráľovná, šatôčkou si ovieva rozpálenú tvár i rozbúrenú hruď a nechá sa svojím gavalierom obsluhovať. Veru, tak to robia veľké dámy. Z tváre jej nezmizne úsmev a oči sa jej vždy preteplia, keď hľadia na Ervína. Ó, vďaka, veľká vďaka!
   </p>
   <p>
    Na hodiny nemyslia. Vlastne nemajú ani príležitosť pozrieť sa na ne. Ervín ich pri upratovaní dobre uložil, aby neboli na očiach, lebo správne predvídal, že by mohli iba rušiť zábavu. A tak čas nemá kto merať, neobmedzuje ich, lebo sa bezpečne ohradili od ostatného sveta, zadebnili vo svojom šťastí.
   </p>
   <p>
    Iba neskoro večer sa spamätajú a uznajú, že milú zábavu treba skončiť. Paulínka chce ešte upratovať, narobili veľký neporiadok. Celé smetisko na stole i na zemi, a to v úradnej miestnosti, zajtra prídu ľudia a okienkom na dverách mohli by to vidieť.
   </p>
   <p>
    Ale Ervín neprisudzuje tomu takú neodkladnosť a dôležitosť. Nie, to rozhodne nemusí. On si ráno dá rady. Ani by jej nedovolil, aby sa ešte teraz unúvala a zdržovala. Či si uvedomuje, koľko je hodín?
   </p>
   <p>
    Koľko?
   </p>
   <p>
    Jedna hodina.
   </p>
   <p>
    Ach, božemôj, toľko? V takom prípade sa nemôžu naozaj zdržiavať. Už mala byť dávno doma. Len ju bude musieť teraz odprevadiť, aby jej nebolo samej otupno.
   </p>
   <p>
    Prirodzene, proti tomu nenamieta nič. Pomáha jej pri obliekaní, vezme kyticu a ponáhľa sa za ňou.
   </p>
   <p>
    Či nezabudol klúč?
   </p>
   <p>
    Nie.
   </p>
   <p>
    Je teplá noc. Hlboká májová noc. Na prielohoch, hore v stráni, kvitne prvá ďatelina, dolu, v tichom briežku, ukrytom vo vysokom rákosí, chvíľami ozývajú sa žaby a vedľa cesty šumí potok. Je to príjemné osvieženie na rozpálenú krv. Priatelia stúpajú mäkkou, prašnou cestou, pritisnutí k sebe, ľahkým a rovnakým krokom, v ušiach im ešte zaznievajú sladké melódie, niekedy ich pobádajú aj v hrdle a tíško hrkútajú ako dva holuby. Túl az óperencián. Nie, jazyka nemusia používať, načo by tu boli slová. V tom tichom spoločnom speve je všetko, čo si majú ich srdcia ešte prezradiť, a oni sa rozumejú. Ervín po chvíli chytí dôverne popod pazuchu svoju priateľku, aby sa jej lepšie išlo, Paulínka sa ochotne primkne k nemu. Takto v tesnom páre by vyvládali prejsť dlhé kilometre, keby sa im nebolo treba lúčiť.
   </p>
   <p>
    Ach, lúčiť? Veď sa ešte dobre ani nestretli.
   </p>
   <p>
    Dolu v dedine musia byť trochu opatrnejší. Rozhodne si nemôžu nahlas hrkútať, ľudia chcú pokojne spať. Každý nemá takú dobrú vôľu ako oni. Ba bude vari najlepšie, keď sa aj pustia a pôjdu v primeranej vzdialenosti vedľa seba. Idú pomedzi domy, vo všetkých oknách je síce tma, ale nedá sa vedieť, či niekto znútra nevyzerá von.
   </p>
   <p>
    Pred krčmou pobehne Paulínka pár krokov vpred, akoby sa chcela presvedčiť, či niekto spoza domu nevyjde.
   </p>
   <p>
    Nie, o to sa netreba báť. Hlásnik odtrúbil dvanástu, aj prešiel sa ešte raz dedinou, ako robieva, a potom išiel spať. O takomto čase zlodej nemá čo kradnúť, ani oheň sa nevyskytne, ulica je prázdna.
   </p>
   <p>
    Paulínka sa vracia k svojmu priateľovi, ktorý na ňu čaká. Ona je už doma. Tento dlhý dom na kraji cesty je krčma. Hádam sa pamätá. Lebo veru už dávno nebol u nich. Ona býva na tej hornej, belšej strane. Má tam dosť útulnú izbu, nový nábytok, ale už si naň zvykla. Nuž tak, teraz by si mala od neho vyžiadať len klúč.
   </p>
   <p>
    Kľúč?
   </p>
   <p>
    Pravdaže. Musí sa predsa nejako dostať dnu.
   </p>
   <p>
    Ach, veď jej môže aj on otvoriť.
   </p>
   <p>
    Nuž to asi pôjde ťažko.
   </p>
   <p>
    Prečo?
   </p>
   <p>
    Lebo zámka nie je dobrá. Kľúč do nej ľahko nezapadá. Niekedy sa zasekne, nejde ani von ani dnu, a keď nie je naň zvyknutý, mohol by ho rýchlo zlomiť. Ale Ervín sa nedá. Ach, Ervín teraz cíti smelosť a útočnosť leva. Či vari ide prvýkrát otvárať cudziu zámku? Doma na úrade má všelijaké zámky: malé, veľké, na jeden, na dva, ba i na tri skoky, od niektorých sa často zapotroší kľúč, musí používať zohnutý drôt, klinec a ešte vždy mal, chvalabohu, istú ruku. Akýže by to bol chlap. Nuž tak.
   </p>
   <p>
    Proti takej horlivosti nemôže Paulínka namietať naozaj nič. Jednoducho je premožená. Áno, Ervín nad ňou víťazí. Má ju vo svojej moci. Len čo sa priechod uvoľní, vkĺzne rýchlo dovnútra, s pocitom uľahčenia vnorí sa do tmy, ktorá tu na ňu pohotove čaká, a celkom zabudne, že by mala za sebou zatvoriť dvere. Tú službu rada prenecháva Ervínovi.
   </p>
   <p>
    Malá intímna slávnosť priateľov nemohla sa inakšie skončiť.
   </p>
   <p>
    Kľúč vo dverách ešte raz, dva razy štrkne, to je vari dosť, a potom v celom rozsiahlom stavisku nezašramoce ani myš. Noc pokojne plynie ďalej, iba na svitaní zavyje vo voľaktorej búde ťahavo pes. Ale to nemôže vyrušiť zo spánku ľudí, ktorí tvrdo spia.
   </p>
   <p>
    Ráno je už dosť vysoko nad horami slnce, keď Paulínka otvorí oči. Trochu prispala. Svet na ňu nečakal, rozložil sa pod širokou oblohou v celej svojej plnosti, už veru hodnú chvíľu holduje novému dňu. Otvoreným oknom zo záhrady vniká do izby veľa svetla a hlavne, veľa rozličných hlasov. Predovšetkým svieži hlas potoka, radostný hlas drozda, naliehavé hlasy domácich zvierat a hydiny, ktoré sa dožadujú svojej každodennej raňajšej potravy a daktoré akiste aj prístupu na voľné povetrie, keď ich nemal kto povypúšťať z chlievov a klietok, a potom niekoľko zreteľných hlasov ľudských hneď tu, pod oknom: drsný hlas otca a huhňavý hlas paholka. Obaja sa naťahujú s vozom pred hnojnicovou jamou. Matúš si totiž vymyslel, že dnes vyvezie niekoľko vozov hnojnice. Nie je síce teraz na to práve čas. Gazdovia vynášajú hnoj v jeseň alebo za včasnej jari, keď sú polia otvorené a zem si žiada sama takú pomoc. Ale vtedy by sa bol musel naťahovať so sudmi, lebo nemal ešte vhodnú správu. A teraz sa mu podarilo zbiť pevnú truhlicu, z ktorej nevytečie ani kvapka hnojnice, kým sa nevytiahne z bočnej steny nad žliabkom piestik. Dômyselná sprava sa jednoducho pripevní na voz a hnojnica sa do nej vlieva vrchným otvorom. Do jesene nebude čakať jednak preto, že svoj vynález chce vyskúšať, a potom aj preto, že jama je preplnená, hnojnica by sa mohla prelievať do záhrady. Pár vozov vyvezie na ostredok, ktorý je beztoho ešte prázdny, lebo majú vo zvyku naň vysádzať len pozdnú priesadu. Aspoň urobí aj trochu užitočnej práce, aj svoju zvedovasť a pýchu uspokojí. Nuž tak.
   </p>
   <p>
    Paulínka dobrú chvíľu počúva tieto hlasy. Pomaly ňou prenikajú a presviedčajú ju, že je pri dobrom vedomí. Naozaj, zas jeden deň. A tá noc, ktorú prežila, patrí minulosti. Ach, tá noc. Paulínka si musí zhlboka vzdychnúť, keď na ňu spomína, a zároveň prichodí sa jej pozrieť na vedľajšiu posteľ. Chvalabohu, zostala neporušená, temer nedotknutá. Vŕši sa do výšky práve tak dôstojne ako včera. To je dobre. Usmieva sa v duchu a napodiv, nerobí jej to ťažkosti. Akoby bola cez noc nadobudla novej odvahy. Veď je to obyčajná posteľ. Kus nábytku, naukladané periny, nič viac. A okrem toho odteraz prestáva mať na ňu vplyv, lebo ona, Paulína Lángová, zariadila sa mimo nej, na tejto svojej posteli. Ó, išlo to celkom ľahko, bez zvláštneho opatrenia a bez pretvárky. Hľa, ani jej sa nič mimoriadneho nestalo. Je celá celučká. Môže sa postaviť pred zrkadlo, zmerať sa pokojnými očami a povedať ešte smelšie ako prv: to som ja, Paulína Lángová, moja tvár, moje prsia, moje brucho, nič som nestratila, lebo sa cítim bohatšia, plnšia. Tak veru.
   </p>
   <p>
    Jasný úsmev rozlieva sa jej po celej tvári, lebo nesmierne sa teší z víťazstva, ktoré dosiahla. Tejto noci stala sa ženou. Nie, dosiaľ ešte nebola, hoci mala na to úradné svedectvo, tápala len v akýchsi hmlách, motala sa, hľadala, zisťovala svoj stav, ale nevedela, načo ho upotrebiť. Teraz to vie. Má pred sebou i v sebe jasno. Dosiahla uspokojenia, vie, prečo sa narodila, prečo žila, prečo sa nasťahovala do tejto izby. Hľa, jej ruky sú teraz ako cesto, spočívajú, na perine a majú svoju váhu, ona ju cíti. Jej telo je pohodlne rozložené a oddychuje ako široká a kyprá zem, ktorá práve prijala z oblohy vlahu. Všadiaľ vládne tíš, zmierenie, pocit sýtosti, dobrej pohody. Studne sú plné, pramene bohaté, v hĺbkach sa utvárajú mocné sily, ktoré budú schopné desaťnásobne zmnožiť jej život. Či môže byť ešte niečo blaženejšie ako prežívanie tohto stavu? Zaiste nie. Paulínka o ňom nevie. Ešte raz si pokojne obzrie susednú posteľ a odhadzuje zo seba teplú perinu, lebo musí vstávať. Mala by síce veľa dôvodov, aby ležala ďalej a tužila sa čerstvými spomienkami.
   </p>
   <p>
    Nuž mala by o čom rozmýšľať.
   </p>
   <p>
    Ale čaká ju robota, každodenné povinnosti, treba vstávať.
   </p>
   <p>
    Jednou rukou podchytáva si husté vlasy, druhou zbiera sponky, ihlice, hrebienky, aby si ich mohla na hlave náležite pripevniť, kým očami zhľadúva kúsky odevu. Robí to uvedomene, iste a pomaly. Odteraz bude všetko tak konať. Lebo náhlivosť sa jej celkom stratila. Jej pohyby dosiahli svojej miery, jej krv našla svoj čas. Áno.
   </p>
   <p>
    Oblieka sa za jasavého spevu drozda. Je to zvláštne. Ako by tento drozd poznal jej myšlienky. Lebo nespieva o túžbe, tú vyspieval dávno. Teraz spieva o splnení. A Paulínka je ochotná veriť, ze spieva o jej splnení.
   </p>
   <p>
    Prečo nie? Ervín je všetkého schopný. Nemohol jej podplatiť vtáka, aby jej zaspieval do okna, len čo sa preberie zo sna? Možno. A bolo by to pikantné.
   </p>
   <p>
    Nakoniec napráši si po tvári trocha púdru. Nazdá sa, že je pribledá. To sa stáva, keď sa človek nevyspí, zaiste, netreba sa nad tým pozastavovať. Potom sa už len ponáhľa, aby bola čím skôr pri práci.
   </p>
   <p>
    Ale pri dverách sa musí spamätať. Bola by veru celkom zabudla. V noci stal sa im malý malér. Nič nebezpečného. Ako predvídala, kľúč nechcel Ervína poslúchať. Keď nad ránom odchádzal, nemohol sa nijako dostať von. Zámka nechcela povoliť. Mali z toho trocha trápenia. Trocha namáhania. Áno, aj trocha strachu. Lebo nebol práve čas na to, aby rozobrali zámku, naostatok kľúč sa im zlomil a Ervín chcej-nechcej musel skákať oknom do záhrady. Záletníkom sa to stáva. Dobre mu tak. No teraz je i ona privrznutá a neostáva jej iné len zavolať otca, aby išiel rozobrať zámku.
   </p>
   <p>
    Matúš sa veru takej službe neteší. Po psote sa mu s paholkom podarilo zatlačiť voz k jame. Teraz by bolo treba len nalievať. Na ten cieľ pripevnil na hák starší hrniec, aby sa nezamazal. Takto však musí prácu, ktorá by ho vedela tešiť, prenechať hlúpemu Joťkovi a vypustiť uväznenú. Naničhodné dievčisko. Koľkokrát jej povedal, aby kľúč nestrkala hlboko a otvárala zľahka. Či azda myslí, že jej bude iba kľúče zvárať? Toto už druhýkrát. A najhoršie je, že vo svojom remesle je veľmi vytrvalý a dôkladný. Neuspokojí sa s tým, že vyberie čiastku kľúča, musí aj celú zámku zosňať, rozobrať, musí sa predsa presvedčiť, čo jej chybí, a potom ju bude treba zas vyčistiť, aby bola lepšia. Azda na závorke prischol starý olej, kľúč ju nevládze utiahnuť. Ach, bývajú rôzne nedostatky v mechanizme.
   </p>
   <p>
    Ale sotva stačí ofúknuť prvé nity a skrutôčky, v záhrade sa robí krik a spoza rohu vybehne Joťko. Je celkom preblednutý, oči má navrch hlavy, ukazuje rukou a volá tam, tam.
   </p>
   <p>
    Čože? V hnojnici niekto je.
   </p>
   <p>
    Keby len netáral do sveta.
   </p>
   <p>
    Ba, ako hrncom hlbšie začrel a vyťahoval, za hákom sa vynorila nejaká noha.
   </p>
   <p>
    Hlúposť. Zaiste niekto dnu vhodil starú papuču.
   </p>
   <p>
    Ó, keby len papuča.
   </p>
   <p>
    Matúš je nad tým rozhorčený. Pár razy poriadne od pľúc zakľaje. Iba ho vyrušujú z roboty. Len čo sa chytí jednej, už ho volajú do druhej, lebo nič sa nemôže v tomto dome bez neho pohnúť. Nuž všetko by to hneď najradšej preklial.
   </p>
   <p>
    A predsa uteká, aby sa presvedčil. Berie do rúk hák, mácha ním v hnojnici prudko a rýchlo sem i ta, chce presvedčiť nedôverčivých, prirodzene, aj seba. Bude tam pravdepodobne Joťkova slamou a otrubami vypchatá kotrba. Môže byť istý. Ale potom sa náhle zháči. Narazil do niečoho pevného. Hák sa zachytil, nechce povoliť. Začne ťahať a je to niečo ťažké, lebo musí vynaložiť hodne síl, aby si mohol prechytiť. Čierna hladina hustej tekutiny sa nepokojne vlní, blkoce, víri, a hľa, po chvíli za hákom sa vynorí topánka, potom členok, potom kus zmočenej nohavice.
   </p>
   <p>
    Naozaj, je to nepochybne niečia noha, lebo keď sa hák uvoľní, čľupne naspäť, sťahovaný ťarchou, ktorá pravdepodobne ešte bezpečne leží na dne.
   </p>
   <p>
    Slabomyseľný Joťko sa toho celkom poľaká, začne s vreskom pobehúvať okolo, chcel by sa vari niekde skryť. Poplaší tým celú dedinu. Zo susedných domov, dvorcov a záhrad pohotove vytŕčajú sa zvedavé hlavy.
   </p>
   <p>
    Čo sa robí?
   </p>
   <p>
    Doparoma, niekto musel vliezť práve do jamy na hnojnicu. Čo tam len chcel?
   </p>
   <p>
    Nuž to je veru nepríjemný kúpeľ. Ale čo sa ich týka, už dávno také niečo predvídali. Kto to slýchal vykopať pred maštaľou, kade prechádzajú ľudia i zvieratá, jamu. Veď to bola hotová pasca.
   </p>
   <p>
    O chvíľu je plná záhrada bedákajúcich žien, podráždených mužov, detí, áno, je tu aj Paulínka, vybehla na krik a nevládala sa ešte spamätať z preľaknutia. Všetkých nahlodáva neistota. Veď by tam mohol byť niekto z ich najbližších. Nedá sa vedieť. V náhlení nestačili sa spočítať a nestačili si ani uvedomiť, kde ktorý v tom čase môže sa nachádzať. Pobehúvajú bezradne okolo jamy, hľadia ustrašenými očami na zlovestnú hladinu, pokrikujú, čo im príde práve na um, hádajú sa, vadia.
   </p>
   <p>
    Musí sa predsa niečo robiť. Bude treba doniesť rebrík. Niekto musí ísť vari dnu. Nie, nie, kto by sa išiel mazať, jama je dosť hlboká. Viac poslúži doska, po ktorej budú môcť utopenca ťahať von, a ostatné dopomôžu koly, áno, niekoľko kolov a hákov. Tí pohotovejší sa hneď vynoria s potrebnými nástrojmi, obstúpia jamu, robia poriadky, prípravy a začnú horlivo z niekoľkých strán loviť.
   </p>
   <p>
    Je pri tom veru dosť rušno. Záchrancovia sú netrpezliví, od samej horlivosti narážajú na seba, mnohokrát si prekážajú. Pri takej robote sa to stáva. Pokrikujú, niekomu sa vari podarilo niečo zachytiť. Nie z tej strany, sem, sem, kde je bližšie. Treba podložiť dosku, podchytiť zo strán inými hákmi, odzadu pritlačiť drúčkami, a pôjde to. Len ešte raz potiahnuť.
   </p>
   <p>
    Hladina sa práve tam, kde je podložená doska, rozstupuje. Už im neujde. Tentoraz sa vynára najprv hlava, lebo hák drží pevne nešťastníka za ústa.
   </p>
   <p>
    Záhradou prebehne vlna vzrušenia. Ľudia sa tlačia k jame, aby lepšie videli. Niekde sa rozplače dieťa. Žena ho rýchlo tíši. Veľa očí sa napína a poznáva. Je to muž, má chudšiu, chatrnejšiu postavu a panský oblek. Podľa tváre sa hneď nedá poznať, lebo je zaliaty hustou tekutinou a zatiahnutý šliamom. Ale keď je už von, roztiahnutý na doske po celej dĺžke, niektorá dômyselnejšia žena vyčrpne naň za krhlu vody a vtedy Paulínka, ktorá tu blízko stojí, musí si zakryť od hrôzy rukami oči a utekať z tohto miesta, bežať rýchlo, aby bola čím skôr vo svojej izbe, osamote, nedbajúc, že tak vzbudzuje určité podozrenie.
   </p>
   <p>
    Ervín.
   </p>
   <p>
    Skutočne. Koho iného by aj mohol taký osud stihnúť. Každý máme už napred vymeranú jamu, do ktorej si raz ľahneme. Zvyčajná miera. Pre Ervína bola pripravená práve táto, na hnojnicu, pod Paulínkiným oknom. V noci, keď opúšťal priateľku, vstúpil do nej plným krokom ako do svojho príbytku. Trochu si v nej poplával, potom premožený únavou položil sa na dno hore tvárou, ako robievajú všetci, ktorí sa dobrovoľne vzdávajú nároku na život.
   </p>
   <p>
    Ale Paulínka to nemôže hneď pochopiť. Má plné oči prízrakov, obludných mátoh, vidí strašnú, zelenkastú, trochu už napuchnutú tvár, rozzevené ústa, veľký očernetý jazyk, vytreštené lesklé oči, kŕčovite zadrapnutú, ale meravú a nehybnú ruku. Áno, je to nepochybne on, Ervín. Prišiel za ňou nečujne dvermi. S dovolením. Blíži sa a vzťahuje k nej ruky. Veď sú dôverne známi, prečo by sa mala okúňať. Sú tu bez svedkov, sami dvaja, ako pod hrnčekom. Paulínka ho cíti. Chce byť ku nej taký láskavý. Moja drahá, vraví a je stále dotieravejší a odvážnejší. Ach, božemôj, kde pred ním ujsť, ku komu sa utiekať? Je sama, okolo nej sú štyri steny, nie, neunikne mu. On, on je v nej. Vošiel do jej krvi. Usadil sa tam bezpečne a ona celý život bude s ním bojovať, a predsa sa ho nikdy úplne nezbaví. Všadiaľ ju bude stopovať a dožadovať sa svojho práva. Tak veru.
   </p>
   <p>
    Vonku sa zatiaľ vystriedala celá dedina. Zvesť o nešťastí sa rýchlo šíri. Niekto ponáhľa sa so správou i do vyšnej dediny, k starému Tóthovi. Mŕtvolu treba predsa obriadiť a odpratať. Ľudia prechádzajú v skupinách popod okná, hlučne besedujú, nevedia si vysvetliť príčinu nešťastia, kladú si len otázky. Prirodzene, na hocikoho iného počítali, len na mladého pána z pošty nie. Ako sa len mohol sem dostať? Dobre sa pamätajú, že voľakedy pravidelne každú nedeľu chodieval dolu do krčmy. Od pár rokov ho však nebolo vídať. Čo hľadal v záhrade? Majú len dohady. Správnu odpoveď nikto nevysloví. Ale nie je vylúčené, že by neskrývali určité podozrenie. Možno nechápavosť iba predstierajú. Chcú byť opatrní. Veď otvorené okno do Paulínkinej izby majú stále pred očami. I na to sa rozpamätávajú živo pri tejto príležitosti, ako Paulínka v poslednom čase horlivo chodila na poštu. Paulínka si to uvedomuje a má pocit, že ju neprestajne obliehajú cudzie myšlienky.
   </p>
   <p>
    O chvíľku potom zahrkoce na ceste voz. Známa ľahká brička, ktorá cez týždeň niekoľko ráz prebehne dedinou. Hluk utíchne, len nejaký hlas snaží sa pokojne a čo možno najúctivejšie vysvetliť, ako mladého pána našli a vytiahli.
   </p>
   <p>
    Paulínka napína sluch, k oknu sa neopováži pristúpiť, ale chcela by prehliadnuť stenu. Istotne tamvon, nad jamou, stoja Tóthovci. Azda sám starý pán veľkomožný so striebornou reťazou na bruchu počúva, pokyvuje hlavou, všeličo sa mu nepozdáva, mal by námietky, lebo nevie sa vari zmieriť s krutou skutočnosťou, že jeho syn končí úradnícku kariéru v hnojnicovej jame. Azda osud. Náhoda. Alebo niečia zlomyseľnosť. Teraz nepovie nič. Nie je práve príhodný čas, aby pátral po príčinách nešťastia. Ale ani on sa nezabudne pozrieť na Paulínkino okno naproti.
   </p>
   <p>
    Potom počuť rozkazy. Chlapi sa upomínajú, ako majú mŕtvolu preložiť, zodvihnúť a niesť. Šum vzrastá, lebo ľudia sa hýbu. Sprievod s mŕtvolou prechádza popod strechu cez dvor na cestu. Potom je zas ticho. Hodnú chvíľu neprenikne zvonku do izby ani zvúčik. Paulínka je nepokojná. Čo ešte čakajú, prečo sa už nehýbu.
   </p>
   <p>
    Ach, Paulínka nemá celkom čisté svedomie. Chcela by sa zbaviť úzkosti a myslí si, že sa jej uľaví, keď do okolia zaľahne zas tíš a napätie povolí.
   </p>
   <p>
    Ale náhle vrzgnú vonku dvere a v kuchyni ozvú sa kroky.
   </p>
   <p>
    Nie, nie, božemôj, prečo ju vyrušujú? Ona predsa o ničom nevie. Nech jej dajú pokoj. Chce zostať sama, len sama. Celá meravie a má vážne obavy, že ju zalejú slzy, keď sa niekto pri nej zjaví.
   </p>
   <p>
    Musí však odpustiť. Je to len Imrich. Veď sa naň hádam pamätá, Ervínov starší brat Imrich Tóth, mocný, hranatý chlapec s červenou, vyzývavou tvárou. Teraz tu stojí v priliehavej honvédskej uniforme, urastený, ramenatý, s pekne vydutou hruďou. Nemieni ju z ničoho potvárať. Och, veď on najlepšie vedel o jej pomere k bratovi. Ervín ho niekedy poinformoval. Chce byť teda k nej zhovievavý. Má vľúdny, mandľový pohľad, pokojný hlas. Musí však odpustiť. Zdá sa, že brat jej chcel niečo odovzdať a zabudol alebo sa k tomu vôbec nedostal. Hľa, tento lístok. Našiel mu ho v náprsnej taške. Niekoľko bankoviek a tento lístok, korešpondenčný lístok. Potom klepne opätkami, salutuje, ako sa na vojaka patrí, a odchádza, lebo svoju službu skončil.
   </p>
   <p>
    Paulínka drží hodnú chvíľu lístok, na ktorom zreteľne číta svoje meno a poznáva úhľadné písmo svojho muža. Konečne sa po dlhom mlčaní ozval. Predsa nadarmo nečakala. Mohla by sa vari potešiť. Nie je ešte vo svete taká stratená. Niekto si na ňu spomína. Ale ona len meravo ďalej hľadí, akoby jej v žilách ľadovatela posledná kvapka krvi.
   </p>
   <p>
    Ach, dnes sa s ňou osud naozaj podivne zahral.
   </p>
   <p>
    Láng Nándor jej odkazuje, aby prišla za ním do Szolnoku. Ako predvídal, dostal trojdňovú dovolenku. No nesmie sa zdržiavať, lebo potom hneď odchádza na front. Pravdaže, dátum poštovej pečiatky je starý. Ervín si vari zabudol dôležitú správu prečítať. Lístok nosil vo vrecku a iba teraz, temer po roku, jej ho odovzdáva. Má to byť jeho posledná služba.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1569">
       </a>
       12
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Paulínku zašli zlé časy.
   </p>
   <p>
    Navonok sa nič nezmenilo. Svet zostal ten istý aj potom, keď nešťastného Ervína odviezli si Tóthovci domov a po náležitom očistení uložili do priestrannej rodinnej hrobky k práchnivejúcim kostiam starých rodičov. Každé ráno po východe slnca vystupujú z doliny biele pary a rýchlo vsakujú do sýtych farieb obzoru. Ťažká rosa na sihotiach vysýcha, povalená tráva vstáva, otvára sa plno nových kvetov. Pod strechou za oknom Paulínkinej izby je potom rušno. Niekoľko lastovičích párov vystavilo si tu hniezda. Na nový múr lepilo sa im dobre, preto nešetrili miestom. Teraz je už každé dobre zaťažené, malé hlávočky s bielymi hrdielkami a so žltými zobáčikmi sa neustále natŕčajú z tmavých otvorov. Pozerajú dolu na zem a zmeriavajú hĺbku priestoru. Cítia už vari smelosť v hrudi a silu v krídlach. Vábi ich hladké povetrie, belasé diaľky. Ich starostliví pestúni majú s nimi veľa trápenia, lebo oni cítia zas strach, prechovávajú predtuchu, že by sa mohlo niečo zlého prihodiť. Povetrie nie je také hladké a pokojné, ako sa zdá. Má aj hrobliny, jamy, skrýva nebezpečné priepadliská, nad ktorými aj skúsených letúňov schytáva závrat. Niekedy sa povážlivo zosúva, prudko padá alebo sa celou šírkou dvíha, niekedy sa zas vlní, búri, treba urputne zápasiť s krútiacimi sa vírmi, ktoré rušia všetky pravidlá príťažlivosti i pravidlá prúdenia vzduchu. Treba zachovať za každých okolností pevnú rozvahu, bystré zmysly. Prenáhlenosť, nepozornosť a slabosť býva vždy osudná. Dolu po zemi sa neustále tmolia ľudia, nezbedné deti, psi, mačky. To sú všetko úhlavní nepriatelia operencov. Kto sa do ich dosahu dostane, nemá nádej, že by im unikol. A potom, kostrnky dlhých pierec na chvostíkoch im ešte celkom nestvrdli. Nech majú teda len ešte strpenie niekoľko dní. Oni im budú poslušne chytať a znášať mušky, aby neboli hladné. Prirodzene, mladé sa nedajú len tak ľahko odbaviť. Ó, mladosť je u všetkých tvorov rovnako netrpezlivá, výbojná a nevďačná k starobe. Nedbá na rady, výstrahy, chce sa silou-mocou samostatne a slobodne uplatniť. Bývajú z toho dlhé jednačky, prehováračky, zvady na celom dni. Od svitu do mrku ohlasuje sa hlučný štebot. Stále niekoľko tenkých, dobre vybrúsených hláskov naráža na seba, trieštia sa, zvonia ako strieborné hrkálky, stále sa chveje povetrie nárazmi roztrepotaných krídel.
   </p>
   <p>
    Ach, nie, svet neomdlel, nezahrdúsil sa. Roztvára sa, zatvára, dvíha, padá, vyplňuje sa i vyprázdňuje. Život neustal. Bola jar. Zem sa otvorila a prijala semeno, ktoré najprv zohrial gazda vo svojej teplej a hlbokej dlani. Poľami putovali prúdy voňavých vetrov, ktoré rozširovali oči, dráždili čuch, chuť vtákom, zvieratám i ľuďom. Páry omámených a oblúznených vyhľadávali samotu. Bývalo vtedy všadiaľ veľmi rušno, rozličné zvuky, škreky, spevy i ľudské hlasy pretekali sa v sile, v rýdzosti. Potom zachvátila tvorstvo neobyčajná pracovitosť. Každý niečo staval: hniezdo, pelech, dom, kde by sa mohol cítiť bezpečne. Každý sa pripravoval na veľkú udalosť. A teraz je leto. Tráva dozrela, tvrdne, bude dobrá pod novú širokú kosu. Prepelica má starosti, či vyvedie potomstvo prv, ako začne žito pršať. Po kružinách sa rozliezajú zajace. Sú ešte neskúsené. Nevedia sa vyznať v kružine. Líšky nemajú s nimi veľa roboty. Mládniky tvrdnú v drevni a do listov i kôry zapúšťajú stále tuhšiu zeleň. I škrupina lieskovcov už tvrdne a pod ňou uprostred bielej a sypkej dužinky oddeľuje sa zreteľne lesklé jadierko, ktoré raz vyženie do zeme nový korienok. Práve tak to bolo aj minulý rok. Život v ničom neochabol. Obnovuje sa sám sebou, v dužinách tiel rastie, potom rozbíja obaly, ktoré mu boli lôžkom, a potom vyráža navonok.
   </p>
   <p>
    Naostatok, vojna, ktorá sa stala od tých čias, ako ju vyhlásili cisárovým menom, naozaj zlou metlou ľudstva a ktorá už nejeden život rozvrátila na rumy, krčmu nejako rušivo nezasiahla. Zostávala ešte vždy na ulici. Nosili ju iní ľudia na tvárach, na tele, v srdciach ako zlú nákazu, ohrozovala dedinu, ale krčmu ešte nie. Matúš sa proti nej dobre zaistil. Rozšíril dom, kúpil dcére nábytok, výbavu a tie peniaze, ktoré mu ešte zostali, zamenil na radu nejakého skúseného človeka na dukáty, prípadne nakúpil za ne strieborné lyžice, misy, rozličné šperky, áno, celý poklad. Teraz odpočíva bezpečne v slamníku jeho postele. Je síce pravda, že sú určité ťažkosti so zaopatrovaním trúnku. Firmy mu ho už neposielajú v sudoch alebo v pevných drevených buteľkách priam na stanicu, odkiaľ si ho mohol ľahko odniesť. Musí ísť za ním so slamenicou na chrbte až do tmavých pivníc, kde má pramene. A to je jednak drahšie a jednak spojené s určitým nebezpečím. Musí vždy vymeškať jednu smenu a nemá ešte istotu, že niečo donesie, lebo treba ísť vlakom a všade po staniciach striehnu žandári. Prezerajú plecniaky, vrecia a habú bez náhrady všetko, čo sa im zachce. Vo vlaku znepokojujú zas človeka vojaci, ktorí sa vracajú z frontu domov na dovolenku. Bývajú obyčajne opití a v takom prípade nielenže sú neodbytní, ale do veľkej miery aj nebezpeční. Zdá sa, že tá vojna zohavuje ľudí pod obraz boží. No celková bilancia obchodu vyznieva vždy v jeho prospech. Malá buteľka alebo slamenica, ktorú sa mu podarí rozličnými úskokmi predsa len preniesť, dá sa, chvalabohu, doma štyri a päťkrát znásobiť a ľudia teraz vypijú aj vitriol. Po prvej vlne triezvosti a šetrnosti, vyvolanej zaiste zlými chýrmi z frontu, neutešenými výhľadmi a hlavne rekviráciami, našla sa zasa zámienka piť: jedni zo vzdoru, iní z beznádejnosti, iní aj zo žiaľu, lebo život mnohých stal sa od toho času hádankou alebo aj prízrakom, ktorý iba vtedy prestáva strašiť myseľ, otupenú, zahúlenú hustými hmlami, tmavú ako noc. Priečinky sa teda zas plnia kôpočkami. Sú to divné peniaze. Mince čierne, ťažké, papieriky ošúchané, ľahké. Už podľa vzhľadu badať, že je to iba haraburdie. Ale ľudia nimi platia i berú ich. Teraz majú svoju cenu, dá sa za ne zaopatriť všetko, čo človek potrebuje. A tak v krčme nechybí nič. Na stole je ešte vždy veľký, biely chlieb, ktorý voľakedy udivoval návštevníkov. Varí sa, pečie sa rovnako dobre, jedáva sa ešte s opravdivou bravčovou masťou, a nie s lojom ako v iných domoch, v komore na hákoch visia nedotknuté pôlty slaniny, tučné šunky, rebrá, v štokoch je ešte mäkká, žltučká múka, ani vrecia so zrnom nepomizli. A neukazujú sa veru predpoklady, že by v budúcnosti malo byť inakšie.
   </p>
   <p>
    Ale Paulínka sa už nevie potešiť pohodou vonkajšieho sveta. Zdá sa, že stratil pre ňu význam. Nemá preň porozumenie, akoby jej zmysly nedávali o ňom nijaké správy. Nevidí slnce, nepočuje štebot lastovíc, nezacíti šum rozkvitnutých líp. Je ďaleko od toho, sama, stále viac pohrúžená a zahľadená do seba. Objavila nový svet, ten v sebe. Donedávna o ňom nevedela, teraz sa nemôže od neho odtrhnúť. Zo dňa na deň doň viac zapadá. Ó, je to zvláštny svet, svet vlastnej krvi, vlastného srdca, myšlienok, svet duše, ktorý síce nemožno ohmatať, nemožno vidieť, ale o ktorom sme presvedčení, že jestvuje, lebo ho prežívame, svet vlastného života, zabývaný naším duchom.
   </p>
   <p>
    Upozornil ju na seba iba nedávno celkom neočakávane. Okopávala na ostredku priesadu, a náhle sa musela od roboty vystrieť a lapať vzduch, aby sa nezadusila. Čo to? Pustí motyku a urobí rukou pohyb, akoby si chcela siahnuť na ľavú stranu pŕs. Srdce. Ach, áno, ono sa neobyčajne prudko rozbúchalo a ona mala pocit, že sa jej ide odtrhnúť a že ide umrieť. Zvláštne, ešte nikdy taký pocit nemala.
   </p>
   <p>
    Celé telo jej zmrzlo, na čelo jej vyšiel studený pot. Potom zase zaliala ju horúca krv. Vrelá krv udrela jej prudko do hrdla, do tváre, pocítila ju v ušiach, videla ju v očiach, bola ohlušujúca a červená ani večerná zora, plápolala ohňom. Potom zas ochladla i srdce sa utíšilo. Mohla pokračovať nerušene v robote. Ale ona sa už neuspokojila. Bola presvedčená, že dostala znamenie.
   </p>
   <p>
    Od tých čias sa už nevie bezstarostne dívať na svet okolo seba. Nevie sa tešiť drobným veciam, ktoré vytvárajú prostredie, nevidí ich prostú krásu, je pre ňu chladná, mŕtva. Chodí po izbe, po záhrade i po dvore, berie do rúk predmety, ktoré potrebuje pri robote, odkladá ich na pôvodné miesto a hneď na ne zabúda, nepamätá si ich ani podľa tvaru ani podľa hmatu. Vykonáva svoje každodenné povinnosti a neuvedomuje si ich. Jej pohyby sú meravé, strojové, chladné, chýba im vlažnosť, teplota. Zhovára sa s ľuďmi, a nevie o čom, lebo všetkými zmyslami uvedomuje si iba seba, či už robí alebo oddychuje, či je medzi ľuďmi alebo sama. Pozorne sleduje tento svet, ktorý sa neraz stal pre ňu taký dôležitý. Zaznamenáva si a porovnáva všetky jeho tvary, ako sa jej javí z rozličných stanovísk už nájdených a získaných. Stopuje ho trpezlivo do najvzdialenejších kútov, počúva jeho zvuky, jeho záchvevy. Rozmýšľa o ňom, snaží sa ho pochopiť v jeho zložitosti i v jednotlivostiach, rozkladá si ho a skladá, vchádza doň i vychádza, dotýka sa ho zvonku i znútra, hľadá ho, chcela by vcelku obsiahnuť.
   </p>
   <p>
    Bezpochyby sa v ňom niečo deje. Azda na samom spodku, kde ona nedohliadne, zaväzuje sa malý uzlík, azda sa utvára tvrdé jadierko, ktoré odteraz bude rásť vlastnou silou. Nedá sa s určitosťou nič povedať. Ach, tento svet je veľmi zložitý, neprehľadný, má veľa vláken, jemných, všelijako posplietaných, veľa križovatiek, úzkych zákutí, veľa nepreniknuteľných hlbín. Ťažko sa v ňom hľadá. Ale ona má predtuchu, a potom prichádzajú ďalšie znamenia krvi. Tentoraz viditeľné znamenia na tvári, ba dokonca viditeľné znamenia na tele, ktoré ju usvedčujú. Bolo by to aj neuveriteľné, aby ona bola výnimkou. Zákon, ktorý si vytvorila príroda, platí rovnako pre drobný kvietok, utiahnutý skromne v drobnom lístí pod krúžikom, pre plaché a poslušné hoviadka, ako aj pre pyšného a často vzdorujúceho človeka. Nikto mu nevyhne. Chodíme po slobode do určitého času len preto, že sme ešte nestačili dorásť pod jeho platnosť. Ale potom naša krv podrobuje sa mu bezvýhradne i bez nášho vedomia, áno, i proti našej vôli.
   </p>
   <p>
    I Paulínka si to uvedomuje, a preto tŕpne. Božemôj, veď pre ňu dôsledok tohto zákona je vonkoncom nespravodlivý. Dostáva sa preň do slepej uličky, z ktorej niet východiska ani návratu. Preň stáva sa hriešnicou, na ktorú budú počestní ľudia ukazovať prstom. A čímže sa ona prehrešila? Vari tým, že prijímala život tak, ako prichádzal, že sa mu neubránila, že sa neutiahla pred ním do samoty a že bola chvíľku vďačná priateľovi. Aký čin je potom dobrý, beztrestný? Nuž nie veru, ona si taký údel nezaslúžila. Čo si len teraz počne? Je lapená do pasce ako myš. Musí len čakať, a čakať znamená byť prichytená a usvedčená, lebo čas pracuje proti nej.
   </p>
   <p>
    Čo robiť?
   </p>
   <p>
    Nejaký čas chodí s touto otázkou na ústach: čo robiť, čo robiť? Vari si myslí, že nejaká šťastná náhoda jej prinesie riešenie, alebo ešte dúfa v nejaký náhly obrat, ktorý jej vyvráti naraz všetky obavy. Prečo nie? Obyčajne pehy na tvári ešte nemusia veštiť to najhoršie. Ľudia pojedia pochabé huby a dostanú hnedé a belasé fľaky po tele, za pár dní sa potom liečia, pijú čerstvé, teplé mlieko alebo harmančekový čaj a majú zas telo biele a čisté. V každom prípade netreba sa prenáhliť, najmä keď sú prostriedky ukryť tajomstvo, keď jesto mastičiek, ktoré robia pleť pružnejšiu, sviežejšiu, keď jesto púder, ktorý zahládza prípadné hroblinky, zakrýva podozrivé stopy. Ale keď stav trvá, zhasína posledná iskierka nádeje a dostavuje sa úzkosť.
   </p>
   <p>
    Raz v noci prebudí sa na nepríjemný pocit. Zdá sa jej, že sa v nej niečo pohýbalo. Bolo by to pravda? Otvorí široko oči a sleduje s napätím všetko, čo má v nej náchylnosť zmeniť miesto. A hrôza! V krátkej chvíli má znovu ten istý pocit. Teraz pri plnom vedomí. Nepochybne, niečo sa v nej hýbe svojou vôľou. Voľačo naspodku jej živôtika. Akoby niekto pohýbal prstom alebo akoby sa tam pomechril malý červíček. V každom prípade je to tvor živý, neodvislý od nej. Celá zmeravie na posteli, keď si to uvedomí. Nevie pohýbať ani jedným údom, aby sa zbavila nepríjemnej úzkosti, ktorá ju pridúša. Nevie sa brániť. Ponára sa všetkými zmyslami do svojho stavu, ktorý sa teraz prejavil, prežíva ho dušou i telom. Vzdáva sa mu a prijíma ho bezvýhradne, lebo si uvedomuje, aká beznádejnosť by bola činiť niečo iné. Predtucha ju neklamala. Je to pravda. Už nie je sama, tá, čo bola donedávna, neviazaná ničím, slobodná, zodpovedná za svoje skutky len sebe, neodvislá, jedinečná, nezaťažená, a preto bezstarostná, veselá; už sa nemôže ukrývať do samoty, kde ju nemohol nikto sledovať a odkiaľ mala taký otvorený a nerušený rozhľad na všetko, čo sa dialo okolo nej, lebo je samodruhá. Áno, niekto celkom cudzí vlúdil sa do nej, usadil sa na bezpečnom mieste v jej živote a napája sa jej krvou. Preto sa jej nedávno tak nebezpečne zatrepotalo srdce, preto má fľakatú tvár, preto sa jej tak povážlivo napínajú boky. Ten druhý sa ubytúva, zaberá miesto, lebo rastie, stáva sa sebavedomejším a ona mu musí vyhovieť. Odteraz to už bude tak. So všetkým sa bude musieť s tým druhým deliť. Áno, jedinký cit nebude si môcť úplne prisvojiť, utajiť len pre seba, on bude striehnuť a čakať na svoj podiel. Božemôj, a ktože je to? Tu si musí spomenúť na Ervína. Vidí ho zas tak, ako ho práve vytiahli z hnojnice. Ach, aká ohava. Azda nebol ani taký dobrý, ako sa zdal. Azda robil všetko z vypočítavosti. Chcel sa jej pomstiť, chcel, aby aj ona bola poznamenaná hanbou na celý život. Nie, nie, ona ho nechce, veď ho vlastne nemala nikdy rada. Chcela by byť zase sama. Len, božemôj, ako zariadiť, ako sa ho zbaviť? Nezavrie už oka. Mučí sa tým celú noc. Usilovne rozmýšľa. Ale ukáže sa slabá, nemá v takých veciach nijaké skúsenosti.
   </p>
   <p>
    Ráno rýchlo vstáva, pohádže na seba šaty a ponáhľa sa na dolnú stranu. Ešte má jedno útočište. Matka! Áno, je to jediná osoba, ktorej sa môže zveriť so svojím trápením, lebo si zachovala k nej dôveru a predvída, že nájde u nej pomoc.
   </p>
   <p>
    Ako sa pamätá, bola vždy dobrá a pevná. Nevedelo ju ešte nič sklátiť v istote, ktorú si udržiavala. Trónila v dolnej izbe ako opravdivá svätica. Hoci neurobila od svojho lôžka ani krok, predsa jej duch naplňoval celý dom. Vládol v ňom bezpečne, zaháňal všetky nešťastia, ktoré sa naň valili, niesol záruku jeho dobrej povesti, radil, múdro spravoval, bol všade, kde sa ukázala slabosť, obetoval sa za hriešnikov, vykupoval ako naozaj dobrý a čistý duch. Aj ona ho teraz cíti pri sebe, a preto dúfa, že jej pomôže.
   </p>
   <p>
    A skutočne. Pani Hermína nájde v sebe ešte toľko síl, aby zniesla aj tento úder vo svojom živote. Ale bude to posledný? Ó, ako rada by prijala takéto uistenie od niekoho. Ako rada by potom odovzdala niekomu inému ťažký štít, ktorým dosiaľ chránila česť tohto domu. Veď treba myslieť, že je už nie mladucha. Roky utekajú jednako aj tomu, kto vylihúva celé dni na posteli. Vlasy šedivejú, tvár opadáva, nos sa priostruje a brada výraznejšie vystupuje. Sily sa tratia. Predovšetkým tie telesné, ktoré živí krv. Ale aj tie duševné. Najmä keď sa odčrpkávajú neustálym zápasom, keď od malička dopadá na človeka úder za úderom, keď tak často leží v troskách, vstáva, ako ležala a vstávala ona. Ach, nie je ľahké udržiavať svoj život v rovnováhe pokojnej hladiny, a tobôž nie je ľahko vyčnievať vysoko nad túto hladinu a udržiavať v rovnováhe niekoľko životov. Tu v priezračných a čistých výškach, kde zotrváva ona, hrozí vždy viac nebezpečia ako tam dolu. Sú rozličné pochybnosti, závraty, ktoré človekom lomcujú, sú rozličné nárazy a tiaže, ktoré človeka sťahujú a lámu. Vlastne každý raz podľahne. Príde slabšia chvíľka, silnejší náraz, a potom je koniec. Človek sa naozaj lomí ako trstina. Zbabele opúšťa svoje stanovisko a uteká od zodpovednosti, zlieza do najtmavšej diery, strká hlavu do bútľavého pňa alebo do piesku. Nedbá viac, čo sa za ním robí. Nech príde hoci potopa, nech zmätie hoci celý svet, len aby sa on nemusel na to dívať. Áno, ľudské sily tiež majú stanovenú mieru. Všetko sa musí diať v jej možnostiach, nad ne ani milimeter.
   </p>
   <p>
    Aj pani Hermína si to uvedomuje. Ale keď ide o vlastné dieťa, napne aj posledné sily.
   </p>
   <p>
    Paulínka to nechápe. Každá žena pojme spočiatku k plodu, ktorý počína v jej živote, odpor. Prirodzene, je to nepríjemný zásah do jej osobnosti. Bráni sa, lebo si chce zachovať čistotu. Ale keď ho vynosí a v bôľoch porodí, vycedila by zo svojich žíl aj poslednú kvapôčku krvi, aby si ho zachránila. Tak veru.
   </p>
   <p>
    Predovšetkým musí dbať na to, aby sa niečím neprezradila. Prečo sa dnes tak nedbalo ustrojila? Nemala kedy? Ach, na obliekanie si musí nájsť čas. Ľudia sú veľmi pozorní. Všimnú si aj ten najmenší podozrivý znak na šatách, na tele a potom sa už nezastavia ich jazyky. Veď zaiste má dosť prostriedkov na to, aby si udržala nejaký čas svoj pôvab. Zvlášť živôtik nech si pevne sťahuje, aby sa jej tak nevypúčal do bokov. Priložený ručník na to postačí, lebo ani Matúš sa nesmie o ničom dozvedieť. Chlapi takýmto veciam nerozumejú. Sú popudliví a svojou tvrdošijnosťou iba robia prekážky. Bude najlepšie, keď sa zaobídu bez neho.
   </p>
   <p>
    Nie, pani Hermína nemá úmysel zasahovať proti prírode. Božechráň! Nikdy to nerobila. Ani teraz nezaťaží svoje svedomie takým činom. Keď už pre svoju neopatrnosť padla, musí si svoj diel trestu vytrpieť. Aspoň zmúdrie a v budúcnosti bude vedieť krotiť žiadosti svojho tela. Ale pôjde na niekoľko mesiacov z domu preč. Povedzme na Handle k Maruse. Tam ju nikto nepozná a tu si ľudia budú myslieť, že šla na obyčajnú návštevu. Paničky z lepších rodín zvyknú robiť občas návštevy pre zmenu povetria. Matúš sa bude musieť bez nej zaobísť, nech si hoci najme pomoc do krčmy, keď sám nestačí. Medzi cudzími ľuďmi, kde ju nebude nikto vyrušovať a odsudzovať, pod dozorom Marusy, ktorá už má určité skúsenosti, počká svoj čas. Dieťa zostane potom tam. Za dobrú odmenu sa už nájde nejaká dojka, ktorá ho popri svojom dieťati obživí. Neskoršie, ak si ho niekto nevezme za svoje, dá sa do ústavu, aby dostalo riadnu opateru a výchovu. To sa už zariadi. Ona, Paulína Lángová, môže prísť spokojne domov a čakať na svojho manžela. Lepšie riešenie vari ani nemôže byť.
   </p>
   <p>
    Paulínka sa podrobí. Ako dobre, že má kto za ňu myslieť.
   </p>
   <p>
    Plán sa potom napodiv rýchlo a podľa všetkých predpokladov uskutočňuje. Odkaz sprostredkujú ako obyčajne ženy zo salaša a o pár dní príde do krčmy Marusa, ktorá urobí ostatné.
   </p>
   <p>
    Ach, Marusa veľmi ochotne vyhovie pozvaniu. Je rada, že sa môže vrátiť na tie miesta, kde strávila toľké roky. V duchu často spomína na tie časy. Bola to vlastne jej mladosť, lebo tam doma v otcovskom iba živorila. Chodila bosá, hladná, stále v tých istých ušmochtaných šatách, lebo patrila medzi tie najbiednejšie, ktoré museli začínať pasením husí, neraz sa ocitli v cigánskych kolibách za dedinou a končili žobrotou. A tu sa dojedla, dostala prvé riadne čižmy, nosila biele oplecká, mohla si kúpiť niekoľko sukieň, potratila pehy, obelela, zaokrúhlila sa, áno, stala sa rúčou dievkou, ktorá podpaľovala krv aj takým tvrdým chlapom, ako je Matúš. Nuž rada sa vracala, môže si aspoň raz ešte všetko poobzerať.
   </p>
   <p>
    V komôrke teraz spáva Joťko. Voľakedy tu bolo svetlejšie a útulnejšie. Pravdaže, chlapi nevedia udržať dlho poriadok, navláčia do kútov všelijakého haraburdia, a potom sa nemajú kde hnúť. Ale inakšie sa málo zmenilo. V tmavej komore za dverami je ešte starý sud s tlčou, naberačka, pod lavicou vahan s otlčeným uchom, na ktorom miesila hydine, a tuto v kúte rozsušená zbenka. Ach, koľko sa vždy namordovala, kým ju pred mútením zbúchala, zapuchtila a ako-tak pozaliepala chlebom. Akože im teraz slúžia kravy? Či majú ešte vždy tú šutavú Ružaňu, ktorá sa tak ľahko telila? Pobehá po záhrade, po dvore, nazrie do chlievov, do kurínov, do maštale. Na tomto hniezde i vtedy najradšej nosili kury vajcia. Chcela by zabehnúť aj na ostredky. Či ešte priletujú na jar na pliesko divé kačice. Nuž chytro by si tu zas zvykla. Ako dobre, že ju zavolali. Ach, ach! Okrem toho má možnosť ukázať sa svojej bývalej panej. Nie, zle sa veru nevydala. Musí sa za to pani Hermíne poďakovať. Martin Belko je dobrý a bystrý chlap. Vie zarobiť a nemíňa po krčmách. Na vojnu nemusel ísť, nepotrebovali ho. Dom si už vyplatili, nedávno pristavovali kôlňu. Kravičku si uchovali, jesť ešte majú čo, aj sa ošatia. Hľa, veď to musí byť na nej vidieť. Ešte má červené, plné líca, tučnú, okrúhlu bradu, lesklé čelo, mocné bedrá, kráča rezko a smeje sa na všetko ako mladucha. Všetky ženy v jej veku nebývajú také. Najmä u nich nie. Teraz za vojny veru bieda dolieha na každú chalupu. Chlapi sú na fronte, nieto zárobkov, kŕdeľ detí pýta jesť i zlé choroby nadchádzajú. Nuž ženy majú od čoho rýchlo vädnúť. Pod handričkami ukrývajú často len kostičky.
   </p>
   <p>
    Aby nezabudla, z toho poplachu okolo jej brucha nebolo nič. Vari sa nejako cestou na voze otriasla, lebo keď prišla domov, dieťa odišlo. A bol by to býval poriadny chlapec. Už mu vyrastali aj vlásky. Bolo jej veru nejaký čas aj ľúto, že ho musela zakrútiť do handár a len tak bez truhličky zahrabať pod divú slivku v záhrade. Potom ešte niekoľko ráz zapadla, ale vždy nejako potratila. Zdá sa, že nebude mať deti, a už sa s tým aj zmierila. Veď deti nedonášajú vždy šťastie. Ona má dobré ponaučenie z domu. Bolo ich v jednej izbe ako myší a skoro každým rokom prichádzali ešte ďalšie. Matka len vylihovala na posteli. Nuž akýže to bol život? Neustály zhon, krik, plač, zvada, hlad, zima, biedne živorenie. Otec sa zodral a matka vyschla. A potom nie je veru nijaké pohodlie byť deväť mesiacov zaťažená, chodiť ani kačica. Žena okročkavie, na nohách navrú čierne žily, narobia sa tvrdé uzly, telo ovisne. Po štyroch, piatich rokoch je z nej starena. Ďakujem pekne. Radujeme a smejeme sa chutne len do tých čias, kým sme mladí. Prečo by sme si mali život zadrhnúť deťmi, keď to ide aj bez nich? Tak je to rozhodne lepšie. Marusa si môže iba chváliť. Je stále mladá, driečna, ľahká a pohyblivá, môže ešte tancovať, skákať, tešiť sa, ide, kde chce, zje, koľko jej práve chutí, a doma má pokoj, čistotu. Belko je s ňou spokojný a ľudia jej závidia. Nuž taká je Marusa.
   </p>
   <p>
    Pani Hermína sa nemusí dlho s ňou dohovárať. Rýchlo pochopí, prečo si na ňu spomenuli, prečo musela sem prísť, a napodiv so všetkým súhlasí, čo sa jej navrhne. Kdeže by Paulínka aj inde šla, ak nie k nej, keď sa už do toho dostala. Veď ju ona počula prvá plakať, vypeľhala, vynosila ju na svojich rukách. Bola jej ako matka, nuž aj teraz ju rúče opatrí. Bude spávať sama v izbe v bielych perinách, ktoré si tu vyslúžila. Oni spávajú na šope alebo v komore. V izbe majú len šaty a v zime niekedy krosná, keď tkajú. Nesmie sa jej skriviť ani vlások. Ani s dieťaťom netreba si robiť starosti. U nich v dedine sa teraz mnoho detí rodí a mnoho aj umiera. Nejedna mať potom musí chodiť s boľavými prsami, nuž ľahko sa nájde dojka, a potom môže zostať u nej. Áno, ona, Marusa, si ho vezme za svoje, keď na to príde. S jedným deckom nie je taká oštara. Veď bude už vynosené, napolo vytrápené. Nemusia sa báť, opatrí ho dobre, najmä keď sú predpoklady, že budú odtiaľto chodiť pravidelne zásielky. Koľko? Vari sa nebudú jednať, akoby šlo o hriešny obchod. Veď sú kresťania a ešte všetko v božích rukách. Nakoniec, nie sú dnešní, pani Hermína pozná dobre ju a ona zase pani Hermínu. Dôvera je nadovšetko. Len nech sa kišasonka schystá, aby mohli čím skôr odísť.
   </p>
   <p>
    Prípravy nie sú zdĺhavé. Povaha samej veci si to nevyžaduje. Netreba dať ľuďom príležitosť, aby dlhšie rozmýšľali a pátrali po príčine. Najlepšie, keď budú mať dojem, že všetko sa stalo neočakávane a náhodou. Marusa bola v meste, nuž zaskočila pozrieť aj bývalých svojich gazdov. Chváli si, má sa vraj dobre. Z reči do reči spomenie, že by sa mohli niekedy k nej prísť pozrieť, a mladá sa hneď splašila. Vraj má dlhý čas, čo je aj prirodzené. Vydala sa, a žije už druhý rok bez muža. Nech teda len ide, aspoň si prevetrá pierka a príde na iné myšlienky.
   </p>
   <p>
    Aj Marusa, ktorá stihne zatiaľ, čo je v dome, povbehúvať do niekoľkých domov, aby sa poukazovala, pochválila svojím dobrobytom, opatrne povie pár slov v takomto zmysle, keď jej prichodí uspokojiť ľudskú zvedavosť. A Matúš je zas postavený pred hotovú vec. Keď príde popoludní z fabriky, sedí už Paulínka s Marusou na voze. Môže sa iba poškrabať v prešedivených vlasoch na temene a má príležitosť v odľahlých kútoch, kde ho nikto nepočuje, pošomrávať na pani Hermínu, že mu spôsobuje starosti. Teraz aby hľadal nejakú pomoc do domácnosti. To je veru kríž, keď má človek chromú ženu. Čert aby všetko bral.
   </p>
   <p>
    Takto Paulínka druhý raz odchádza na dlhší čas z domu. Teraz trochu ďalej, lebo Handle nie sú iba za Kozím vrchom. Cesta je zdĺhavá a namáhavá. Nediví sa, že Marusa voľakedy po nej potratila. I ona musí sa na chvíľu pokrčiť do postele, keď zíde z voza.
   </p>
   <p>
    Chvalabohu, nie je to také nebezpečné. Paulínka bude asi pevnejšej nátury, ako bola Marusa. Slabú únavu spôsobil istotne úpal a námaha. Keď si odpočinie, cíti sa čerstvá, pri plnom vedomí, môže sa poobzerať okolo seba a musí veru priznať, že Marusa neklamala.
   </p>
   <p>
    Neskoršie jej Marusa poukazuje celý dom. Ach, Marusa je rada, keď sa môže pochváliť vlastným majetkom pred hosťom. Dom je ešte nový. Belko ho kúpil od nejakého Amerikána, ktorý išiel bývať do mesta. Niečo bolo treba ešte dohotoviť. To spravili spolu. Mal byť vari postavený o niečo nižšie, hneď pri potoku, aby bola poruke voda, ale takto majú zas viac svetla. V pitvore bolo aj ohnisko, lebo tu ešte všade na ohnisku varia. No oni ho zrúcali a do komory, kde bývajú, postavili si malý železný sporáčik na nôžkach. Je to čistejšie a pre nich to stačí. Tam vzadu majú kôľňu a tu je maštaľ. Len nech sa pozrie dnu. Ach, Keša vylízala už aj válov, bude jej musieť hodiť za drabinku chlp trávy. Či ju ešte pozná? Vyrástla u nich od teľaťa, keď si ju odviedla, bola oklamkou, ale ešte aj teraz dobre slúži. Zavedie ju aj do záhrady. Ach, nemá v nej takú veľkú burgundiu, ako rastie u nich, tu je zem nie taká mastná, chce jej len ukázať dvierka, ktoré vedú do poľa. Za nimi je hneď dobrý chodník. Keď bude chcieť ísť niekedy na prechádzku, môže vyjsť tadiaľto. Chodník vedie ďalej do hory na grúň. Za ním by zašla najskorej domov, lebo cez hory nie je to tak ďaleko, ako by sa zdalo. Nemusí jej byť teda clivo.
   </p>
   <p>
    Nie, Paulínke vari clivo nebude. Nie je z tých ľudí, čo sa ťažko odpútavajú od doliny, v ktorej sa narodili. Zaiste, svoj domov má rada nadovšetko, ale má rada aj cudzí svet. Nakoniec, nie je prvý raz preč z domu. Už teraz môže povedať hostiteľke, že sa jej nové bývanie páči. Biely, čistý dom na vŕšku, odkiaľ je dobrý výhľad na dolinu, okolo záhrada, polia, široké nebo a hlavne veľa slnca.
   </p>
   <p>
    Keď sa vracajú po prvej obchôdzke do domu, vyjde im v ústrety z voľaktorého zákutia zavalitý chlap, ktorý je oblečený iba napolo v kroji. Požmurkáva drobnými očkami a pokúša sa vyhrať ústami prívetivý úsmev a podáva Paulínke ruku. Pekne vítam! Či ho ešte poznáva? Nie, nemá ani potuchy. A musí sa priznať, že je veru v rozpakoch, keď mu musí takto zblízka pozerať do tváre, lebo cíti, akoby ju niekto prehliadal voskrz, akoby ju pristihoval pri nejakom nepeknom úmysle. No nemusí sa vonkoncom znepokojovať. Veď je to domáci pán, Marusin muž, áno, Martin Belko. On sa na ňu dobre pamätá. Bola ešte malá, keď slúžil u richátra a obchádzal okolo ich záhrady, aby mohol zazrieť niekde Marusu. Zdá sa, že je zajedno so svojou ženou, hoci sa ešte nemali kedy dohovoriť. Úprimne sa teší milej návšteve. A aj on myslí, že si rýchlo zvykne. Je tu ticho, pokoj. Nech si len pohovie podľa chuti. Im veru nebude zavadzať. Tak.
   </p>
   <p>
    A skutočne, nové prostredie na nejaký čas Paulínku rozptýli. Každý deň útočí na ňu niekoľko nových dojmov, nemá kedy zapodievať sa svojím stavom. Naozaj, tieto Handle sú iný svet. Nie sú ďaleko od mesta, a keď sa vezme, nie sú také vzdialené ani od ich doliny, a predsa aký rozdiel. Vyrástla tu iná dedina, iné domy, iní ľudia, akoby svet pre seba, na truc všetkému tomu, čo je hneď povyše a poniže. Dedina je rozvalená v celom údolí. Vlní sa do šírky po kopčekoch, mnoho krivoľakých ulíc, vyjarčené cesty, blatisté chodníky, obsekané vŕby pred dvorcami, osihotený, pochmúrny kostol na kopci, domy všetko drevené s maličkými okienkami, pevne zo všetkých strán obstúpené rozľahlými a väčšinou prázdnymi humnami, ktoré vyzerajú od polí ako drevené hrady. A ľudia, ach, tí stoja vari v najväčšej protive k tomu svetu, ktorý ona dosiaľ poznala, akoby ich tu bolo niektoré storočie zabudlo a oni akoby teraz chceli stoj čo stoj ukázať, že sú milší pánu bohu ako tí, čo ich predbehli. Nemajú len osobitné spôsoby v robote, v obliekaní a pri jedle, ale aj v reči. Nuž je to všetko čudné. Paulínka má čo obdivovať, prezerať a posudzovať. Cíti sa nad nimi neobyčajne povýšená, akoby bola zostúpila medzi nich prinajmenej z tretieho poschodia. Chodí po uliciach opatrne, aby sa nepotkla, naostatok, má vysoké opätky, ktoré sa na nerovnej ceste vykrivujú, drží si hlavu v patričnej výške, očami vznešene pláva okolo seba a pozoruje obe strany cesty, aby zastihla odpovedať na pozdrav. Ľudia sa pred ňou trochu prikŕčajú, keď ju majú stretnúť, len od chrbta opovážia sa za ňou pozrieť. Ach, oni sú nie zvyknutí hľadieť na také kišasonky. Jediná tu nosí široký slamený klobúk s perom, rukavice z jemnej čipky, ktoré sa dajú natiahnuť až po lakte, jediná si vystiera slnečník proti slncu. Ani pani notárka sa jej nevyrovná, ó, tá sa už stratila celkom medzi nimi.
   </p>
   <p>
    Okrem toho i Marusa sa usiluje, aby jej spravila dobré meno, lebo aj ona má na tom záujem. Nech vedia, s akými ľuďmi má ona styky. Nuž je zaiste príjemné žiť v takomto opare obdivu. Človek sa vznáša ako nafúknutý balón a, prirodzene, zabúda na starosti.
   </p>
   <p>
    Ale potom precitne. Jej stav jej nedovolí, aby sa dlho vznášala — vo výškach. Zo dňa na deň je povážnejší, sťahuje ju dolu na prízemie, zrádza a potupuje. Ľudia čoskoro majú príležitosť poznať, že podlieha takým istým slabostiam ako oni. Prestanú obdivovať jej vznešenosť, v ich kradmých pohľadoch stále častejšie blyští sa ostrie škodoradosti a výsmechu. A tu ju naraz neobyčajne citeľne zraní: výsmech ľudí, ktorých ona podceňovala.
   </p>
   <p>
    Ó, tá márnomyseľnosť. Paulínka si ju trochu osvojila pri kerestmame. Tam videla, čo znamená opravdivá dáma. Má ešte živú spomienku na Elvíru, na jej prenikavé vône, na šuštiace šaty, na jej púdre, drobné, lesklé topánočky, mnohofarebné, všelijako povykrúcané klobúky. Áno, spomína často. V duchu vracia sa do tej kamennej vily uprostred parku, počuje veselý Elvírin smiech, hľadí do jej žeravých očú, vidí ju, ako ľahko sa nesie tichými izbami, ako vábne hrá ohybným chrbtom a hladkými bokmi. Ó, Elvíra, slncová princezná z rozprávky. Vznešená kráľovná čarovného sveta, ktorá i ju na chvíľku ožiarila. Teraz by sa jej chcela v niečom podobať. Malá zábavka. Doma nemôže, doma ju poznajú, vedia, že je iba Paulínka z krčmy. A doma je aj celé dni zavalená prácou ako každá iná žena. Nemá veru kedy ušľachtilejšie sa obliekať a vystatovať svoju krásu na obdiv. Zdala by sa výstrednou, smiešnou. Ale tu je na návšteve. Nerobí nič, vo všetkom ju vysluhujú, ľudia sú prostučkí a dôverčiví. Zaiste by zanechala hlboký a trvalý dojem. Ale či môže? Ráno si už na seba nemôže vybrať šaty. Na každých je nejaká chyba. Buď sú úzke, buď krátke, vzadu padajú, vpredu vystupujú, robia sa na nich zbytočné záhyby, sponky a háčiky nedržia. Ó, aké trápenie. A akože to vyzerá. Zrkadla tu nemá, aby sa mohla pozrieť, a ani ho nepotrebuje. Dobre vie, že sa jej život rozširuje a dvíha. Že už nemá pásu, bokov, že sa celá zlieva do nejakého zaťažkaného, neforemného uzla. Ach, ľudia majú príčinu uškŕňať sa na ňu, keď ju takto vidia.
   </p>
   <p>
    Na jej celkovú náladu veľmi nepríjemne pôsobí aj tá okolnosť, že čas rýchlo dozrieva. Tohto roku sa leto nejako veľmi rýchlo pominie. V jeseň sú cesty blatisté a už pred Martinom prídu prudké fujavice. Na vychádzky sa nedá ani myslieť. Vonku medzi plotmi fičí vietor, ponad strechy sa rúti snehová chumelica, môže sedieť len doma a vyzerať oknom. Nie je to také neznesiteľné. V izbe je príjemne teplo a odtiaľto má naozaj široký a pekný výhľad. Vidí temer celú dedinu, otvorenú pláň vôkol. Môže sledovať celý divoký zápas snehovej búrky so zemou. Husté biele vlny dravo sa hádžu z temravých výšok do hlbín, zalievajú náhle široké plochy, celé hory, polia, aj dedinu pred ňou. Dedina je nepatrná. Ustrašený kŕdlik šedivých operencov, ktorý zlietol na ozrutné more, unikol rozbúreným živlom, ale tak sa zdá, že nieto zmilovania. Zem sa búri, vystupuje proti vlnám a zas klesá, rozstupuje sa a prehltáva všetko, čo má pred sebou. Ó, je to neslýchané, hrozné, úchvatné. Paulínka by vedela takto dlho hľadieť. Zápas ju zaujíma. Ale je tu sama. Sama v tomto zasypanom svete. Sama za sklom, tvárou proti rozhnevaným silám ako vtáčik zavrznutý v klietke. Nemá možnosť uniknúť. V samote sa človek ľahko stráca, uniká svetu a pristavuje sa iba v sebe, pri svojich ranách.
   </p>
   <p>
    Akože je to vlastne s ňou? Prečo sedí v tejto izbe? Načo tu čaká? Čo s ňou spravili? Raz tiež sedela takto v izbe doma a tiesnila ju podobná úzkosť ako teraz. Bolo to neznesiteľné. Musela utekať k matke, mysliac, že ju zachráni, oslobodí a zavedie naspäť do toho radostného života, v ktorom dosiaľ bola. Ale zdá sa, že sa len chcela zbaviť zodpovednosti. Poslala ju sem, aby nebola známym ľudom na očiach. Aby jej nerobila hanbu. Ona tu čaká, prebehlo už niekoľko mesiacov a nerobí sa nič. Je ešte stále celá v tom, v čom sa s hrôzou ocitla jedného rána, jej krv živí dosiaľ nejakého cudzinca, ktorý sa bol votrel do nej. Neodstúpil zo svojho miesta. Nepoddal sa jej vôli. Ani si nezaistil jej priazeň. Zotrváva tvrdošijne na svojom stanovisku, nechá sa vláčiť, živiť, ohrievať.
   </p>
   <p>
    Ba dnes stavia sa už do otvoreného nepriateľstva voči nej. Robí jej samú protiveň, lebo mu už nestačí pokyvovať jedným prstom, ach, to by bolo málo na jeho sily, musí sa vzpierať hlavou, musí ju kopať oboma nohami, otĺkať rukami, musí sa prevracať, musí jej rozbúchať živôtik, vytisnúť bedrá, aby už nikdy nemala dojem, že bola švárna, mladá, ľahká ako pierko, že mala tenký pás, útly driek, zamatovú, hladkú a teplú kožku, že bola biela, nežná, voňala ako jarný kvet. Nie, musí sa všetko skmásať, zničiť, rozmlátiť, zorať, aby nebolo nijakej pamiatky po nejakej nevinnej kráse. Preč s nevinnosťou, preč s krásou. Nech je páchnuce rumovisko, nech je pusto, chladno ako v márnici. Nuž je to zle. Veľmi zle. Už nemá nádej, že by sa ho niekedy zbavila. Uvedomuje si s hrôzou, že tu čaká len preto, aby sa s ním zvítala zoči-voči. Preto zanovite na tom nástojí? Prečo neustúpi, či vari čaká, že sa s ním zmieri, že sa mu takto zdeptaná a zhanobená poddá? Ó, nie, nie, nemá práva, aby si takto myslel. Ach, keby len vedel, ako ho nenávidí, nech je ktokoľvek, on lebo ona.
   </p>
   <p>
    Jednako ho nenávidí. Keby mala možnosť a príležitosť, vlastnými rukami by si ho hneď teraz vydrapila zo života, i keby to malo za následok jeho úplné zničenie. Áno, radšej jeho smrť ako život s ním. Veru nenájde v nej krajšieho citu ani potom, keď príde na svet. Bude to jednako len hryzovisko, boj až za hrob. Ona to vie. Preto, že sa vlúdil do jej života zákerne vtedy, keď ona mala na mysli iba zábavku, pobavenie z dlhej chvíle, skoro by sa mohlo povedať žart, áno, preto, že jej skazil radosť z jednej nevinnej hry. Nedbá, že myšlienkami pácha vlastne hrozný hriech, nech to vieme hneď teraz. Tak či onak by to vyšlo najavo. Veru.
   </p>
   <p>
    Marusa zavčasu zbadá, že sa Paulínka začína trudiť ťažkými myšlienkami, a preto častejšie vstrčí hlavu do dvier a opytuje sa sladkastým hlasom, či jej niečo nechýba, aby si nezabudla naložiť dreva do pece, vonku je zima, pukajú uhly, veru, a dreva majú dosť, oj ojoj, nemusia mrznúť. Niekedy vojde aj dnu, rozhovorí sa o niečom bezvýznamnom, potom rýchle prejde na dedinské klebietky, a jazyk sa jej už tak ľahko nezastaví. Dedina je teraz stále plná novôt. Prišiel pán farár, o kuchárke nechce ani počuť, bude si vraj sám piecť zemiaky v rúre, áno, zemiaky s kapustou zo suda, ráno, na poludnie i večer. To mu vraj stačí. Pred oltárom má stále sklopené oči, nechce vraj prísť do pokušenia, keď slúži omšu. Pani horárka mala zas nejaké pletky s novým praktikantom. Pán horár rozbíjal taniere a strieľal z pištole. Chvalabohu, zastrelil iba kohúta, ktorý vyskakoval slúžke na hlavu. A potom sú tu ešte mnohé veci obyčajných ľudí, ktorí chodia iba v bielych kapcoch a krpcoch. Mnohý chlap, ak príde neočakávane z frontu domov, stvára garazdu, lebo si nepamätal, koľko potomkov zveril na ženu, keď odchádzal, chce rúbať, sekať, párať, ako je zvyknutý na vojne, a veru by k tomu aj došlo, keby stále prísne nezakročoval richtár s boženíkom, ach, svet je teraz opravdivý blázinec.
   </p>
   <p>
    Ale hocako zaujímavú, presolenú a či prekrvenú historku by rozprávala, nevie Paulínku plne zaujať. Paulínka ju počúva, aj chvíľkami v tvári oživne, chvíľkami sa zas zachmúri, ale vidieť, že myšlienkami blúdi inde. Niekedy zaleje Marusu plným pohľadom, nerušene, skoro by sa mohlo povedať, že lacno si ju prezerá, azda ju obdivuje alebo jej závidí.
   </p>
   <p>
    Čože je Maruse. Neťaží ju nič, zvŕta a smeje sa veselo, rozšafne, stojí pyšne a pevne vo svojich čižmách, poskakuje ani lasička, keď ide popod okná niekde na posiedku, nepozerá sa, kde ide stúpiť, lebo nemá obavy, že by sa jej noha vyzúvla, brodí sa snehom krížom-krážom, pobeháva na celom dni po dedine, roznáša chýry, brúsi si jazyk, lebo nemá čo iné robiť na tomto svete. Prekladá z jednej ruky do druhej, preto neustane, neunaví sa, nosí boky pyšne vysoko, šuchorí a osieva bohato skladanou sukňou okolo bielych a tvrdých kolien, naozaj celá nevesta. Ústa má ešte plné, svieže, červené, akoby sa len teraz naliali dozretou krvou, driek pohyblivý a náležite citlivý, nepokojný, telo pružné, neporušené, ozaj na závidenie. Hoci si Poulínka dobre pamätá, že voľakedy tiež bola v takom stave ako ona. Ako sa to len viezla na tom voze, že sa tak ľahko zbavila svojej tiaže? Najskorej Belko stále hnal kone do cvalu alebo bola cesta skalavejšia ako teraz? Či nie? Marusa vôbec nie je prekvapená, že sa o to zaujíma, a keď sa už má o tom rozhovoriť, musí si sadnúť, lebo to potrvá trochu dlhšie.
   </p>
   <p>
    Ona mala len šťastie, že sa vydala za Martina Belku. Veru. Ako sa pamätá, voľakedy to bol veľmi nepríjemný a stále ufúľaný chasník, nemohla ho zniesť na očiach, vždy utekala od neho ako od čerta, len čo ho nablízku zbadala. Ale vo svete sa vycibril, naučil sa všelijakým kumštom a hlavne, doniesol si rozličné recepty, prístroje, ktorými vie dobre narábať. Má pritom ľahké a isté ruky. Čo chytí, všetko sa mu darí. On jej pomohol prvýkrát, hoci bola už v takom pokročilom stave, ako je teraz Paulínka, a on jej pomáhal aj potom, kedykoľvek bola v nebezpečí. Naostatok, dnes sa už všeobecne o jeho zručnosti vie. Ženy ho poznajú. Z ďalekého okolia prichádzajú k nemu, žiadajú ho o radu a pomoc. Žiadnej ešte neodoprel. Raz si prišla k nemu pýtať zelinky aj pani notárka a zdá sa, že jej pomohli. Ach, Belko sa v tom vyzná. Marusa je naň hrdá a ešte viac omladne, keď o ňom vypráva.
   </p>
   <p>
    Paulínka si iba teraz uvedomí, že ako je tu, nezastihla domáceho pána ešte v žiadnej robote. Denne vídava tunajších chlapov trúsiť sa okolo dediny, zohnutí, šediví starci, i sotva odrastení chasníci. Za rána rozhadzujú sa po cestách od dediny, večerom vracajú sa späť. Ani dravé chumelice a vysoké záveje ich neodradia. Najčastejšie stúpajú namáhavo, ale poslušne a vytrvale pekne v rade za sebou hore do grúňov, kde sú šlôgy, so sekerami a pílami, opatrne ovinutými handrami. Je to ťažká práca, na celom dni vo vetre a mraze mordovať sa s drevom, vyvracať storočných velikánov, obsekávať smolnaté konáre, stále sa oháňať sekerou, puckou, napínať svaly i čuvy, zápasiť na život a na smrť. To zanecháva stopy. Mladé telo, ktoré malo rásť rovno k slncu ako jedľa, dostane nemožný sklon, navalí sa dopredu alebo doboku, akoby bolo pošinuté. Potom niektorá strana rýchlejšie rastie, kým druhá zakrnieva. Človek sa pokrúti, navrie mu hrb, ruky má neúmerne dlhé, nohy krátke a vyvrátené, v chôdzi sa musí kývať alebo zahadzovať. Kým má hrčavé ramená, okrúhle, tvrdé plecia a vyduté prsia, má aspoň čím vyplniť nové huniaky, aby sa páčil pánu bohu, keď v nedeľu vojde pokorne do kostola. Na staré kolená nemá takú možnosť. Zostane z neho iba strašidlo do konopí. Zo všetkých krás a honosných znakov niekdajšej hrdej mužnosti zostane mu len hŕbka kostí so šedivou kožkou, vysušená hlava s dlhou bielou hrivou tvrdých vlasov, starý, plesnivinou prerastený klobúk, deravá halena, poplátané hološne, tvrdé, prepotené onucky, skôravené krpce a hlavne úbohá, plachá dušička, čupiaca strachom ako kôpočka nešťastia niekde v zdýmajúcich a chrčiacich prsiach. Takí sú tu všetci. Ale čo si majú počať?
   </p>
   <p>
    Doma je plná izba nahých detí, uťahaná, bezradná žena, na peci hluchá stará mať a v posteli chromý dedo, všetci majú slabé, krehké ruky, veľké, spýtavé oči a hlavne ústa a bruchá. Na deravú chalupu už nikto nedá nič. Krčmár si ju dal zaintabulovať. Nad pásikmi dvoch roličiek, biednym dedičstvom, drží pevne ruku banka, bez toho tam rastie iba bodľač. Nuž čo tu zostáva otcovi, veru najmenej záhaľky a mudrovania. To sú panské spôsoby. Ty na ne nesmieš myslieť. Ak nechceš odvisnúť. Len ráno poslušne vstávaj z tvrdej lavice pri peci, fúkaj si do naježených bajúzov a ponáhľaj sa za tými, čo ťa predišli. Robota je tvojím údelom, jediným východiskom zo zúfalstva na tomto svete. Vezmi hrubý kôl, zapri sa, telo pri tele, ruka pri ruke, hóóó hyb, ešte raz hóóó naraz, hohó, varuj dušu na doline. Tak chlap musí vypäť všetky sily a vydržať, hoci niekedy v ňom puká, hoci sa zodiera na kosť, vykrivuje ako koreň. Život je od vekov rovnaký. Raz do mesiaca sa opije, raz vybije ženu, potom mu už zostáva len zapekačka s trpkastým čerešňovým pipasárom, od ktorého dobre odpľúva, a potom len robota, samá robota.
   </p>
   <p>
    A čože robí Belko?
   </p>
   <p>
    Nič. Nikdy ho nevidela ponáhľať sa za ostatnými chlapmi do hory alebo vracať sa zapadnutého snehom a skrehnutého. Moce sa okolo domu, vykonáva drobnú, viac ženskú prácu, niečo prple pod kôlňou, niečo v maštali, vždy vystrkáva hlavu von, keď sa niekde ozvú kroky, postáva na dvore s rukami zasunutými pod pazuchy, rozhliada sa po nebi, akoby striehol čas. Nevidieť, že by ho niečo trápilo. Prečo môže aj stále vyzerať ako kmotor na kršteniach. Košeľa sa mu svieti, nohavice nepadajú, ruky má čisté, tvár vyplnenú, stále hladko vyholenú a dobre živenú ako pán farár. Kráča ľahko a nemusí sa hrbiť. V ničom sa nepodobá tým ostatným.
   </p>
   <p>
    Paulínka si zároveň pripamätúva, že často vídava večerom prebehúvať dvorom tajomné postavy. Nie cez deň. Vo dne je tu pokoj. Dom stojí v ústraní medzi záhradami osamote, teraz v zime ani mačky sem zo susedných stavísk nezablúdia. Iba večerami, keď súmrak dobre zhustne a obklopí obzor, býva niekomu naponáhlo. Sú to vždy nejaké ženy. Najčastejšie dve. Staršia a mladšia. Dobre zababušené do plachetiek a plaché. Prichádzajú záhradou a tam sa aj tratia. Viac ráz pri takej návšteve počula niekoho v komore aj stonať a kričať. Vtedy tomu nevenovala náležitú pozornosť. Niekto sa vari ponosuje na ťažký život. V dedine je biedy dosť a ženy majú príčinu plakať a vykladať, i keď im niekto neleží práve na doske. Ale teraz má uši i oči stále napäté a pozoruje, čo sa okolo nej za stenami deje.
   </p>
   <p>
    Nejaký čas potom tuho uvažuje. Azda mamka o tomto vedela a náročky ju sem poslala. Nepovedala jej nič. Nechcela ju pravdepodobne napred plašiť. Nechcela na ňu ani nátlak robiť. Nech len ide a skúsi, aby sa mohla sama rozhodnúť. A jej opatrovníci sú najskorej s tým uzrozumení. Obaja z ohľaduplnosti mlčia, ale z tvári sa im dá všetko vyčítať. Akože sa to pozrel na ňu Belko pri prvom stretnutí? A či od pár čias Marusine ústa sa za rozhovoru nerozvlnia nepokojom, akoby chceli vysloviť naliehavú otázku? Zaiste obaja čakajú len na jej súhlas a sú pripravení. To znamená, že ešte vždy je sama sebe vládcom, ten druhý ju neprekonal, má ho ešte v moci. Keď chce, zbaví sa ho. Treba sa len rozhodnúť. Súhlasím s ním, alebo nesúhlasím, dovolím, aby vystúpil z môjho života, alebo nedovolím, pôjdem ďalej s ním, alebo bez neho. Treba dať len pokyn, hoci celkom nepatrný. Očami, rozhodnutie a jednota sa zaistí. Napuchnuté žily ochabnú, telo sa vráti do svojej pôvodnej polohy, tiaž a úzkosť mizne. Budeme zas ľahkí a slobodní.
   </p>
   <p>
    Pri najbližšej príležitosti kladie Maruse okúňavo rozličné otázky. Má určité obavy a predovšetkým kvapôčku strachu na dne srdca, ktorá ju vždy rozochveje, keď si pomyslí, že by mal niekto položiť na jej telo ruku. Či to iné ženy znesú?
   </p>
   <p>
    Ale Marusa ju upokojuje a ubezpečuje, že sú to zbytočné obavy. Belko je skúsený a ohľaduplný. Niekedy stačí celkom nepatrný a krátky zásah, náhly a silnejší tlak alebo prudkejší úder na niektoré chúlostivejšie miesto. Žena sa nestačí spamätať. Zájde domov na vlastných nohách, iba o pár dní dostavia sa jej sily a porodí mŕtve dieťa. Zároveň pohotove spomenie niekoľko úspešných prípadov. Každá sa najprv hanbí, a potom je povďačná. Chytro zabúda na nepríjemnosť, vyšúcha sa, nadobudne farby, vracia sa k svojim starostiam i radostiam. Žena zažehnáva biedu, zachraňuje si česť a dievka poctivosť. Mnohé postretlo ešte šťastie. Jedna bola tu dokonca dvakrát, a potom sa vydala za pána do mesta. Dnes je urodzenou paňou, nosí zamatové šaty. Hanba sa nás za sukňu nedrží, ak si ju tam nepripneme. Ó, Marusa má pohotovú pamäť. Ak by sa bola niektorá odplavila za veľké more, sledovala by ju i tam, len aby podala o nej pravdivé svedectvo. Prirodzene, tie nešťastnice, čo museli po nejakom čase ísť za úbohým plodom svojho hriešneho života, nesleduje na cintorín. To je miesto opustené, nevľúdne, ohradené pevným múrom od ostatného radostného sveta, ktoré zalieva srdce clivotou už aj vtedy, keď si naň pomyslíme. A potom, nebohých netreba spomínať vo zlom. Oni sami vydajú svedectvo o sebe na božom súde. Nuž tak.
   </p>
   <p>
    Paulínka na to nepovie nič. Ba sklopí oči, aby sa nemusela dívať na Marusu, ktorá je vari príliš dôverná. Vo svojej zdieľnosti zachádza priďaleko a zabúda, že nemá pred sebou skúsenú ženu. Nedá k ničomu ani súhlas, človek sa niekedy ťažko rozhoduje, chcel by ešte čakať, rozmýšľať, námietok predsa každú chvíľu pribúda. Dovolí radšej, aby za neho niekto druhý rozhodol. Je to ľahšie, pohodlnejšie. Nemusíš si robiť výčitky, lebo zodpovednosť za následky nesie niekto iný.
   </p>
   <p>
    Ale toho večera ani nezapaľuje a nezvykle zavčasu s neodôvodneným chvatom ukladá sa do postele. Čože sa s ňou deje? Malý nepokoj. Na mrkaní sedela ako obyčajne pri teplej peci a tu, keď sa prišla pozrieť cez okno, videla Martina Belku. Stál zas na dvore s rukami vloženými pod pazuchami a hľadel na ňu. Vidieť ju nemohol. V izbe už bolo prítmie a sedela ďaleko od okna. Azda preto bol taký opovážlivý. Mal istotu, že ho jej pohľad nevyruší, a on si ju vedel aj tak predstaviť. Paulínka sa zmiatla. Čo chcel? Ach, musí si priznať, Martin Belko jej bol od prvého stretnutia nepríjemný. Nevedela sa pokojne naň dívať. Tie jeho drobné, pohyblivé očká boli vždy nečisté, utajovali zlý úmysel, neznášali prílišnú zvedavosť iných očú a sami sa chceli hneď všetkého haneblivo dotýkať. Ba celá jeho malá, okrúhla, vytučená postava, odutá tvár vzbudzovala odpor, akoby ukrývala v sebe nejakého neforemného, hnusného a pritom veľmi nebezpečného tvora. Nakoniec i sám si to uvedomoval, lebo sa jej stránil. Vyťahoval sa z tmavých skrýš domu len vtedy, keď mal istotu, že sa ona niekde nablízku neobjaví, a keď nebolo veľa svetla. Bolo v ňom niečo z krta. Najradšej vliezal do tmavých a úzkych dvier. A teraz sa jej postavil vyzývavo do okna. Na jeho tvári je zas ten prihlúply úsmev, očami významne pomrkáva a čaká. Po chvíli sa spamätá, akoby si náhle uvedomil, že by ho mohla predsa takto vidieť. Skloní rýchlo tvár a pomaly sa uberá k domu. Jeho kroky ozývajú sa napodiv hlasno a výhražné pri dverách do izby, potom sa strácajú niekde vzadu, kde je komora. Ale potom sa zas vracajú.
   </p>
   <p>
    Čo čaká?
   </p>
   <p>
    Paulínku prenikne strach. Nazdá sa, že je pri peci nie celkom bezpečná. Naponáhlo sa vyzuje, vyzlečie a hľadá záchranu pod perinou. Akokoľvek, tu je istejšie. Perinu si môže pritiahnuť až k brade, môže si ruky pritlačiť pevne k telu. Niet k nej voľného prístupu. Posteľ je masívna, pristavená pevne k stene.
   </p>
   <p>
    Nepatrné stopy dňa, ktoré zostali na okne, sa rýchlo strácajú. Ťažká tma prehltáva predmet za predmetom, zostáva iba slabý ružovočervený priesvit okolo pece, kde dosiaľ blkoce oheň. To je ďalšia vítaná pomoc. Paulínka sa nachádza niekde na samom dne čírej, nepreniknuteľnej noci. Sama sebe sa stráca, uniká, oči jej iba slabo svetielkujú.
   </p>
   <p>
    Prečo zaľahlo na ňu naraz také neznesiteľné ticho?
   </p>
   <p>
    Napína sluch. Skutočne nič. Akoby noc kamenela. A ako by rada okrem ozveny tých tvrdých krokov, ktoré jej ešte niekde vo vedomí doznievajú, počula aj iné zvuky. Či sú naozaj v celom dome len sami: on a ona? Kde je Marusa? Inokedy o takomto čase ešte mala vo zvyku nazrieť do izby, aby sa presvedčila, či horí v peci, a aby jej zaželala dobrú noc. Prečo sa teraz neozve? Čo to má znamenať?
   </p>
   <p>
    Znovu starostlivo pátra, prehliada každý kútik, kde sú predpoklady, že by mohol vzniknúť nejaký pohyb, osobitne tu na prízemí i tam pod strechou, po celej dĺžke domu. Ale nikde nič. Dom sa zdá úplne prázdny. Obklopuje ho nemá a široká snehová pláň. Záhrady sú niekde pod ňou. K susedným staviskám je ďaleko. Naozaj je sama. Niekde v nej dopadajú ťažké údery. Moje srdce, uvedomuje si. Aspoň ju to niečím naplňuje a presviedča, že ešte žije. Čas sa musel teraz zastaviť. Ó, bolo by to možné? Kde sa to len dostala? Prečo nebola rozhodnejšia, prečo až do tejto chvíle čakala? Ach, aká beznádejnosť, aká hrôza!
   </p>
   <p>
    A náhle vrzgnú dvere.
   </p>
   <p>
    Či dobre počula?
   </p>
   <p>
    Naozaj, niekto vošiel do izby.
   </p>
   <p>
    To si ty, Marusa?
   </p>
   <p>
    Nič!
   </p>
   <p>
    Kto je to?
   </p>
   <p>
    Nič.
   </p>
   <p>
    Paulínku opúšťajú zmysly.
   </p>
   <p>
    Marusa vravela pravdu. Keď Belko vykonáva svoje remeslo, žena sa nevie ani spamätať. S Paulínkou sa točí celý svet. Nevidí nič, ani nepočuje nič, len cíti veľkú hanbu, ktorá ju nesmierne ponižuje, ktorá ju bezohľadne strháva hlboko pod ľudskú dôstojnosť. Belko, svitá jej v hlave a hneď ho aj uvidí. Naozaj on. Vidí jeho odutú tvár, drobné, nehanblivé oči. A to už nemôže zniesť. Naraz sa vzoprie celým, telom, vyskočí z postele, neľaká sa, že musí podstúpiť i zápas, ani nový prudký úder ju nevie otriasť a zraziť na kolená. Nachádza ešte toľko síl, aby mohla všetkému čeliť. Nič ju nezastaví, keď sa už vychytila.
   </p>
   <p>
    Kde sú dvere?
   </p>
   <p>
    Božemôj, ako ďaleko by chcela byť odtiaľto. Uteká na dvor a rovno, záhradou do poľa, lebo pozná tento východ, ktorým sa trúsia ženy. Nedbá, že je iba v košeli, že je bosá a prostovlasá, len ďalej, ďalej od domu. Podchvíľou sa borí. Vyšliapaný chodník sa jej niekde stratil. Tu je len biela neporušená pláň, sneh, samý sneh, na povrchu niečo zamrznutý, vnútri sypký a chladný. Proti nej rúti sa surový vietor. Zadrel sa jej už pevne do pokožky a zvracia ju späť. Tu dolu na srieni sipí ani had, hore vo vlasoch hladko a vábne šumí. No všade je rovnako nebezpečný. Kto by s ním vydržal na jeden dúšok bojovať? Musí si vydýchnuť, nabrať síl. Veď jej kolená povážlivo krehnú v tom ľadovom prúde a potom, treba sa aj rozhliadnuť. Snehová pláň je stále rovnaká. Niečo sa vlní, niečo stúpa do svahu. Kdeže sme to? Nevidieť nijaké znaky, vyčnievajúcu skalu, krovie alebo borievku. Obzor upcháva bezpečne na všetkých, stranách hluchá noc. Tam ďaleko by mal viesť chodník ďalej do hôr, kade sa dá zájsť vraj domov k mamke. Áno, len ta by mohla teraz ísť. Ktorým smerom sa pustiť?
   </p>
   <p>
    Ale vtedy ju už dobehúva udychčaná Marusa.
   </p>
   <p>
    Ach, čo si to len namýšľa. Kdeže by zašla v takomto čase?
   </p>
   <p>
    Hory sú zavalené snehom, nieto chodníčka, cesty, skučí vietor, je tmavá noc a ona samodruhá a nahá. Pre Kristapána, či tratí rozum? Veď by za hodinu zamrzla a do rána by ju vlci rozniesli. Čo by si počala chuderka pani Hermína. Veď by ju to zo sveta znieslo. Nie, ani o krok ďalej. Darmo sa vzpiera, nepustí ju. Keď nepôjde poslušne sama, vezme ju na chrbát.
   </p>
   <p>
    Paulínka sa musí podvoliť. Nieto síl, aby sa púšťala do ďalšieho zápasu s vetrom. Nemá to ani zmyslu. Prvá vlna rozhorčenosti, vzdoru sa už vybúrila, teraz cíti celkovú ochabnutosť, skleslosť. Potrebuje, aby ju niekto poľutoval, pohladil. Mäkká ruka, teplé slovo veľa spraví. Dá sa pekne odviesť, uložiť do postele, pije horúce mlieko s medom, ohrieva si horlivo nohy na tehlách, robí ochotne všetko, čo jej prikazuje Marusa, ktorá sa od jej postele nehne.
   </p>
   <p>
    Takto príde k sebe veľmi rýchlo. Naje sa do chuti a spokojne spí. Iba na tretí deň prídu na ňu náhle pôrodné bôle. Je to privčas. Mala čakať ešte prinajmenej dva týždne. Ale aj tak navzdor všetkým zlým očakávaniam porodí živé a zdravé dievčatko.
   </p>
   <p>
    Marusa si ho hneď vezme do náručia, varuje ho a chváli, tvrdí, že má čierne očká, husté vlasy, biele a okrúhle čielko, celá mama. Ani nápad, že by si také utešené dieťa dávala do cudzích rúk. Vyvarovala a vychovala na svojich rukách veľkú Paulínku, vyvaruje aj jej dievčatko.
   </p>
   <p>
    Ale Paulínka zatvára oči, aby ho nevidela. Nie, neovláda sa. Toto dieťa jej od srdca odpadlo už vtedy, keď ho nosila v živote. Nikto nevie, koľko preň vytrpela, do akého poníženia upadla, preto ani nikto nepochopí jej správanie, ale ona nedbá. Nenávidí ho, nechce ho, i keby malo zlaté vlásky, radšej nech ho ani nevidí, len čím skôr preč odtiaľto a zabudnúť, zabudnúť, ak to bude možné!
   </p>
   <p>
    Potom prichádzajú rušné dni. Najskôr pukol svet a tou trhlinou vyvreli na povrch mútne prúdy, ktoré zakalili ľudskú myseľ. Vraj je sloboda. Čudné slovo, ktorému ľudia celkom nerozumejú. Ale každý vie aspoň toľko, že sa vojna skončila, kráľ ušiel, potom neočakávane priletel lietadlom, pokúšal sa prehovoriť ministrov, prosil, sľuboval, ale nikto ho nebral vážne, nikto mu neveril, preto musel zasa utiecť. To znamená, že nemá kto rozkazovať; nieto pánov a ľudia môžu robiť, čo sa im zachce.
   </p>
   <p>
    A skutočne, nieto nijakého poriadku. Fúzatí žandári s kohútími perami za klobúkom a s blýskavými bodákmi nad hlavami sa v dedine už mesiac neukázali. Notárovi nejakí šarvanci dolámali rebrá, vo voľaktorej dedine strčili Žida hlavou do záchodovej jamy, iného zasa ukrižovali na dvere. Všetci páni sa trasú o svoje životy, neopovážia sa vystrčiť ani na božie svetlo. A ľudia využívajú príležitosť. Vyberajú židovské obchody, konzumy, panské domy, zásobujú sa drevom na niekoľko zím, večerami rozchádzajú sa slobodne so zahrdzavenými guľovnicami na pleci zápačami. Horár sa nesmie ukázať z domu, ak nechce dochrčať pod niektorou svrčinou. Dedinou sa podchvíľou vlečie nejaký vojak s jasnočervenou stužkou na čiapke v ufúľanom, dokrčenom a roztrhanom kepeni. Podaktorí nesú na chrbtoch batohy, zastavujú sa v otvorených dverách, za krajec chleba, hlt zapraženej polievky alebo pár halušiek, ktoré im vďačná gazdiná kydne rozšafne na pokrievku a vynesie na cestu, rozmeriavajú štedro konce mocného plátna, jemných štofov, rozdávajú hodvábne šatky, teplé šály, porcelánové misky, zdobené poháre alebo čokoľvek sa im dostane pod ruku, keď len tak nedbalo siahnu do napikovaného batoha, majú toho dosť a na pažiti pod plotom, kde sa obyčajne zložia, rozprávajú neslýchané veci zvedavcom, ktorých sa vždy pohotove zbehne okolo nich. Vraj sa to ešte všetko neskončilo, čoskoro prídu boľševici a tí urobia poriadok. Všetkých pánov a bohatých vyrežú a vyvešajú na stromy. Potom nebude nespravodlivosť, prepych, kaštiele, plné truhly zlatých dukátov, pažravosť na jednej strane a bieda, hlad, vymetené komory a deravé chalupy na strane druhej. Všetci budeme rovní, kto má viac, musí dať tomu, komu nedochodí.
   </p>
   <p>
    Najväčší strach v dedine, pravdaže, prežíva Matúš. Ešte za vojny šiel na penziu. Načo by meral každý deň dlhú cestu do fabriky, zodieral sa ťažkou robotou, keď si už vyslúžil svoje kráľovské roky, ako vymenovaný dostane slušnú penziu a beztoho doma o hospodárstvo a krčmu nemá sa kto starať. Na staré kolená môže si trochu aj povoliť. Doma nemusí robiť na komando. Vykoná toľko, koľko mu budú sily dostačovať, a predsa prírastok na majetku bude sa ďalej dvíhať takou mierou ako dosiaľ. Krčma, chvalabohu, vynáša. Vojna neodučila chlapov piť. Naopak, pijú viac. Prestali natoľko dôverovať peniazom. Nakoniec nemajú ani takú hodnotu ako prv. Čo sa voľakedy platilo grajciarom, dneska treba platiť korunou. Je ich neúmerne viac. Mnohí k nim ľahko prídu, nuž ich ľahko i utratia. Dedinou prejde tiež viac ľudí, cudzincov, ktorí radi vyhľadávajú krčmu. Prídu raz, vypijú si, zajedia, niektorí na lavici prespia jednu noc, a potom zmiznú bez stopy. Za takých okolností sa dobre a ľahko predá všetko, čo aspoň trocha páchne starým sudom a vlhkou pivnicou.
   </p>
   <p>
    Ale v poslednom čase sa ho všeličo nepríjemne dotýka. Predovšetkým nemá celkom istú pozíciu za výčapným stolom. Zdá sa, že ľuďom narástli cez vojnu rozumy. Začínajú sa starať o také veci, pre ktoré by ich naozaj nemuseli hlavy bolieť. So starým richtárom sa gazdovalo dobre. Bol skúsený, rozhodný, mal za sebou úrady, prísnych žandárov, nedovolil si frflať od kadejakých sopľošov, dojednával si všetky záležitosti sám a stačilo mu dobré slovo a tu i tam nejaký glgček, no terajší sa ukázal celkom slabý. Každú chvíľu zvoláva výbor, aby sa poradil. A to mu veru nepridá vážnosti. Do výboru sa dostali všelijakí vydriduchovia, žobráci, čo donedávna nemali ani posledný zemiak, a tí sa stavajú na hlavy, zavádzajú nové poriadky, dožadujú sa všelijakých starých účtov, navrhujú, aby bola uzavretá riadna, písomná, kolkami a pečiatkou opatrená zmluva, chcú zvyšovať nájomné, ba niektorí zo závisti štvú proti nemu, nechcú, aby on mal obecnú krčmu, obec nech vraj čapuje vo vlastnej réžii, bude mať z toho väčší zisk.
   </p>
   <p>
    Nuž nadchádza ho nepríjemný zápas. Bude sa musieť s každým výborníkom osobitne porozprávať, dohodnúť, aj na písomnú zmluvu pravdepodobne dôjde, ba bude musieť zniesť i voľajaký dozorný výbor. Čert aby ich vzal.
   </p>
   <p>
    A potom, akéže sa to chýry trúsia o tých boľševikoch? Či už nebolo dosť vraždenia, strieľania, vešania, akéže to chcú zavádzať poriadky? Vraj budú jedným brať a dávať druhým. Aká bezočivosť! On, Matúš, od mala škrtil, drel do úmoru, turboval si hlavu vari preto, aby si teraz z výsledku jeho práce vymastieval pupok nejaký povaľač, čo dosiaľ čakal, že mu pánboh pečené holuby pošle do úst, prestaval, upravil dom, aby sa v ňom trhani rozťahovali? Dobre si to rozmysleli, len či im to aj niekto uverí a či ľudia sa budú chcieť podľa toho riadiť. Načo by boli úrady? Niekto si vari namýšľa, že sa odteraz bez nich zaobídeme. Nuž, je to mýlka. Úrady boli a budú. Vždy sa nájde niekto, čo si do nich zasadne. Donedávna tam sedeli Maďari, teraz ich vymenia iní. Hovorí sa, že majú prísť Česi. Nuž zaiste ani Česi nebudú podporovať povaľačov, chytro zavedú poriadok, aký bol pred vojnou, a bude tak, ako bolo. Kto bude rozmýšľať, robiť, bude aj mať, aj sa vždy naje dosýta, kto bude vylihovať, bude vyzivovať a krčiť bruchom. Veru.
   </p>
   <p>
    V hlave si to Matúš takto pekne rozriešil, ale drobného červíka neistoty, ktorý mu nahlodával srdce, sa nevedel celkom zbaviť. Kedykoľvek sa zjaví vo dverách krčmy pochmúrna postava vo vojenskom kepeni, úzkostlivo siahne si za pás, či mu visia tam kľúče, náhlivo sa rozpamätúva, či nenechal v zásuvke väčšiu sumu peňazí. Takýchto tulákov by mali konečne pochytať, počestný človek je nie nikdy pred nimi dosť bezpečný, majú strhané, surové tváre, tmavé pohľady, na všeličo sa vypytujú. Iba z nich ide strach, že niečo vyparatia. Pre každý prípad treba sa mať pred nimi na pozore, treba ich sledovať stále aspoň jedným okom, a pritom nesmú zbadať, že vzbudzujú podozrenie, lebo hneď trieskajú poháre a hrešia. Zostáva potom len pretvárka. Ukláňaj sa, prikŕčaj plecia, strúhaj vľúdnu tvár, pripravuj si všelijaké lichotivé príhovory, pohotové odpovede, aby si v nich žlč nepobúril. Prirodzene, Matúš to robí a robil by to ešte svedomitejšie, keby mal nádej na nejaký úspech. Ale s nimi je to ťažko. Nikdy nevieš, či sa škeria úprimne a či si len rozťahujú zuby, aby ti v nasledujúcej chvíli odhryzli nos. Ach, sú to všetko nebezpeční chlapi. Kým sa takí potulujú svetom, nenájde pokoja, bude vždy prechovávať obavy o svoje sudy a demižóny v pivnici, o uzlíčky a zväzky peňazí, nastrkané na rozličných miestach pod povalou, o okovanú skrinku zlatých a strieborných drobností pod svojím hlávnikom, o svoj dom, ba aj o svoj život. Nijaké rozumové dôvody, predpoklady tu nepomáhajú. Pochybností pribúda zo dňa na deň. Zavše sa ich nevie zbaviť ani večer, keď všetky vchody do domu pevne pozamyká, keď kľúče vešia na klinec nad svoju posteľ a ukladá sa pod perinu. Ešte dlho do hoci premýšľa, ba neraz nahlas vyslovuje i svoju mienku. Vlastne nie je len sám, čo by sa mal o otázky tohto domu starať. Sú tu ešte aj iní, čo prichádzajú do úvahy a majú prinajmenšom také isté povinnosti ako on. Keď sú už nie schopní činu, mali by mu aspoň poradiť. Veď bude treba rozmýšľať o nejakej väčšej skrýši, kde by sa neodložili len drahšie trúnky, peniaze, menšie cennosti, ale aj bielizeň, šaty, kabáty, Nuž či to má byť len jeho starosť?
   </p>
   <p>
    Pani Hermína ho počuje. Akože by nie. Veď je tam v izbe na svojej posteli. Má tiež bezsenné noci. Ba sú chvíle, keď o ňom aj uvažuje. Ach, tento Matúš! Ani vo svojej starobe sa nezmenil. Ešte stále zhŕňa bohatstvo, akoby zabudol, že čoskoro mu bude treba odísť z tohto sveta a zaniesť len svoju úbohú dušu pred čistú a spravodlivú tvár Pánovu. Akí sú len niektorí ľudia pokrútení, vo svojich základoch prevrátení a zadebnení. Úzkostlivo odvracajú sa od blížneho a stavajú šťastie len pre seba. Keby ju bol bral dosiaľ aspoň na vedomie, dnes by nebol taký osihotený. Čože mu má poradiť? Vykop jamu, zamuruj do steny? To nakoniec aj sám urobí, a jednako sa tým nezbaví strachu. Bremeno, ktorým sa zaťažil na celý život, bude mu teraz zo dňa na deň ťažšie, lebo sila a odvaha ho bude opúšťať a pomýlené postavenie, ktoré zaujal na tomto svete, bude čím ďalej vratkejšie, povážlivejšie. Darmo hľadá skrýšu pre svoj majetok, keď sa dosiaľ nepokúšal nájsť dosť bezpečnú skrýšu pre svoju dušu. Akokoľvek by sa zabezpečil navonok, vždy sa ešte bude cítiť ohrozený znútra, na miestach najzraniteľnejších, kde nemôže počítať s niečou pomocou. Nuž aký liek by mu priniesli jej slová? Sám by im nedôveroval, lebo sám sa pričinil dávno o to, aby mali jednostrannú platnosť a vážnosť. Radšej sa zaň vrúcne pomodlí. Je to jediný spôsob, ako môže byť ešte iným prospešná.
   </p>
   <p>
    V tom neistom čase dostane Paulínka úradné oznámenie, že Láng Nándor umrel na týfus niekde v Omsku na Sibíri. Keď zprávu číta, v prvom okamžiku ani nechápe, prečo jej to oznamujú. Láng Nándor pre ňu už dávno zomrel. Vlastne pre ňu ani nežil. Raz prišiel do dediny s veľkým kufrom, nejaký čas tu popod kríky zbieral chrobáčiky do zápalkových škatuliek, vadil sa s ľuďmi a nemilosrdne týral deti. Bol to človek divoký, ukrutný a panovačný, ktorý neznášal odpor i druhým vnucoval bezohľadne svoju mienku. Sám si okolo seba vytváral svet a všetko, čo malo do tohto sveta prislúchať, muselo prijať jeho prísnu mieru. Nielen drobné chrobáčiky, ale aj ľudí, cudzie myšlienky, náhľady chcel mať nakoniec konzervované a kvôli prehľadnosti pekne podľa systému zaradené na rovnej tabuli svojej pamäti. Do toho inventára mala prislúchať aj ona. No skôr ako by sa jej bol mohol úplne zmocniť, zmizol bez stopy. Zostal po ňom len zväzok listov. Pripúšťa síce, že v nich prezrádzal sa v inej podobe, vari prijateľnejšej, opravdivejšej, v podobe, ku ktorej nadobúda dôveru, ale náhle zneuctil a pošliapal niekto iný i túto jeho pamiatku. Listy musela odložiť na samý spodok do skrine, kde sa rozpadávajú i jej prvé bálové šaty, áno, kde spočíva jej minulosť. Vtedy pre ňu zomrel Láng Nándor. Vypravila mu prostý a tichý pohreb vo svojom srdci, oželela a zabudla. Oj, za päť rokov sa dá všeličo zabudnúť. Nuž prečože jej ho ešte pripomínajú? Čo má ísť za ním na Sibír k hrobu? Veď by ta ani do smrti nezašla. Zo školy sa pamätá, že Sibír je nesmierne široká, pustá a chladná krajina niekde za Uralom. Možno je v tom aj niečo prozreteľnosti božieho riadenia, že zložil kosti v takých končinách. Nevedel sa uspokojiť s úzkym obzorom, do akého ho uzatvorila tunajšia dolina, keď prišiel. Ešte len aj na to, aby sa mohol slobodnejšie rozhovoriť, aby jej mohol prezradiť svoje city, musel vystúpiť na kopec, musel vidieť viac seba. Vždy túžil po odkrytých diaľkach, po slobodných výhľadoch, nízke priestory mu zadúšali ducha. A, hľa, teraz na večnosť zaľahol do nesmiernych priestorov. Vôľa sa mu vyplnila. Nech teda spočíva tam v pokoji, ona ho nepôjde rušiť.
   </p>
   <p>
    Ale po chvíli sa spamätá a uvedomí si, že má k nemu určité povinnosti. Bola mu predsa zákonitou manželkou. Patrí sa, aby zaň dala slúžiť zádušnú omšu a aby nejaký čas prejavovala navonok viditeľný smútok, a patrí sa, aby kúpila obálku s čiernou vložkou a zaslala svokrovcom do Szolnoku smutnú správu. Toľko si vari zaslúžil.
   </p>
   <p>
    Prirodzene, najviac starostlivosti venuje svojim šatám. Nesmie sa zabudnúť, že ešte nie je stará. Čo je dvadsaťštyri rokov?
   </p>
   <p>
    Iné dievčatá sa ešte len vydávajú. Je síce pravda, že ona už má za sebou určité skúsenosti, áno, určité trpké skúsenosti. Ale, chvalabohu, nezanechali na nej hlbšie nepríjemné stopy. Ba všeobecne sa priznáva a dobrosrdeční ľudia povedia jej to i zaliečavo a najskorej aj bez pretvárky do očú, že návšteva na Handľoch jej padla na úžitok. Prišla odtiaľ hodnejšia, plnšia a krvnatejšia, ako nebodaj by tam bola pila samé víno. Naostatok, sama si to priznáva. Uvedomuje si, že má plné červené líca, pekne rozvinutú a hrdo zodvihnutú hruď, hlboké boky, rovné a vysoké nohy, že je bohatá vo všetkých tvaroch svojho tela a hlavne, cíti sa pevnejšou a istejšou. Už sa nepotrebuje zatvárať do izby pred svetom. Ach, svet jej nemôže uškodiť, nemá takej útočnosti a sily, ako mával donedávna. Premohla ho a teraz stojí nad ním bezpečne. Nezatrasie sa jej telo, neklopí oči, obracia sa k nemu celou tvárou, vidí znova veľa pekných vecí okolo seba: veľké, teplé slnce na otvorenom nebi, striebornú pavučinu, plávajúcu v rozjasnenom povetrí, množstvo drobných kvetov medzi trávou, širokú dúhu nad horou, čisté skalôčky na dne potoka, kŕdle spevavého vtáctva v kroví a má mnoho príčin, aby sa im tešila. Nuž túto skutočnosť nesmú utajiť ani čierne šaty ani závoj. Preto dlho sa radí s krajčírkou o strihu, vytrvalo dozerá na jej prácu, ba aj potom, keď sa oblečie, dlho stojí pred zrkadlom, obzerá sa zo všetkých strán, aby zistila, či ju niečo príliš nezakrýva.
   </p>
   <p>
    Pani Hermína jej zazlieva takú márnomyseľnosť. Keď chceme úprimne prejaviť smútok, netreba dávať na parádu. Akéže si to dala ušiť šaty? Mali byť hádam voľnejšie, riasnatejšie, a prečo dovolila použiť toľko čipkových vložiek? Stačil úzky golierik okolo hrdla. Plecia a prsia mali byť v každom prípade úplne zahalené i závoj mohol byť o nejaký decimeter dlhší a hustejší. Veru. Pani Hermína jej síce rozumie, bola tiež mladá, vie, akým pokušeniam podlieha srdce, ktoré ešte život úplne nepodlomil, ale teraz s ňou nesúhlasí. Viac opatrnosti a skromnosti by jej nezaškodilo. Aj v dedine budí pohoršenie. Ešte majú v živej pamäti, ako po odchode svojho muža horlivo chodila večierkami na poštu. Temer všetci stáli nad hnojničnou jamou, keď z nej vyťahovali úbohého Ervína, všetci sa tiež vtedy dívali do otvoreného okna na jej izbe a jednomyseľne ustálili, že je veru nie na vhodnom mieste. Alebo jamu mal Matúš vykopať ďalej do záhrady, alebo okná mali murári umiestniť o desať tehál ďalej. Ani jej náhly odchod na Handle nevysvetľovali si tak, ako by si to boli azda v krčme priali. Niekoľko skúsených starších ženičiek odhalilo už pár týždňov predtým jej tajomstvo. V mnohých domoch sa vtedy vyslovovalo Paulínkino meno a nejedny bezzubé ústa spomínali mlyny božie. Boli sklamaní. Od Paulínky také chovanie neočakávali. A teraz sú priam pobúrení. Na aké cestičky sa to dáva, nehanebnica? Či sa už ani necíti? Mala by sa kajať z prvého poklesku, mala by sa báť pomsty mŕtveho muža, mala by si ostrihať vlasy, posypať temeno popolom a zababušiť sa do ťažkej čiernej šatky, aby sa ani svetlo nedotklo jej hriešneho tela, a ona si urobí zo smútku parádu. Chodí pyšne ako páva, akoby znovu chcela dobre predať svoje perie. Nuž to je veru naozaj opovážlivé rúhanie sa proti pánu bohu. Za tým môže prísť len trest.
   </p>
   <p>
    Ale Paulínka nedbá na krivé pohľady. Zato ona sa pozerá rovno. Marusa mala pravdu. Ženy ľahko zabúdajú na nepríjemnosti. Pozbierajú sa z akéhokoľvek uponíženia a vracajú sa usmievavé k životu, ktorý im je znovu verným milencom.
   </p>
   <p>
    Chvalabohu, zmenené pomery jej nevedia porušiť pohodu, ktorú vidí okolo seba a cíti v sebe. Vlastne, aká zmena! Pre ňu sa skôr pomery urovnali, navrátili do starých bezpečných koľají. Prišla zas domov, vedie domácnosť, býva vo svojej izbe, tu i tam vypomáha otcovi v krčme. Tak to bývalo. Čo sa deje na ulici a čo znepokojuje ľudí, ju nezaujíma. Boľševici jej nenaháňajú strach. Počúva o nich so záujmom ako ostatní, ale napodiv, nevie si ich predstaviť v čiernych farbách. Sama nevie, odkiaľ nadobudla presvedčenie, že sa ich ona nemusí báť. Snáď sa jej zdajú príliš bájnymi, neskutočnými. Ešte nikto ich nevidel. Všetci prízvukujú, že o nich len počuli, že niekde na Dolniakoch vypaľujú dediny, rúcajú kostoly, mučia ľudí.
   </p>
   <p>
    Nejaký čas aj Matúš si namýšľa, že má právo vykrúcať si bajúzy, postávať vo dverách a rozhliadať sa smelšie po ulici. Podozrivé tváre otrhaných vandrákov, zbedačených vojakov niekde zmizli, nemá kto trúsiť divoké chýry, ľudia nahliadli, že z jalového mudrovania nevyžijú, idú zase za svojou robotou a nestarajú sa toľko o cudzie veci. Z vierohodných prameňov tiež vie, že úrady sa zabehúvajú. Ako predvídal. V úradoch musí vždy niekto sedieť. Spomínajú sa panslávi. To sú vraj tí, čo si dávali pred vojnou vyhrávať Cigánom len slovenské pesničky, čo strojili úklady proti kráľovi a monarchii, zrádzali vlasť, teraz sa schádzajú, preberajú vládu a rozdeľujú si úrady. Nuž to sú dobré výhľady. Za krátky čas naučia ľudí poriadku a pokore. Ale potom náhle prebehne dedinou poplašná zpráva, že boľševici sú už na Tisovskom Diele. Neuveriteľné! Veď sa všeobecne vravelo, že rabujú len po dolniackych dedinách a že do hôr sa neopovážia, lebo vraj tie majú pevne obsadené české vojská. Ako mohli tak hlboko vniknúť? Z Tisovského Dielu nie je ani poldeň dobrej chôdze do okresného mesta. Ak ich tam nezadržia, v noci môžu byť v dedine, lebo budú chcieť zaiste preniknúť cez priesmyk na druhú stranu vrchov. Neslýchané! A nieto ani najmenšieho dôvodu pochybovať. Správu doniesli robotníci z fabriky. Ráno došiel od Tisovca na stanicu obrnený vlak, vo fabrike sa nerobí, pánom horí pod nohami, behajú ako bez duše po oddieloch, habú písma, plány a výkresy, všetko balia a hádžu do debien, azda chcú zutekať tým vlakom, kým je voľná trať. Dokonca niektorí, čo majú tenšie uši, počujú celkom zreteľne dunenie kanónov. Áno, prichádza to od južnej strany. Ťažké výbuchy, akoby sa povetrie niekde za vrchmi trhalo. Deti si každú chvíľu líhajú a prikladajú uši na zem, vraj zemou sa zvuk lepšie šíri, pamätajú si to zo školy. Popoludní zas prehrčí dedinou niekoľko zakrytých vozov, z ktorých tu i tam vykukne ustarostená ženská alebo detská tvár. Chýry sú napospol jednoznačné. Vraj panslávi z mesta utekajú, odnášajú banku, majú ju ukryť niekde vo vrchoch, možno príde aj české vojsko, nejaký dôstojník bol u richtára. Okolité vrchy umožňujú vytvoriť dobré obranné postavenie. Chlapi, ktorí sa nedávno vrátili z frontu, vravia, že sú na to všetky predpoklady. Boľševici sa budú chcieť dostať cez priesmyk, v tom prípade vrchy sa musia zaistiť. Aj oni mali v Taliansku podobnú pozíciu, kanóny vytiahli do skál pod samé štíty a odtiaľ strieľali dolu na dedinu, kde bol nepriateľ. Ľudia s napätím počúvajú každý nový chýr, pobehúvajú po ulici, radia sa navzájom, čo majú robiť, a pospomínajú veru veľa nápadov. Potom sa náhle vytrhujú a utekajú domov. Dlho kutia po šopách, tmavých komorách, okolo domu, majú naponáhlo, ale sú veľmi nerozhodní, čas ich predbieha, ešte i potme motajú sa po záhradách s lampášmi. Naraz si každý spomenie na nejakú drobnosť, ktorú treba uložiť na bezpečné miesto, ale žiadne im dosť nevyhovuje.
   </p>
   <p>
    Matúš sa dostane k tejto robote len neskoro večer. V krčme je stále niekto, musí byť za púdľou. Dnes vari každému chlapovi prišla chuť na poldeci a na fajčivo. Jeden druhému si podávajú kľučku, ba podaktorí sadajú si i za stôl a púšťajú sa do rozvláčnych rozhovorov, hoci je iba všedný deň. Najskorej sa dohovorili, že budú striehnuť krčmára, nuž koho by to nehrýzlo. Keď vari niečo pred polnocou vyprevadí posledného hosťa a zamkne dvere, je nielen úplne vyčerpaný, ale aj bezradný. Čo si teraz počne? Pomyslí si na všetko to bohatstvo, ktoré skrýva jeho dom. Prebehne v mysli všetkými miestnosťami a kuticami od pivnice až po strechu. Spomenie si na rozličné predmety, drobné i veľké. Každý má preň nejakú hodnotu, všetko by mal niekde odniesť, ukryť, a je sám, jediný v tomto dome, čo na to myslí, čo má o to starosť. Kde začať?
   </p>
   <p>
    Najprv by bolo treba vari vyprázdniť výčap.
   </p>
   <p>
    A skutočne, vrhne sa na police, berie do náručia fľaše, demižóny a ponáhľa sa s tým do záhrady. Tam mu však svitne v hlave. Veď ešte neurčil úkryt. Bude vari najlepšie, keď vykope niekde pod plotom jamu. Áno, veľkú jamu, kde naváľa všetky súdky z pivnice, všetky debny so sklom, s jedivom i so šatstvom a na ktorú nakoniec nakladie štós dreva, aby nebolo poznať prerytú zem. V takomto prípade robí zbytočnú prácu. Najprv predsa musí byť jama, a len potom bude zvláčať. Veru tak.
   </p>
   <p>
    Vracia sa s nákladom naspäť do výčapu, a keď sa ho zbaví, beží po lopatu a čakan. Ach, že mu to hneď neprišlo na rozum. Každá chvíľka je drahá. Veď v tomto čase môžu hocikedy na ceste zahrkotať vojenské vozy a zaerdžať kone. Čert aby vzal všetkých korheľov, čo si práve dnes museli prísť premývať pažeráky.
   </p>
   <p>
    Prudko sa rozháňa čakanom, chcel by vari naraz vykopať celý kubík zeme. Lampáš so začmudenými sklami, ktorý zavesil na latku v plote, osvetľuje mu široký, niekde do pliec zasunutý chrbát, zlepené chlpy šedivých vlasov na temene a veľké, mäsité uši. Nenarovná sa ani raz, aby si oddýchol. Má pevné predsavzatie vykopať širokú a hlbokú jamu, ale náhle prudkým nárazom stŕpnu mu ruky a čakan ostro zacvendží.
   </p>
   <p>
    Skala.
   </p>
   <p>
    Áno. Pevná prekážka a zároveň prvá príležitosť, keď možno porozmýšľať, či má nejaký zmysel namáhať sa ešte ďalej. Tu všade narazí na skalu.
   </p>
   <p>
    Voľakedy tadeto viedlo suché koryto potoka. Prví osadníci ho zasypali zemou, ktorú nosili v košíkoch z hory, aby si mali kde zasiať mrkvu a petržlen. Skala drží dosiaľ pevne svoje pôvodné stanovisko a vždy sa ozve, keď človek hlbšie zakopne, aby mu pripomenula, ako plytko sa zachytil v týchto miestach i po dlhoročnom lopotení. Stačilo by, keby jednu noc zbehol z vrchov silnejší príval, ktorému by na niekoľko hodín nevystačilo terajšie koryto potoka. Ráno by sa všade brneli okrúhle skaly.
   </p>
   <p>
    Matúša preniká slabosť, akoby si uvedomoval svoj vysoký vek. Pustí bezvládne čakan z rúk a pomaly sa narovnáva. Neurobí nič. Sila a nádej ho opúšťa. Nie preto, že by sa ľakal skaly, nekope v týchto miestach prvý raz. Nejednu vyvrátil zo svojho ložiska a zaváľal do potoka, ani preto, že predvída pod ňou druhú a vedľa nej azda ďalšiu. Keby sa dobre pousiloval, pár ráz celým telom zaprel a potiahol, do rána by boli všetky tri von ako luždáky a možno by po sebe zanechali aj práve takú jamu, ako si predstavuje. Ale koľko súdkov a debien by sa do nej zmestilo. Jeden súdok a dve debny alebo dva súdky a jedna debna, to je to isté a vždy málo, sakramentsky málo. Veď on potrebuje takú jamu, do ktorej sa vmestí prinajmenej desať sudov a dvadsať debien, a čo by mu bolo platné, keby sa tam spratal celý jeho hnuteľný majetok, zariadenie z dvoch izieb, z dvoch kuchýň, bohatstvo komory, pivnice, všetky prepotrebné domáce a hospodárske zariadenia, ktoré vlastní, šatstvo pani Hermíny, Paulínkina výbava, početná hydina z dvora, napolo vykŕmený brav, statoček, ktorý pánboh ráčil zachrániť od škody a vojny, ba keby vošiel tam aj on, Matúš, so svojou chromou ženou a ovdovenou dcérou, čo by to bolo platné, keby sa tak svorne vospolok jednu noc prepadli, keď na povrchu zeme by v každom prípade zostal dom, ktorý je ozdobou celej dediny a ktorý je na nešťastie taký znateľný v klbku ostatných domov, že by sa dal poľahky aj za jasného, aj za pochmúrneho dňa z hociktorej diaľky odstreľovať kanónmi. Prečo by mal teda zachraňovať triesočku, keď sa mu celý koráb potápa. Veru by to bolo bláznovstvo. Nech peklo pohltí všetko aj s ním, keď už má.
   </p>
   <p>
    Ach, to je nesmierny zármutok pre opustené srdce, celoživotné dielo je fuč. Všetka mravčia usilovnosť, dlhé rozmýšľanie, kalkulovanie, drobná cieľavedomá práca, neustály zápas s prekážkami, tvrdé prebíjanie sa dopredu, áno, všetka námaha, robota, ktorá spotrebovala veľa času, veľa síl, bola márna. Za jediný deň to môže byť v rumoch a on bude zas tam, kde začínal pred štyridsiatimi rokmi. Nedá sa tomu temer veriť, ale je to tak.
   </p>
   <p>
    Úbohý Matúš!
   </p>
   <p>
    Ešte nikdy nebol taký skľúčený ako teraz. Veď si musí uvedomiť, že je už nie mládenec. Čože môže čakať od budúcich dní? Záduch, suchý kašeľ, puchnutie žíl, potom vodnatieľku, pre ktorú si bude musieť ľahnúť na posteľ.
   </p>
   <p>
    Veru, staroba je taká. Raz príde a musíš z úcty k nej zložiť všetky nástroje, ktorými si ľahko narábal, ktorými si bojoval, všetky žezlá, ktorými si vládol, áno, i všetky vášne, ktorým si holdoval, lebo treba čakať pokorne na smrť.
   </p>
   <p>
    Ó, aká hrôza!
   </p>
   <p>
    Stojí bezradne nad rozkopanou zemou. Lampáš mu teraz osvetľuje zachmúrenú, okapsavenú tvár, previsnuté bajúzy, spustené plecia, nehybné ruky, opadnuté prsia a brucho. Keby ho niekto takto videl, myslel by si, že niekoho pochováva, a on sám má také vedomie.
   </p>
   <p>
    Ale nakoniec sa predsa ešte vzchopí. Ešte ho vari môže zachrániť. Áno!
   </p>
   <p>
    Vezme lampáš a ponáhľa sa do domu. Lampáš položí v kuchyni na stôl a opatrne otvára dvere na izbe. Chvíľku počuť vŕzgať posteľ, šušťať slamu v strožliaku. No je to iba slabušký, sotva znateľný šramot. Nerád by bol, keby sa mala zobudiť pani Hermína.
   </p>
   <p>
    A keď vyjde, nesie v ruke drevenú škatuľu. Tvár má zasa preteplenú a osvietenú vnútornou žiarou. Je to známa, na rohoch okovaná škatuľa, znútra vystlaná mäkuškým zamatom, v ktorej sú uložené rodinné klenoty: prstene, náramky a brošne pani Hermíny, jeho zlaté hodinky, retiazka, krížik, áno, malý poklad. K nemu vloží vrecúško pravých dukátov, niekoľko strieborných lyžíc, pozlátený pohár, pár skvostov, ktoré sa mu podarilo zaopatriť ešte na začiatku vojny. Zdá sa, že to bol jeho najúspešnejší čin, ozajstný obchodnícky ťah. Týchto pár predmetov predstavuje pevnú hodnotu, malý majetok, dajú sa ľahko v každom čase premeniť na peniaze, slušná suma na začiatok, ak by došla skutočná núdza, a hlavne nepotrebuje pre ne kopať nijakú jamu. Stačí aj tá, čo slúži na hnojnicu. Nuž či to nie je dobrý nápad?
   </p>
   <p>
    Matúš nevie utajiť radosť, ktorá mu vyčrpne náhle zo srdca, musí sa pre svoje potešenie usmiať, áno, musí si aspoň raz pretiahnuť prstom bajúzy.
   </p>
   <p>
    Potom starostlivo zakrúti škatuľu do starej vrecoviny, posťahuje mocne motúzmi a skutočne ju ide spustiť do hnojnicovej jamy. Zas je takmer plná a bude ju vyprázdňovať až na jar. Zatiaľ nebezpečenstvo pominie a on si ju vyloví neporušenú. Lepšia myšlienka sa mu ani nemohla zrodiť v hlave. Dobrý rozmar ho neopúšťa ani pri práci. Komu by prišlo na um hľadať v hnojnici poklad a komu by sa chcelo takým svinstvom čvachtať? Ó, môže zaiste pokojne spať, predsa sa mu podarilo vykonať užitočnú robotu.
   </p>
   <p>
    Noc, ktorá v tom čase spočíva pohodlne na doline, je len navonok pokojná. Vo svojich hlbinách tají napätie. Skoro v každej chalúpke tlkoce hlasno jedno splašené srdce. V izbách je dusno, v posteliach pod perinou tesno a sparno. Ľudia sa nevedia odovzdať nerušeným snom a ponoriť do hlbokého spánku. Podchvíľou niekto vyťahuje spod periny nohy. Biela postava moce sa potom temnotami, akoby ju trápilo svedomie, prikláňa sa k oknu, pozorne a dlho nazerá von a načúva.
   </p>
   <p>
    Zdá sa, že niekde zavržďal piesok. Že by spôsobil iba vietor, ktorý prudšie narážal o cestu?
   </p>
   <p>
    Nemožné!
   </p>
   <p>
    Vonku je bezvetrie, nevidieť, že by sa hýbali konáre a listy na stromoch.
   </p>
   <p>
    Čo to teda bolo?
   </p>
   <p>
    Odvážnejší natiahne si kapce alebo nastokne na bosú nohu dreváky a ide pred dvor. Musí obísť celý dom a zistiť, či sa v niektorom kúte nedeje niečo podozrivého. Idúcky odchýli dvere na maštali, hľadá v hustej, čerstvým hnojom a močom prehriatej tme dvoje pokorných a vodových očú. Aha, tam sa blyštia. Krava leží, obracia hlavu a meridzia. Necíti ani potrebu zo zvedavosti zamrnčať na gazdu, ktorý ju v takomto nezvyčajnom čase vyrušuje. Z chlieva sa ozýva pravidelné chrčanie, na voľaktorej šopke si kury tíško čvirikajú a piskocú. Všetko je v najväčšom poriadku, môže si ísť zdriemnuť, periny ešte celkom nevychladli. Beztoho o hodinu urobí ďalšiu obhliadku.
   </p>
   <p>
    Ale noc plynie bez zvláštnej príhody. Naozaj nezaduje ani vietor, na vysokej oblohe žiaria hviezdy, v tráve pomaly rastie rosa, povetrie sa ani raz nezachveje nejakým nárazom, prichádzajúcim spoza chotára. Zriedkavo býva taká tichá noc. Ľudia nemajú príčinu pretrhávať svoje sny.
   </p>
   <p>
    Iba ráno je trochu poplachu.
   </p>
   <p>
    Niektorá žena chce byť veľmi čistotná a šikovná, nuž vybehne vyššie do stráne, aby si nalámala čerstvej jedlinovej čečiny pod prah a na metlu. A tu, keď sa jej príde pozrieť na cestu za dedinu, zdúpnejú jej oči, akoby hľadela na smrť. Náhodou je to mladá osoba, nemá ešte oslabnutý zrak, pravdepodobne od svojho muža, ktorý sa vrátil, chvalabohu, zdravý a celý z vojny, aj niečo počula o kanonieroch, nuž dobre vidí, že spoza zákruty vynára sa skupina vojakov na koňoch a hneď za nimi dlhý rad podivných vozov, z ktorých vyčnievajú akési dlhé rúry.
   </p>
   <p>
    To budú zaiste kanóny.
   </p>
   <p>
    Žena zbledne, a keďže nemá ani mocné srdce ani pevné telo, stratí zmysly, zabudne, po čo vlastne prišla, ani si neoverí hrozné tušenie, ktoré v jej pomätenej hlave vzniklo, len sa obráti a trieli ozlomkrky naspäť k dvorcu, odkiaľ vyšla.
   </p>
   <p>
    V tú chvíľu celá dedina zjačí:
   </p>
   <p>
    Boľševici!
   </p>
   <p>
    Kde?
   </p>
   <p>
    Tu za dedinou, idú sem.
   </p>
   <p>
    Ježišmária!
   </p>
   <p>
    Ach, ľudia nepotrebujú veľa na to, aby potratili hlavy. Pár prenikavých výkrikov na ulici, srdcervúci plač vo voľaktorom dvore, brechot psa, zagáganie husí, a už sa všetko chveje a mihoce, akoby sa začínala druhá potopa. Ženy pobehúvajú s rozpustenými vlasmi popred okná, zalamujú zúfalo rukami a škrečia. Hoci ich schytávajú mrákoty, nerozpoznajú kozu od kravy, predsa jasne vopred vidia, ako sa cudzí chlapi rútia do ich príbytkov, ako lomia, pustošia všetko, čo im príde do cesty, ako vešajú na slivky mužov, prepichúvajú nevinné deti a predovšetkým ako sa bezohľadne a surovo zmocňujú ich. Nohy im už teraz slabnú, keď si na to všetko pomyslia.
   </p>
   <p>
    Popri nich musia aj chlapi stratiť rozvahu.
   </p>
   <p>
    Do čerta, kto by si zachoval chladnú krv, keď vidí okolo seba samé vytreštené oči a počuje samý nárek? Aj chlap má citlivé miesta, slabé chvíľky, ba zavše nenájde ani štipku mužnosti vo svojej pevnej a pyšnej vydutej hrudi. Zalezie hoci aj za komín, aby sa nemusel rozhodovať, vôbec vykonávať zodpovednú prácu, prislúchajúcu výlučne jemu ako hlave rodiny, ako silnejšiemu pohlaviu, a len obozretne jedným okom nazerá cez škáričku v streche, čo sa robí tam pod ním na ulici, hoci priznáva, že by sa malo niečo smelého, rozhodného podniknúť. Azda by mal niekto ísť pred dedinu, privítať srdečne veliteľa a ubezpečiť ho, že tunajšie obyvateľstvo neprechováva nijaké nepriateľstvo proti jeho vojakom, že ich veľmi radi prijmú, ubytujú a uhostia. Veru, vojaci si v takom prípade toľko nedovolia, dajú sa prehovoriť, podplatiť. Len komu teraz príde na um taká spásna myšlienka. Aká škoda, že sa o veci prv nedohovorili s richtárom a že spomedzi seba nevyvolili posla, ktorý by sa bol musel obetovať za všetkých.
   </p>
   <p>
    Ale, chvalabohu, netreba prinášať žiadne ani krvavé ani nekrvavé obete. Čoskoro sa ukáže, že vojaci, ktorí prichádzajú do dediny, nie sú boľševici, ale Česi, vlastne priatelia, áno, bratia, ktorí prišli brániť ich životy, strážiť ich majetky alebo ktorí si prišli iba medzi nich odpočinúť. Ach, vraj boľševici. To by sme vyzerali. Tí sú za siedmimi kopcami. Áno, v Tisovci sa nejaký čas zdržali, vystrelili pár ráz zo svojich húfnic, poplašili obyvateľstvo a vzali nohy na plecia. Nie, sem v nijakom prípade neprídu. Naostatok, čoskoro im vyprášia kepene. Len čo si tu niekoľko dní odpočinú a čo im dôjde munícia, pustia sa do nich znova a zaženú ich až do Budapešti. Môžu im veriť.
   </p>
   <p>
    A ľudia naozaj veria.
   </p>
   <p>
    Chytro zaženú zvyšky strachu a vyhladia si tváre. No vzrušenie ich neopúšťa, zažívajú predsa jedinečné chvíle. Ako dedina stojí dedinou, neukázal sa tu opravdivý vojak, a teraz prišiel vari regiment. Celá dolina sa zaplňuje hrmotom ťažkých kolies, dupotom konských kopýt, piskotom, ostrými hlasmi, rušnou vravou. Voz hrkoce za vozom, kôň sa tlačí na koňa, vojaci idú pešo, podajedni sedia hrdo v remenných sedlách na ľahkých koňoch, iní na vozoch. Hotová záplava konských chrbtov, hláv, zaprášených kolies, rozličných zbraní, zelenkavých uniforiem, áno, a cudzích, vetrom ošibaných tvárí. Koho by také rušné divadlo nepútalo a neunášalo, komu by srdce neposkočilo radosťou, keď naraz dolieha toľko nových a nečakaných dojmov. Oči sa samovoľne otvárajú, líca horia, ústa vypúšťajú slová nadšenia. Dedina prežíva jedinečné chvíle. Napätie minulej noci povolilo, srdcia spievajú radosťou. Všetko, čo vládze hýbať nohami, vyhrnulo sa na priedomie, a to, čo je pripútané nejakým neduhom na lôžko, aspoň dvíha hlavu, nadstavuje uši a vyvaľuje oči.
   </p>
   <p>
    Prirodzene, otcovia stoja, pyšne a smelo na čele svojho potomstva. Zavčasu, ako sa patrí, zodvihli ťažké, tvrdé hlavy, narovnali chrbty, jediným pohľadom ovládli situáciu a zaistili si vo svojom kruhu patričnú vážnosť. Istotne oni nevenovali ani pozornosť poplašným chýrom. Nestáli za to. Išli radšej za svojou prácou. Na streche za komínom uvoľnil sa minulej zimy šindeľ. Bolo ho treba napraviť, aby netieklo do izby. Akíže boľševici. Či včera nebol u richtára dôstojník oznámiť, že dnes príde české vojsko. To len babizne urobia z komára vola, popletú aj rovné nite, povravia dve na tri a potom sa splašia. No ich rozumy sa nedajú len tak ľahko zmiasť. Teraz sa ani nehnú zo svojho stanoviska, ktoré zavčasu zaujali pred svojím domom, hocijako by bolo smelo vysunuté do cesty, kade prechádzajú vojaci. Aj to má byť gesto. Cítia sa vo svojom živle, keď vidia okolo seba samé uniformy a keď majú príležitosť ukázať ženám svoje vojenské znalosti.
   </p>
   <p>
    Vojaci im ochotne prízvukujú: Áno, tam na voze je mašingver, tamto zase krátky horský kanónik. Nie, oni pätnástky nemajú. Ťažko by sa dali vytiahnuť do vrchov, používajú len ľahšie zbrane. Všetci rozprávajú zrozumiteľnou rečou, takže im aj ženy rozumejú, a to prispieva nemalou mierou k vytvoreniu priateľského ovzdušia. Cudzie tváre zdajú sa naraz prívetivejšie, teplejšie, vzbudzujú väčšiu dôveru.
   </p>
   <p>
    Vojsko sa chce v dedine usadiť dlhšie. Pomedzi vozy pobehúvajú šarže, odznievajú hlasné a krátke rozkazy a hneď sprievod zastáva. Tí, čo sedia na vozoch, zoskakujú ponad kolesá a chystajú sa odopínať kone. Všetky rozkazy prichádzajú od malej skupiny jazdcov, ktorá išla v čele a teraz sa radí do polkruhu pred vyšším dôstojníkom, sediacim vznešene na bielej kobyle. Je to vraj sám major. Ľudia pristavujú prúd reči s bázňou už vtedy, keď počujú vysloviť toto meno. Major znamená vari toľko ako biskup, minister, a to sú samé vznešené osoby, s ktorými neprídu do styku po celý svoj hriešny život. A teraz sa jeden z nich uponížil prísť medzi nich. Akože by pritom nestrácali výrečnosť? Veď si musia uvedomiť, že oni sú len obyčajní ľudia, stále ufúľaní, upotení, hrdzou a kolomažou zapáchajúci haviari, ktorí žijú len robote, akože sa bude cítiť medzi nimi, či ho niečím neurazia, či sa mu budú vedieť dosť úctivo pozdraviť, keď ho stretnú. Ťažko len na to pomyslieť. Oni sa vždy zmätú, keď majú pred sebou veľkého pána, a potom zabudnú aj na spôsoby a vyzerajú veľmi nemotorne.
   </p>
   <p>
    Aj Paulínka prežíva podobné pocity, keď vyzrie oknom a vidí na malom priestranstve pred školou toľko dôstojníkov na koňoch, a hlavne, keď jej padne do očú ten na bielej kobyle. Hneď si uvedomí, že to bude veliteľ. Hoci stojí uprostred družiny, jednako celým zjavom prezrádza, že je osamotený. Hlavu drží nejako až neprirodzene vysoko, díva sa ponad všetkých niekde do diaľok, a hoci kobyla pod ním neustále drobčí tenkými nôžkami, pohadzuje hlavou, vrtí sa do kruhu, on sedí v sedle pevne, temer meravo, ani jedinkým pohybom nedáva najavo, že by ho takéto počínanie zvieraťa mýlilo. Ostatní dôstojníci pristupujú k nemu zboku, úctivo zdravia, mnoho a veľmi rýchlo hovoria; jemu sa ani ústa neotvoria, len prikyvuje hlavou, a predsa sa zdá, že všetko sa deje na jeho rozkaz, podľa jeho vôle. I keby neoslňoval zovňajškom, lesklými výložkami, veľkými gombíkmi na kabáte, zlatým pásom, ligotavou šabľou, vysokými čižmami, iskriacimi ostrohami, i keby nesedel na tom ušľachtilom zvierati a nestaval sa tvárou proti celému sprievodu, Paulínka by mu musela priznať prvenstvo, lebo ho pokojný pohľad, chladná tvár i jasné čelo vyznačujú nad ostatných. Pripomína princa z rozprávky. Paulínka naň hľadí v nemom obdive, spomína si, že voľakedy pri kerestmame stretávala sa často s vysokými dôstojníkmi, ba aj s plukovníkom, ale ten sa veru nevyrovnal tomuto. Predovšetkým už nenosil uniformu, nepripínal si šabľu so zlatými strapcami k boku, obliekal sa do všedných civilných šiat, lebo bol na penzii. Z niekdajšej slávy zostala mu len strohá odmeranosť a prísnosť. Okrem toho mal drevenú nohu, ktorou vzbudzoval hrôzu všade, kde sa zjavil, akoby prenášal pod kabátom smrť. A tento je ešte v plnej sile, kráse. Neodpudzuje, skôr priťahuje žiadostivé oči, upokojuje, potešuje. Paulínka by vedela dlhé hodiny naň hľadieť a nezunoval by ju. Ach, mal toľko vlastností, ktoré si vynucujú obdiv, a ona mala preň naraz toľko pochopenia. Zaiste bude naň dlho spomínať. Len predstúpiť k nemu, pozrieť mu zblízka do očú by nedokázala. To veru nie. Je príliš vznešený, pre ňu nedostupný. Cíti veľkú bázeň, hrdlo sa jej zviera a srdce sa jej chveje už teraz, keď naň ukradomky spoza okna nazerá, a čo by sa s ňou robilo potom? Nehodno o tom ani rozmýšľať.
   </p>
   <p>
    Ale keď o chvíľu vstúpi k nej sám majorov pobočník a žiada ju, či by nedovolila, aby sa mohol jeho pán ubytovať v škole, premôže v sebe ľahko pokušenie odvolať sa na úctu k nebohému, ktorý tam býval, naopak, premkne ju prudká radosť, telo sa jej rozvlní, tvár zažiari, je neobyčajne ochotná a milá: Pravdaže, pánu majorovi dovolí. A hneď hľadá po klincoch kľúče, aby mohla ísť hosťa sama uviesť do bytu. Ani na ulici sa nepredesí, keď sa jej treba predierať pomedzi postávajúcich a polihujúcich vojakov, keď musí prejsť špalierom, ktorý vari na jej počesť dôstojníci napochytro utvoria. Hoci vidí, že spôsobuje okolo seba rozruch, a hoci cíti, že ju na všetkých stranách obliehajú veľké a uhrančivé oči, jednako kráča voľne, vari aj dosť nedbalo, akoby jej nezáležalo na tom, že by sa mohla ľahko potknúť, pozornosť prijíma so zadosťučinením. Tu i tam niektorého dotieravého obdivovateľa obdarí aj ľahkým smieškom, zhovievavým pohľadom, a netreba si jej pritom zhlboka vydýchnuť ani preglgnúť a ústa vyrovnať. Ponad všetku príjemnosť i nepríjemnosť sa prenáša ľahko ako skúsená holubica. Ach, Paulínka to vie, lebo je už dosť sebavedomá, pozná silu svojho kúzla, vie ju správne používať, prekladať, prelievať, odoberať, kde sa nahromadila, pridávať, odkiaľ stiekla, a uvedomuje si, že je pekne ustrojená, že teda nemá čo skrývať.
   </p>
   <p>
    V izbe je trochu dusno a veru aj dosť prachu, lebo už tu dávno nebola. Musia sa pootvárať okná. Postele nieto. Jej nebohý manžel spával na diváne. Hneď pošle periny, len čo uloží niekde tabuľu s chrobákmi, nebohý vynaložil veľa námahy, kým ju zaplnil a upravil. Bolo by škoda, keby mal teraz niekto jeho prácu zničiť. Bude jej na pamiatku.
   </p>
   <p>
    Ale major ju ubezpečuje, že sa odtiaľ nestratí ani špendlíček a že nemusí posielať periny. On má teplú vojenskú prikrývku, ktorá mu postačí, aj takto mu už preukázala veľkú láskavosť. Hovorí tichým, upokojujúcim hlasom, ktorý sa dobre počúva.
   </p>
   <p>
    Paulínka si veru musí opraviť mienku o ňom. Keď ho pozorovala spoza okna, zdal sa jej rozhodne starším, áno, suchý, úctyhodný starec, pomyslela si vtedy, a teraz zisťuje, že má iba plavé vlasy, ktoré sa vonku z diaľky mohli zdať šedivými, lebo na slnku sa leskli, a že o nijakej starobe nemôže byť ani reči. Pred ňou stojí vysoký, štíhly muž v strednom veku, uniforma mu všade pevne prilieha k telu, akoby bola s ním zliata. Pri tom všetkom nepôsobí dojmom drsného vojaka. Čistá pleť a belasé oči ho zjemňujú. Keď sa pri reči slabo usmeje, ukazuje biele zuby. Vskutku ušľachtilý zjav, ani znaku po upätosti a povýšenosti. To ju ešte viac posmelí. Díva sa naň zblízka, a necíti v sebe zmätok, skôr nová vlna radosti zalieva jej srdce. Celkom sa uvoľňuje. Správa sa nenútene, akoby si ani neuvedomovala, že uvádza vznešeného hosťa. Hovorí zreteľne, jasne, pobehúva po izbe, prehliada kúty a usilovne premýšľa, čo by ešte mala chytiť do ruky, položiť na správne miesto. Veľmi ju pomŕza, že ho musí uviesť do takého neporiadku. Keby jej boli dali vedieť, že príde, bola by dala izbu upraviť, vymiesť, veru.
   </p>
   <p>
    Major ju musí znovu ubezpečovať, že by to bolo zbytočné, že je on spokojný. Ó, keby len vždy mal takéto pohodlie. Vojak si nemôže vyberať. Teplú pec, perinu nenosia za nimi do poľa. Ubytovanie je to posledné, na čo myslí, keď bojuje. Vydrieme sa tam, kde ho premôže únava, niekedy priam v sedle na koni, inokedy v rozmoknutej brázde, kde práve zaľahol. Tu sa bude cítiť ako v nebi. Má strechu nad hlavou, štyri steny, mäkké lôžko, stoličku, stôl, čo iné si ešte môže jeho srdce priať? Nech sa len neunúva. Spôsobila mu už veľkú láskavosť, že ho neodmietla. Naozaj nezabudne jej to, tvrdí nástojčivo a nebadať na ňom pretvárky.
   </p>
   <p>
    Sám prežíva radosť z toho stretnutia. V tele cíti príjemné teplo a na tvári žiaru, akoby stál v plameňoch. Teplo i žiara ho stravujú a on sa tomu nebráni. Prijíma svoj stav a teší sa mu. Oči pritom nespúšťa z Paulínky. Musí priznať, že je pekná. Prešiel už hodný kus sveta, stretol sa s mnohými ženami, všetkým sa do určitej miery koril, lebo všetky niečím vynikali, niečím ho pútali, ale žiadna ho natoľko a tak náhle nezaujala ako táto. Je to hotový objav v jeho živote. Čím dlhšie na ňu hľadí, tým viac sa pre ňu oduševňuje. S neutajenou záľubou sleduje, ako pobehúva po izbe, prenáša predmety, upratúva, napochytre stiera z nábytku prach handrou, ktorú náhodou našla. V každom jej pohybe objavuje nový pôvab. Ako víla, myslí si a nechce sa mu veriť, že by už bola vdovou. Taká mladá. Smútok jej ešte nesvedčí. Krása sa nedá stlmiť čiernymi šatami. Prezrádza sa skôr zjavnejšie. Ako prišla, všetko sa hneď okolo nej rozjasalo a všetko zároveň oslnilo. Nieto na nej jediného tieňa. V jej očiach sú hviezdy, v ústach hrdličky. Čudné, keď ju uzrie, najprv ustrnie, musí chvíľku sám so sebou bojovať, aby nadobudol rovnováhu, potom zas rýchlo okrieva, akoby mu pribúdalo krvi, nevie sa udržať v miere, ktorá mu inokedy zaručuje bezpečnú vážnosť a dôstojnosť. Radosť ho prekonáva. Musí sa zbaviť pretvárky. Nemalo by zmyslu ukazovať sa iným, zatajovať to, čo sa v ňom práve utešene rozvíja. Zabúda, že je vojak, sedel nedávno pyšne na kobyle a dával rozkazy dôstojníkom, ktorí stáli v patričnom odstupe úctivo pred ním. Pod tesnou vojenskou blúzou cíti len svoje veľké srdce a chcel by sa teraz podľa neho správať. Vnútorný hlas mu káže, aby bol uhladený, prívetivý a nežný. Musí byť teda práve taký. Pravdaže, celkom sa mu to nedarí. Príliš dlho trvala vojna. Tam von na fronte pohyboval sa iba medzi drsnými chlapmi, ktorí si veru nežiadali nežnosti. I on sa zmenil. Všeličo jemné, matkinou trpezlivosťou vypestované potratil, všeličomu odvykol, a teraz zisťuje, že má v zásobe veľmi málo slov, ktorými sa dá reč zušľachtiť, a že ani v údoch nemá toľko pružnosti, ako by sa práve žiadalo. Ale pri tom všetkom zmôže sa na niekoľko poklôn a povie pár žartov, na ktorých sa dá zasmiať, ba keď Paulínka uzná, že učiteľovu izbu už dosť upratala, upravila na ubytovanie, a chystá sa odísť, odprevadí ju až predo dvere.
   </p>
   <p>
    Paulínka triumfuje. Kto by si bol pomyslel, že sa tak skvele zadrží. Sama prechovávala určité obavy. Major je predsa len veľký pán, nestýka sa s hocikým. A, hľa, ona mala pri ňom pokojné srdce. Ba zdá sa, že urobila naň určitý dojem. Hodnú chvíľu sa s ňou rozprával, robil jej poklony a odprevádzal ju až predo dvere. Ó, to je pre ňu veľké vyznamenanie. Kráča zase špalierom dôstojníkov a vojakov pyšne, nesie vysoko a sebavedome hlavu, usmieva sa štedro na obe strany, nech sa všetci s ňou tešia, a doma postaví sa pred zrkadlo, musí zmerať svoje víťazstvo. Oči jej ešte horia, tvár má plnú, preteplenú a zaliatu jasom. Komu by sa tak nepáčila? Je spokojná, veľmi spokojná. Keby ju nemiatla čierna farba šiat a keby necítila niekde za chrbtom výčitku smutných matkiných očú, zaspievala by si tralala, veru, navzdory všetkým predsudkom, lebo si uvedomuje, že sa nemusí ničoho obávať, že sa v každej chvíli môže spoľahnúť na seba. Teraz ju opúšťajú posledné chmáry, ktoré ju dosiaľ pridúšali, teraz zažehnáva všetky strašidlá, ktoré ju plašili, áno, teraz roztrháva záväzky, ktoré ju sputnávali s minulosťou, všetky nepríjemné veci, chvíle úzkosti, čierne dni i spomienky na ne sú ďaleko a ona je zas ozaj slobodná, svet sa pred ňou široko otvára, nevidí pred sebou žiadnu prekážku, len vykročiť. Komu by v takom čase nebolo do spevu?
   </p>
   <p>
    V nasledujúcich dňoch ju neopúšťa nálada. Každé ráno vstáva s ľahkým srdcom, prudko odhadzuje zo seba prehriatu perinu a vyskakuje do plného svetla, ako to robievala za detských čias, a keď sa potom rýchlo pooblieka, ustrojí, ponáhľa sa na dolnú stranu, kde ju už netrpezlivo očakáva otec.
   </p>
   <p>
    V krčme je teraz veľa práce. Jedny ruky nestačia, jedny oči neustriehnu. Od včasných hodín trúsia sa vojaci, chcú fajčiť, piť, chcú hrať v karty, lebo majú dlhý čas. Sú to všetko rúči chlapi, bystrí, pohotoví do roboty i do reči. Vedia spievať, hrať na ústnych harmonikách. Každú chvíľu sa krčma rozhlaholí. Paulínka sa medzi nimi cíti dobre. Má príležitosť smiať sa do chuti, žartovať, má príležitosť prejaviť tú radosť, ktorá sa v nej zas prebudila, a nemusí sa obávať, že jej to bude niekto zazlievať.
   </p>
   <p>
    Chvalabohu, ľudia nemajú kedy rozhorčovať sa, že niekto narúša staré zvyklosti a spôsoby. Príchod vojakov nezmenil len vzhľad, ale zvrátil i poriadok dediny. Ešte dobre, že slnko sa nedalo pomýliť: vychodí a zapadá na pôvodnom mieste a prísne vymedzuje ešte čas zábavy i spánku. Inakšie je všetko poprehadzované, spletené, zmiešané: seno so slamou, ovos s prachom, kone s kravami, vozy s chalupami a vojaci s haviarmi.
   </p>
   <p>
    Na ulici aj v noci vládne zhon. Popod okná prechádzajú stráže, počuť rázny krok, rozkazy, niekde hrkoce voz, zo šôp a humien ozývajú sa hlasy, z diaľky doznieva nákova, lebo kováč nemá teraz oddychu. Nočný pokoj nevie zabezpečiť ani zvonenie ani budíček. Noc je deň a deň je noc, podľa potreby. Nieto určitého miesta ani na spánok ani na jedenie. Ospanlivý si stelie pod vozom a hladný sa sýti pri plote. Varí sa vo veľkých kotloch hocikde na dvore. Po stromoch visia krvavé kusy mäsa, hneď vedľa vysúša sa košeľa alebo onucka. Hotový rozvrat, smetisko.
   </p>
   <p>
    No nebadať nikde, že by preto vznikalo nedorozumenie. Kury si ľahko zapamätajú, že netreba sa zhromažďovať na dvore, hlasno krákoriť a obchádzať vytrvale prah do kuchyne, kým ich gazdiná nevyslyší a nerozhodí za hrsť zrna medzi ne. Len čo pozletujú ráno z pántov, utekajú na ulicu, rozchádzajú sa všetkými smermi po ceste a usilovne až do večera vyberajú roztrúsené zrno z prachu, akoby mali teraz iba takú povinnosť. Kravy spokojne meridzajú vedľa svojich vysokých spoluobyvateľov, nezastrihajú ani ušami, keď nejaká zvedavá konská hlava podstrčí sa im pred oči. Vôbec tvária sa múdro a zhovievavo ako skúsené matróny k všetkému, čo sa okolo nich robí. Neplašia sa. Vedia si poradiť v každej situácii. Bez hluku a úrazu vyjdú zo zaplnenej maštale i s dlhými róbami, nájdu si cestu ulicou pomedzi vozy, keď sa uberajú na pastvu alebo keď sa večerom vracajú.
   </p>
   <p>
    Aj dedinčania vychádzajú dobre s vojakmi. Rýchlo si na seba zvykli. Celé hodiny vedia na zásype pod strechou spolu besedovať. Obšťastňujú sa navzájom drobnými službičkami. Vojačik zapriahne mulicu do vozíka a zvezie pod kôlňu fúru suchej haluziny, ktorú by inakšie museli ženy vo viazaniciach na chrbtoch ponosiť. Za to je gazdiná štedrá: naštíka o pár halušiek viacej, na svoju spokojnosť zistí, že jej oklamka v poslednej dobe výdatne pojavila, lebo zvyšuje jej vždy dosť na kávu i na podsadnutie, hoci z každého pôdoja odčrpne do niekoľkých pohotove nadstavených pocínovaných šálok.
   </p>
   <p>
    Ani dievča nie je také plaché a neprístupné. Neskrýva sa po tmavých komôrkach a neklopí oči, keď počuje nablízku ťažké kroky, drsnejší hlas, ukáže niekoľkokrát cez deň v okne svoju bieluškú tvár a pousmeje sa na nevinnú poznámku alebo žart, ktorý jej zanesie k uchu závan vetra spoza daktorého uhla. Ba večerom, keď nieto predpokladu, že by otec alebo matka vyšli z izby, očistom omešká sa s nejakou prácou na záhrade pod pôľčaťom, dá sa prekvapiť, dá sa bez nahovárania odviesť trocha ďalej na sihoť k potoku, kde je trávnik a kde z dvorca od chalupy celkom zreteľne nedovidieť. Veď chcela len pár pôľok odtrhnúť do hrnčeka, a to môže i zajtra, aj tak nie sú ešte celkom prezreté. Áno, dá sa oblapiť okolo pása, nezvŕta bokmi, nebadať na nej nepokoj, je prívetivá, milá, zhovorčivá, veľa sa smeje. Zdá sa, že sama túži za tajnými schôdzkami. Zaiste.
   </p>
   <p>
    Ó títo Česi nie sú nebezpeční. Nepozorovať, že by mali s našincom nejaké skryté úmysly. Sú otvorení, správajú sa priateľsky, hovoria skoro tak ako my, dá sa im ľahko rozumieť. Tu i tam spomenie sa v súvise s nimi neverectvo a kacírstvo, ale keď im to opatrne pripomenieš, vravia napospol, že u nich sú tiež kostoly s krížom ako tu, že veria v Pána Boha, v Panenku Máriu, že chodia na púte, nuž prečo by sa im neverilo.
   </p>
   <p>
    Ženy sú rozhodne na ich strane. Keď ich porovnávajú s tunajšími chlapmi, nejedna si uvedomí, že je v niečom ukrivdená pri svojom mužovi, lebo zistí, že by si zaslúžila od neho viac pozornosti, dvornosti a nežnosti. Nestačí veru, keď je muž dosť smelý a mocný. Žena sa niekedy precitlivie a potom neznáša priveľkú surovosť. Potrebuje, aby niekto chápal jej krehkosť a jemnosť. Rada si vypočuje lichôtku, dáva sa obletovať pohľadmi, ktoré viac hovoria ako reč. Vôbec máva väčší zmysel pre obratnosť ako pre silu. A títo sú práve takí. Zdajú sa pohotovejší, vtipnejší. Prejavujú záujem o ženské drobnôstky. Ochotne vypomôžu i v ženských robotách, lebo i do nich sa rozumejú, a hlavne, sú všetci štíhli, jasných očí, svetlých vlasov, trochu ohorení, hoci blízki, predsa len cudzinci, prinášajú niečo nového, neznámeho zo svojho vzdialeného domova. A potom majú uniformy; široké opasky s dýkou pri boku, ligotavé gombíky na blúzach, farebné výložky, pevne stiahnuté a pripäté golieriky. Tak, tak. To je veľmi dôležité. Žena si všeličo všimne, keď jej srdce priveľmi prevlhne nehou a keď sa jej naskytne možnosť výberu. Za iných okolností by azda bola skromnejšia. To je nesporne jej slabosť.
   </p>
   <p>
    Večerami vzplanie na pažiti za dedinou vatra. Hneď za rána chlapi usilovne vláčia ráždie a drevo. Vojaci, ktorí tu táboria s niekoľkými vozmi, pohotove ho ukladajú do vysokej klietky, a keď sa večer zotmie, iba hranicu podpália z niekoľkých strán. Plameň hneď preskočí raždím, zachytáva sa tenkých konárikov, suchého lístia a svrčiny, hlasne a rýchlo za sebou zaplieska a vyšľahne jediným stĺpom k tmavej oblohe. Do širokého okolia v tú chviľu rozleje sa žiara. Tu blízko na pažiti je sýta a oslnivá ako sám plameň, roztápa každý lístoček, každé stebielko, perlí sa na drobných kamenčekoch a hrudôčkach ako opravdivé tekuté zlato, tam ďalej matnejšia a hustejšia, ligoce sa temne na hladkých chrbtoch poskakujúcich vlniek vody v potoku, obleskuje sochorce čiernej hory a na druhej strane zatíchnuté strechy niekoľkých pod úbočie učupených chalúp, dve vyhasnuté okná a nejakú vápnom čerstvo natretú stenu.
   </p>
   <p>
    Sem sa schádza temer celá dedina.
   </p>
   <p>
    Ľudia si rýchlo zvykajú na parádu a potom si ju priam žiadajú. Aspoň sa im pred spánkom uhladí myseľ pokojným rozhovorom s menivými obrazmi. Cítia sa tu ani v rozpálenom kadlube. Pod nohami im horí zem, vo výškach zalievajú sa hviezdy chladnou nocou. Vôkol nevidieť nič. Tma pohltila lúky, hory, ich príbytky. Sú len sami, všetci svorne ako na dlani, ich vyleštené oči, ich vysvietené tváre. Spájajú sa pospolu v číru tekutinu. A to je práve príjemné, lebo v tú chvíľu sú nejako veľmi blízko pri sebe. Majú spoločného ducha, spoločnú myšlienku, áno, spoločné telo. Prestupujú sa navzájom.
   </p>
   <p>
    Po ceste sa prechádza mládež: dievčatá a mládenci. Idú za sebou v dvojiciach alebo štvoriciach, budúce páry. Sami sa vyhľadali, stretli, držia sa za ruky a sú šťastní. Inokedy by sa zahanbili a odtiahli od seba. Veď sú svetu na očiach. Teraz nie. Vedia, že v tomto čase nemajú závistníkov. Všetci im žičia, lebo všetci sa v ich šťastí vzhliadajú tak isto, ako sa vzhliadajú v nevinnej radosti detí, ktoré pobehúvajú po pažiti za poletujúcimi iskrami, a vo vyrovnanosti a v pokoji starcov, ktorí len zobďaleč placho sa dívajú na túto večernú slávnosť zbratania.
   </p>
   <p>
    Vatru vždy obstúpia vojaci a spievajú. Jeden stojí uprostred, je celý zaliaty žiarou a vedie ich. Piesenka sa rozvíja za piesenkou, hneď veselá do skoku, hneď ťahavejšia a smutná, ako im prichodí do hrdla. Pod večernou oblohou a pri ohni znejú tak neobyčajne. Každý počúva temer zbožne. Sú to melódie známe alebo aspoň blízke uchu. Človek pri nich okrieva. Spomína na mladosť, na dni strávené v bezstarostných hrách, na dávnych priateľov, na plány smelého ducha, podujatia, túžby. Áno, všetko to prichádza s tým spevom naspäť do mysle a všetko má ešte svoju krásu, svoje kúzlo. Je to príjemné, je to milé.
   </p>
   <p>
    Ľudia prikyvujú pochvalne hlavami. Takto je to vari dobre. Starý svet sa musel zrútiť, lebo stál na zlých základoch. Vládli v ňom pánikovia, ktorí sa štítili chudobnejšieho človeka i jeho ťažkej roboty, hoci z neho žili. Kdekoľvek si kročil, všade ťa odstrkovali, ponižovali, musel si sa hrbiť, triasť kolenami, žmoliť v prstoch klobúk, prekrúcať prosebne oči i hlas, kým ráčili na teba vzhliadnuť. Oni sedeli všade v úradoch, pozerali na teba povýšene okienkami na dverách, obrykovali sa, že ich vyrušuješ. Nemali pre teba vľúdneho pohľadu ani slova. Medzí sebou rozprávali sa cudzou rečou, aby si im nerozumel, lebo mali pred tebou tajnosti. Za uzavretými dverami sa samopašne smiali, rozbíjali gavaliersky poháre, vyzývavo vyspevovali, lepili Cigánovi na čelo bankovky, maznali sa s pochabými ženami. Ó, mávali veľmi bujné a veselé zábavy, kým ty si vstával ráno o štvrtej, premeriaval kilometre blatom a snehom, celý deň vláčil centové železá na pleci, pretískal vozíky, naložené uhlím z jedného konca fabriky na druhý, dvíhal dvere na rozpálenej peci, dával si vypaľovať žiarou oči, rozožierať hrdzou kožku a pľúca. Áno, tak, deň čo deň, roky, celý život, aby si si mohol niekedy uchlipnúť čiernej kávy z otlčeného guľača, prehryznúť ovsený alebo kukuričný chlebík a na zatŕpnutie bolesti a zabudnutie hladu a biedy založiť na deravý zub trocha močky. Nuž teraz museli odísť a prišli títo. Podľa všetkého nie sú to zlí ľudia. Podobajú sa nám, rozumieme aj ich slovu aj ich piesňam. Hovoria, že sme vraj bratia a že patríme spolu. Nuž, ak to úprimne myslia, netreba mať obavy do budúcna. Možno nastane naozaj tá sloboda, o ktorej sa toľko hovorí.
   </p>
   <p>
    I Paulínku vyženie niekedy zvedavosť z domu. Namaľuje si ústa, pretrie tvár púdrom, frkne na golier pár kvapiek voňavky a ľahko vpláva do chladného večerného povetria.
   </p>
   <p>
    V poslednom čase sa stáva trochu márnivou. Na skrinke pred zrkadlom má už mnoho ozdobných fľaštičiek, škatuliek. Keď sa niekde zberá, vždy medzi nimi chvíľku prekutáva. Či tak nerobila aj kerestmama? Ó, ešte sa dobre pamätá na jej hladušké ruky s jemnými, končitými prstami. Nie, ju nevedia nadchnúť prosté pesničky, ani nechápe, prečo sa tu ľudia večer čo večer zhromažďujú a tak zbožne hľadia do plameňa. Čože je na tom? Obyčajná vatra. Chasníci na Jána zaiste rozkladajú nad dedinou väčšie. Chce sa len obzrieť trocha po svete. Cez deň na to nemá kedy a chcela by sa zas ukázať majorovi. Nezabudol na ňu? Od prvého stretnutia s ním nebola. Nemala príležitosť k nemu sa dostať. A v duchu rozhodla, že by to bolo veľmi potrebné. Prežiť zas trochu vzrušenia, na chvíľku cítiť, že je niekým obdivovaná, skutočne obdivovaná. Upevňuje to sebavedomie. Či ho tu niekde neuvidí?
   </p>
   <p>
    Prejde raz-dva prostriedkom cesty, aby ju dobre osvietila žiara, navonok chce sa tváriť čím ľahostajnejšie, no vo vnútri celá pretlieva očakávaním. Oči má na stopkách. Stačil by jediný pohľad. V hlúčkoch obstavajúcich zablysne sa tu i tam väčší gombík, zaštrkajú ostrohy, niekto ju aj zboku úctivo zdraví. Ale nevidí nikde známe belasé oči, tichú vyrovnanú, a predsa hrdinskú tvár, ako jej utkvela v pamäti. Niekoho aj poznáva. Tu pod cestou v hlbokom a bezpečnom, rozloženom tieni hlôžia stojí s nejakým dievčatkom mladý dôstojník, chodieva často do krčmy, viac v popredí na kopci stojí pobočník s veľkými sklami na ostrom nose. Najskorej sa jej on klaňal, lebo obracia hlavu a sleduje ju. Ale na majorov pozdrav darmo čaká. Pravdepodobne je veľmi zaneprázdnený. Ráno ho vídava nasadať do zelenkavého kočiara. Zaiste chodieva do mesta. Okolo poludnia sa vracia. Potom prichádzajú do školy stále kuriéri a večerom dlho žiaria do noci vysvietené okná na jeho izbe.
   </p>
   <p>
    Prirodzene, Paulínku večerné prechádzky nevedia uspokojiť. Neprinášajú jej rozptýlenie, ktoré si v poslednom čase stále náročnejšie požaduje jej rozmarné srdce. Nesmie pripustiť, aby sa zase našla v samote. Azda preto nasledujúceho dňa vystrojí sa do smútku. Upraví si na hlave klobúk so závojom, natiahne dlhé rukavice s čiernou čipkou a vyberie sa do mesta. Má tam nejakú povinnosť. Veď je predsa vdovou po Nándorovi Lángovi. Treba dať do poriadku u advokáta nejaké záležitosti, azda pozostalosť, alebo podať nárok na penziu novému ministerstvu. Niečo také. Nakoniec, dostala aj úradnú výzvu, nemôže teda odkladať.
   </p>
   <p>
    V meste je rušno. Všade po uliciach a na námestí stoja vozy, kone, táboria vojaci, pri nárožných domoch prechádza sa stráž. Ľudia majú naponáhlo. Pobehúvajú krížom-krážom, tlačia sa do obchodov, prezerajú výklady, prenášajú balíky, stále zaplňujú chodníky, ako bývalo o výročných jarmokoch, hoci šiatre nevidieť. Hneď si tiež všimne, že medzi nimi chybia opravdivé paničky a elegantní páni, áno, mestská urodzenosť, ktorá bývala vždy ozdobou promenády. Nikde sa neobjaví tvrdý okrúhly klobúk, vykrútené bajúziky, naškrobená, pyšne vzdutá košeľa, biela ruka, obložená ligotavými prsteňmi a pohrávajúca sa s tenkou trstenou paličkou, ani trepotajúci sa vejár, ľahko nadnášaný slnečník, lesklá hodvábna sukňa, bohato zriasená a na bedrách vzadu honosne zodvihnutá, popri ktorej placho cupká chlpatý pudlík alebo pyšne vykračuje vysoký biely chrt. Či by boli vari ušli pred Čechmi? Toto sú len ich slúžky, sluhovia, kočiši, chudobní domkári z predmestia, vycivení pisárikovia a najviac ak zamastení a olejom zapáchajúci remeselníci z uličiek. Paulínka medzi nimi vo svojich čiernych šatách vzbudzuje pozornosť. Stále schytáva za sebou pohľady, akoby bola nepohodlnou, podozrivou.
   </p>
   <p>
    To jej spôsobuje určité sklamanie. Voľakedy malo mesto svoj lesk, v ktorom sa i ona rada zrkadlila. Voľakedy tu bola vznešená vrstva urodzených, ktorá dávala zmysel týmto kamenným domom, vysokým oknám s balkónikmi, širokým bránam s mosadznými karikami, ktorá ich naplňovala duchom, ktorá bola zlatou korunou meštiactva. Božechráň, ona sa k nim neopovážila hlásiť, ale cítila sa dobre, keď bola niekde blízko nich, keď mohla na nich hľadieť, povznášalo ju to, oblažovalo, presviedčala sa na vlastné oči, že jestvuje niekde za mrežovými bránami vyšší svet, plnší, bohatší ako ten, v ktorom ona žila, ktorý síce nemožno dosiahnuť, ale o ktorom možno snívať. Často prišla len preto do mesta. Teraz sa nemá v čom kochať. Mesto stratilo svoj význam. Stalo sa v jej očiach obyčajnou dedinou. Či by sa mohlo také niečo stať?
   </p>
   <p>
    U advokáta sa rýchlo odbaví. Vlastne nemá čo s ním vybavovať. On všetko sám najlepšie zariadi. Dáva mu plnú moc. Radšej sa ešte prejde ulicami, chcela by vidieť niektoré miesta, na ktoré si uchovala spomienky.
   </p>
   <p>
    Ale tým si len potvrdí prvý dojem. Áno, mesto stratilo svoj lesk, stratilo pôvab, ktorým lákalo voľakedy dedinčanov. Park je zanedbaný, trávnik rozkopaný, lavičky dolámané, všade sa povaľujú odpadky, papiere, mramorový podstavec, na ktorom stála socha Kossutha, je prázdny, dotlčený, vo fontáne vyschla voda, kaštieliky a vily v sade sú tiché, akoby v nich vyhasol život. Neutešený pohľad.
   </p>
   <p>
    Paulínku zabolí srdce.
   </p>
   <p>
    Vojna nebola len na frontoch, pustošila aj tu a zdá sa, že i ju zasiahla, lebo jej vzala ilúzie. Starý svet, v ktorom ona vyrástla a ktorý považovala za svoj jediný domov, nebezpečne pukol. Teraz si to uvedomuje. Musí ísť odtiaľto preč, čím ďalej, tu už nemá čo hľadať. Áno.
   </p>
   <p>
    Pustí sa rýchlo ulicou, chcela by byť na námestí, kde je aspoň hlučno, myšlienky majú v čom utonúť.
   </p>
   <p>
    A vtedy ho zbadá. Najprv len jeho koč. Háda dobre. Stojí tu niekoľko kočov a medzi nimi je aj na zeleno natretý. Čaká pred bývalým slúžnovským úradom, v ktorom je teraz vojenské veliteľstvo, ako to zreteľne oznamuje nápis umiestnený nad vchodom do brány. Istotne je tam.
   </p>
   <p>
    Samovoľne zodvihne oči hore na balkón k veľkému oknu, na ktoré sa prudko opiera slnce. No hneď sa zbadá: mohol by ju odtiaľ vidieť, nemôže sa tu ani dlhšie zdržovať.
   </p>
   <p>
    Ale keď chce odísť, stretne sa s jeho pohľadom, lebo práve vychádza spod brány. Ach, na to nepočítala. Ešte si bude myslieť, že naň čakala. Usiluje sa, aby nebolo vidieť na nej rozčúlenie.
   </p>
   <p>
    Major ju hneď poznáva. Ukláňa sa a nevie utajiť počudovanie. Aké neočakávané stretnutie! Čože tu robí? Azda neprišla pešo? Ach, ach! Prečo večer neodkázala, veď predsa vie, že on chodí každé ráno do mesta. Samozrejme, musí teraz prijať jeho skromnú službu. Práve mal úmysel odísť. Ak tu už nemá nijaké povinnosti a ak nenamietne nič proti tomu, že jej ponúka svoju spoločnosť, urobí mu veľkú radosť, keď sa s ním zvezie.
   </p>
   <p>
    Paulínka nemá veru čo namietať. Keď si pomyslí, že by mala putovať domov zase naspäť cez kopce, omára ju slabosť. Voľakedy v tomto ohľade nemala ťažkosti. Mohla ísť pešky celé hodiny a nepocítila únavu. Teraz sa do kopca rýchlo zadychčí a z kopca otrasie si zas nohy. Sedieť pohodlne na koči a viezť sa je rozhodne pohodlnejšie a okrem toho má možnosť zbaviť sa takto čiernych myšlienok, zabudnúť na nepríjemné dojmy, ktoré v meste nazbierala. Ó, pri gavalierovi sa to dá. Sedí naproti, každú chvíľku upiera sem oči, jasné, belasé oči. Cíti, ako nimi vesluje po jej tvári. Je vari príliš smelý a chce byť aj dôkladný. Nuž kdeže sa podieť? Žena žije v takom prípade len prítomnej chvíľke, celá sa prežiari, stáva sa rozmarnou a má neuveriteľne malicherné žiadosti. Paulínka si napríklad nepraje nič iné, len aby jej závoj priveľmi nepadal do čela.
   </p>
   <p>
    Major chváli mesto. Prichádza z juhu. Videl tam na rovine mnohé mestečká, ale nevedeli ho upútať. Boli to vlastne veľké dediny: široké ulice, prašné alebo blatisté cesty, nízke domy s gazdovskými bránami a uprostred biely kostol s vysokou vežou, nemal na čo oči upierať. A tu prvýkrát vidí poschodové domy, upravené chodníky, tvrdú dlažbu, vysoké ozdobné strechy, balkóniky, áno, práve tak ako u nich. Keď už má byť mesto, nech je len z kameňa. Veru!
   </p>
   <p>
    Aj Paulínka s tým súhlasí.
   </p>
   <p>
    Potom sedia ticho. Nemajú si čo povedať.
   </p>
   <p>
    Koč vybehne z ulice na mäkkú cestu von do polí, kde sa otvára široký výhľad. Kolesá zatíchnu. Tu sa zarezávajú do jemnejšieho piesku, ale nekrútia sa pomenšie, kone vytrvale klušú. Po krajoch cesty stoja košaté stromy: lipy a javory. Oni ich rýchlo míňajú. Spôsobuje jej to radosť. Voľakedy tiež tadiaľto uháňala na voze. No vtedy bola zima. Vietor s divou chumeľou sa hnal proti nim. Musela sa ukrúcať do vlnených šálov, obkladať prikrývkami a kožuchmi, aby jej mráz nevošiel príliš hlboko pod kožku. Teraz je leto, slnce prehrieva suché povetrie nad poľami. Ženie sa síce tiež proti nej vietor, ale nie je surový a úskočný. Môže držať hlavu rovno a vysoko, ako jej to práve vyhovuje. Ach, toto je iná jazda.
   </p>
   <p>
    Potom sa ozve major. Obáva sa, že sa jej nepohodlne sedí. Koč nemá najlepšie perovanie, cesta je hrboľatá a kone sa nejako priveľmi rozbiehajú. Bude dobre, keď dá stíšiť.
   </p>
   <p>
    Ach, nie, netreba. Paulínka sa nebojí trocha ostrejšieho povetria.
   </p>
   <p>
    Tomu sa on veru diví. Dámy bývajú chúlostivé!
   </p>
   <p>
    Chúlostivé vraví? Ako sa vezme. Zaiste nemá v tomto smere veľa skúseností.
   </p>
   <p>
    Major sa musí počudovať nad takou odpoveďou. Či ju dobre chápe? Dosiaľ obdivoval u nej len tú mladosť, ktorú prejavovala každým pohybom, slovom i úsmevom, ktorá vyžarovala z jej tela i napriek tomu, že nosila tmavý oblek a závoj. Hneď vtedy, keď sa tak neočakávane pred ním objavila, práve ňou ho oslnila. Musel priznať, že sa ešte s podobným zjavom nestretol. Celý sa vo svojom vnútri rozochvel a nadchol pre ňu, akoby bol objavil niečo, o čom už dávno sníval, čo v sebe nosil a opatroval ako drahocennosť: možno nejaký milý obrážtek nefalšovanej krásy, opravdivosti a nehy, ktorý si vytvorilo a vtlačilo do pamäti ešte jeho detstvo, pre ktorý sa uzatváral stále viac do seba, lebo neveril, že by mu ho mohol znečistený a lží plný svet darovať. A tu náhle stojí pred ním. Vidí svoj sen, živý, naozaj z tela a z krvi, rozvoňaný a rozihraný svetlom a tieňmi. Komu by sa pritom srdce nerozbúchalo? Ale radosť ho držala len zatiaľ, kým sa Paulínka vrtela po izbe. Aká mladá, a už musí niesť trpký údel vdovy, pomyslel si potom, keď odišla. Tým chcel odbaviť všetko. Raz v živote zjavila sa mu skutočná krása, i tá je zahalená smútkom, pre neho nedostupná. Môže jej zložiť k nohám iba poklonu a v srdci zachovať k nej úctu. Práve toľko, nič viac. A teraz sa rodí v ňom nádej. Zrenička sa mu rozširuje, mihalnice znehybnievajú. Dnes už druhýkrát v krátkej chvíli, čo je s ňou. Prvýkrát vtedy, keď ju náhle zazrel pred sebou zaostávajúcu uprostred prúdu ľudí, akoby ho hľadala, a druhýkrát teraz, keď mu ešte jasne doznieva v sluchu jej smelá výzva. Nemýli sa, vidí dobre. Pod belasou kožkou na lícach a na hrdle sa jej podchvíľou zachytávajú temné plamene, okrúhle plecia utajujú nepokoj a jemná čipka na hrudi sa povážlivo napína. Čierne šaty vlastne neznamenajú nič. Sú skôr rafinovane nadstaveným a upraveným lákadlom ako výraz smútku. Skutočná krása, tá živá, dýchajúca teplom, je pod nimi a derie sa na svetlo, utešene prekvitá vo všetkých tvaroch a chce byť ešte obdivovaná, nepozná skromnosti, lebo je mladá. Do očú mu vchádza príjemné teplo. Mohol by sa odvážiť?
   </p>
   <p>
    Paulínka znesie ľahko jeho pohľad. Pomykne hlavou a usmeje sa do vetra. Netiesni ju veru nič. Ako ho zazrela, ako si proti nemu do koča sadla, prúd v žilách sa jej neobyčajne zrýchlil. Celé telo sa jej náhle rozvlnilo. Zvláštna, veľmi zložitá a jemná hra tenuškých vláken, červených a beláskavých kanálikov pod priesvitnou kožkou, veľkého množstva drobných zrniek, ktorú napodiv tak bezpečne ovláda, že ju môže hocikedy využiť vo svoj prospech. Stačí jediný raz hlbšie vdýchnuť, hneď s radosťou cíti, ako sa jej hruď naplňuje teplým prívalom až po hrdlo.
   </p>
   <p>
    Je tak dobre?
   </p>
   <p>
    Možno!
   </p>
   <p>
    Ale Paulínka ešte napruží boky, vypne šiju, pozvŕta plecami, až sa celá rozkolembá, a keby mala krídla, istotne by nimi zo samej samopaše zatrepotala. Takou ľahkou a jarou sa cíti.
   </p>
   <p>
    To majora odzbrojí. Priznáva sa, že veru nemá veľké skúsenosti. Od malička ho spriahli s knihou, hltal suchopárnu vedu, vtĺkal si do hlavy siahodlhé poučky, čísla, pomotané vzorce, potom išiel k pluku, učil sa šermovať, strieľať, krotiť kone, vo voľných chvíľkach hra s kamarátmi v šachy, a teraz už piaty rok blúdi svetom, cvičí sa v čítaní máp, stavia pozície, ruší ich, útočí, postupuje a zas ustupuje, tak striedavo do zunovania. Dámy si nemal kedy všímať. Vídaval ich vystávať na balkónoch, vykláňať sa z okien, kývať bielymi šatôčkami, keď on kráčal v čele kompánie po kamennej dlažbe ulíc. Odtiaľ sa mu zdali krehkými, áno, veľmi chúlostivými bytôstkami. Pricláňali si rukami čelo, ak svietilo prudšie slnce. No zaiste budú aj také, čo na koni obstoja, ale v tom prípade museli by sa jej podobať.
   </p>
   <p>
    Ach, nie, nie, na koňa by si nesadla ani za svet. Akéže je to pohodlie? A potom koňovi nehodno dôverovať. Cítil sa voľný, mohol by sa ľahko splašiť. Zato koč mohol by pre ňu ísť hoci aj opreteky s vetrom.
   </p>
   <p>
    Potom už rozhovor plynie ľahko a nenútene. Major nie je taký uzatvorený, ako sa zdal. Pri Paulínke rýchlo okrieva a zbavuje sa strojenosti, akoby zabúdal na svoju vojenskú hodnosť. Naostatok, tu ju ani nepotrebuje. Keby ho neškrtil tesný golier, nesťahoval široký pás, keby nemusel myslieť na šabľu, ktorá sa mu opiera o ľavý bok, bol by oveľa obratnejší. Zavčasu si uvedomuje, že teraz veľmi záleží na tom, ako sa ukáže, a že sa nemôže spoľahnúť iba na svoj zovňajšok. Nechce si tým priznať, že by po tej stránke nejako neobstál. Chvalabohu, dosiaľ si udržal zdravie i telesnú zdatnosť. Nechybí mu nič. Ale táto žena pôsobí naň zvláštnym kúzlom. Keď sa na ňu díva, cíti, ako sa premieňa sám, ako z neho vyrastá nový človek, ktorý sa žiada predstaviť. A on nemá síl, aby mu odporoval. Veľmi ochotne berie novú podobu na seba, prezrádza ju i navonok, lebo je akosi presvedčený, že si robí tým dobrú službu. Náhle je duchaplný, má veľa nápadov, núti sa do rozhovoru, potrebuje veľa rozprávať o sebe, o tom, čo práve vidí okolo seba. Celkom malé pripomienky, frázičky, možno sú to iba prázdne reči, slová do vetra, aby sa rýchlejšie míňal čas, no pre neho majú veľký význam. Azda chcú mať značenie tých farieb, ktoré maliar naberá z palety na štetec a trocha nedbalo, áno, z dlhého času nahadzuje na plátno pred seba, keď maľuje svoj prvý portrét. Prečo nie!
   </p>
   <p>
    Za takých okolností Paulínka má dobrú zábavu. Cestou musí sa často smiať. Má stále vyleštené oči a dve menivé jamky na lícach. Ach, je to naozajstný gavalier. Zavezie ju až pred samé dvere, a keď sa chystá zostúpiť z koča, predbehne ju, aby jej pomohol, a potom, áno, potom nasleduje to najdôležitejšie. Major sa náhle zohne a bozká ruku, ktorú mu ona na rozlúčku podáva, a má vďačné a oddané oči, keď sa na ňu zas pozrie.
   </p>
   <p>
    Kedyže jej bude môcť ponúknuť svoju službu?
   </p>
   <p>
    Hocikedy, ak mu je to nie proti vôli.
   </p>
   <p>
    Ach, božechráň, spraví mu iba česť!
   </p>
   <p>
    Paulínka sa rozplýva šťastím. Tento deň sa jej neobyčajne dobre vydaril. Vybrala sa do mesta iba tak na skusy, ak by ho niekde náhodou videla, nie, na stretnutie vôbec nepomýšľala. A, hľa, nádeje sa jej splnili nad očakávanie. Sedela naproti nemu v koči, celou cestou spolu hovorili, smiali sa, hľadeli si do očí a teraz pred dvermi na ulici, kde sa mohli natrafiť aj ľudia, bozkal jej ruku. Či to nebol úspech? Ó iste, prvý veľký úspech, ktorý dosiahla vlastným pričinením. Nastavila vetierku a pstruh sa chytil. A je to nádherný kus, z tých väčších, zriedkavejších exemplárov, sám major, ktorý velí celej kompánii. Môže jej svet závidieť.
   </p>
   <p>
    Druhého dňa popoludní prinesie jej vojak červené klince s odkazom, že koč čaká pred školou. Paulínka sa diví. Azda musí chvíľu zápasiť s dychom. I líca jej blednú. Prečo práve červené klince? Má s nimi zlé skúsenosti. Priniesli jej už nešťastie.
   </p>
   <p>
    Ale on má práve klince rád. Ani nevie prečo. Azda ich videl niekde v opustenej záhrade, kde už boli ostatné kvety skmásané, zvädnuté a mrazom ošľahnuté. Jeden krúžik červených klincov držal sa na záhone. Mohol si jeden z nich odtrhnúť a potešilo ho to. Klince vari najodolnejšie vzdorujú nepohodám, vidíš ich rásť na suchopári, kde nemilosrdne slnce spaľuje i mach, zachytia sa na skale, v ľahkej piesočnatej a štrkovitej pôde, kde sa vlhkosť nevie udržať, sú skromné vo svojich požiadavkách, ale tým vytrvanlivejšie v kvete. Keď bude mať niekde svoju malú vilku so záhradou, na všetky záhony naseje klince, áno, samé červené klince. Cez celé leto a jeseň bude sa tu vlniť červená záplava, akoby z pôdy presakovala čistá krv. Tak veru, bude mať svoj hrad na tom čudnom jazere. Paulínka musí uznať, že je to originálny nápad.
   </p>
   <p>
    Od tých čias sa schádzajú pravidelne. Na zeleno natretý koč čaká vždy pre školou, a keď sa usadia proti sebe, unáša ich hrboľatou cestou. Niekedy sú naozaj povinnosti. Treba ísť niečo kúpiť alebo vybaviť do mesta, no najčastejšie sú to len popoludňajšie vychádzky. Najradšej sa vezú popri potoku hore k vrchom. V podvečer rozkladá sa tu pokojná tíš. Statok z pastvín odišiel, ohne vyhasli, zhon dediny nechávajú ďaleko za sebou. Chvíľku čľapoce vedľa cesty potok, na kopčekoch spievajú sosny, lebo práve slnce zapadá. Potom vyjdú do tesného údolia. Tmavé hory zostúpia blízko k nim. Stromy po oboch stranách vyčkávajú pokojne noc, v ihličí vzmáha sa šum. Chladný vietor doniesol prvý večerný pozdrav z hôr, ktoré sa už zahalili do temnôt. Na oblohe vyskakujú hviezdy a dolu rozvoniava zem.
   </p>
   <p>
    Majora táto nesmierna tíš priam ohromuje. Počúva, hľadí, chcel by preniknúť tmavé hlbiny lesa. Ale nedostane sa od seba, aj tak má stále nepríjemný dojem, že zablúdil, že stráca sám seba. Kde sme? Božemôj, veď nás to celkom zalieva. Azda nikdy niečo podobného neprežíval, preto je vzrušený. Prevaľuje sa na operadlo, dvíha hlavu a hľadí na hviezdy. Človek sa musí vzdať, aby sa mohol nájsť. Ako dlho už chodí pod týmito hviezdami? Ach, zdá sa, že je to dlho, veľmi dlho. Len slabé iskierky pamäti osvetľujú mu tie dni, keď sa hrával na dlážke pri sporáku v kuchyni s farebnými kamienkami, ktoré mu predstavovali rozličné zvieratká, a keď mu mamka podstrčila hrnček voňavého lipového čaju s kôročkou, aby si ju mohol omáčať a cmuľkať. Od tých čias utiekli desiatky rokov. Dorástol, stal sa mužom, usilovnosťou dosiahol pekné postavenie a má nádej, že dosiahne ešte krajšie. Predstavuje určitú moc, ľudia mu prejavujú úctu, ale dosiahol tým všetko? Veru nie! Chybí mu ešte veľa do opravdivej blaženosti. Chytí mu vlastne všetko. Je sám. Už piaty rok túla sa svetom z kraja do kraja, mení bydlisko. Ach, tá vojna! Komu ešte záleží na tom, aby sa predlžovala? Strávila mu najkrajšie roky života, ničí ho, prekrúca. Už jej má veru dosť. Dal by svoje meno, slávu za to, keby ho niekto zbavil povinnosti, dovolil mu spočinúť v takomto pokoji, ako predstavuje tento večer, a keby ho mal kto zas ponúknuť lipovým čajom a suchou kôročkou, ako to robievala voľakedy jeho matka. Veru nič iné si nepraje v tejto chvíli.
   </p>
   <p>
    Paulínka nechápe takú precitlivenosť. Čože môže vidieť na tomto večere? Veď je to celkom obyčajný. Takých tu býva veľa. A okrem týchto sú ešte jesenné, zimné večery, oveľa dlhšie a temnejšie, keď sa človek neopováži vyjsť ani von, hľadí na oblohu a na hory len spoza okna, ale ak sa mu to páči, môžu sa sem vozievať každý večer, a ak má naozaj chuť na čaj, ona mu môže poslúžiť. Doma majú vždy dosť lipiny, jahodniaku, bazičky, sušených šípok. Aký sa bude páčiť. Tak.
   </p>
   <p>
    Major sa preberie zo zadumania a vracia sa mu dobrá nálada. Ach, neopovážil sa ju o to požiadať. Myslel si, že aj takto je už k nej dosť dotieravý. Ale keď jej nebude proti vôli, berie ju za slovo a skutočne niektorý večer sa dá k nej pozvať na šálku čaju.
   </p>
   <p>
    Takto Paulínka žije nejaký čas v sladkom opojení. Snáď je to iba hra, ktorá sa raz skončí a na ktorú bude iba spomínať. Prečo by však nemohla čakať na veľké dary tohto sveta? Veď má ešte na to plné právo. Také nešťastie neprežila, aby musela byť skromnou. Nemyslí a necíti príznaky. Kráča ľahko, smeje sa hlasno a vždy úprimne, jej srdce má dobrý zvuk, počuje ho jasne, keď je sama. Môže sa naň spoľahnúť, nezradí ju. A major je krásny človek. Zosobnená vznešenosť a šľachetnosť a zdá sa, že ho zo dňa na deň viac k sebe pripútava. Istotne preň znamená mnoho, ak nie všetko. Božemôj, či to nevzrušuje, keď o tom vieme? Chová sa síce zdržanlivo, nerobí nijaké narážky, najviac ak jej bozká ruku, no jeho pohľady prezrádzajú všetko. Raz sa nebude vedieť ovládať. Podľahne svojim citom a prezradí sa. Ach, bude to jedinečná chvíľa. Paulínka už s ňou počíta a nevie preto krotiť svoju radosť.
   </p>
   <p>
    Ale potom príde neočakávané vytriezvenie. Áno, úder, ktorý pretrhá všetky strieborné pavučinky ilúzií a postaví ju priam doprostred skutočnosti.
   </p>
   <p>
    Jedného dňa vezú sa zas na koči s majorom v dobrej nálade. Jej smiech je o niečo samopašnejší. Boli v meste. Z dlhého času vošli do kaviarne a major ju uviedol do veselej spoločnosti dôstojníkov, kde musela častejšie zdvihnúť pohár. Sladké víno jej vošlo pod kožku, do očú a má aj výdatné ložiská v hrdle, odkiaľ prýšti hlas. Teraz sa vracajú domov. I kone sú bujaré. Koč temer poskakuje po ceste a rýchlo dobehúva skupinu vojakov, ktorí vedú medzi sebou nejakého zbeha alebo tuláka. I major i Paulínka ho zavčasu spozorujú. Každú chvíľku prerušujú rozhovor, zameriavajú pátravo pohľady na skupinu vpredu, akoby v oboch vzrastalo nedobré tušenie, hoci nieto vôbec dôvodu znepokojovať sa. Ide predsa o známy zjav. Túlavý vojak: dlhý kepeň, zaprášené baganče s odrazenými opätkami, zamastená čiapka na kučeravej hlave, nevľúdna, zarastená tvár. Takých dolinou prešlo veľa. Tento sa možno opozdil a stal sa strážam podozrivý pre svoju červenú stužku na čiapke.
   </p>
   <p>
    Keď koč prifrčí k skupinke vojakov, dá major zastaviť a opytuje sa na neznámeho. Veliteľ skupiny úctivo vysvetľuje, že od rána sa potuloval okolo dediny, pristavoval ľudí, najčastejšie deti, dával im podozrivé otázky, v rukách mu videli aj malý zápisník, do ktorého niečo značil. Strážam, ktoré sa chceli k nemu priblížiť, ušiel do hory, a keď ho pred chvíľou predsa dolapili, ohrozoval ich dýkou. Nemá pri sebe nijaké papiere ani zápisník, vraj všetko stratil, ale sú príznaky, podľa ktorých dá sa súdiť, že nejde len o obyčajného tuláka. Bude vari treba celý prípad vyšetriť.
   </p>
   <p>
    Major všetko pozorne počúva a po krátkej chvíli mlčania a uvažovania obracia sa náhle na neznámeho s otázkou, ako sa volá a čo tu hľadá.
   </p>
   <p>
    Ten si dosiaľ veľmi málo robil, že stojí pred majorom. Nenávistným pohľadom premeriaval svojich strážcov, prestupoval z nohy na nohu a vôbec prejavoval veľký nepokoj, podráždenie, niekoľko ráz podvihol spurne hlavu, vytiahol ruku z vrecka kepeňa a urobil rozhodné a rozkazovačné gesto, akoby dával najavo, že sa chce zamiešať do rozhovoru. Na otázky odpovedá nedbalo, že sa volá Ondrej Marušiak, že sa vracia zo zajatia. Možno mu to nie je práve vhod. Vlastne, čo ich je do toho, kto je on a čo tu robí. Ľudia prechádzajú svetom a nespovedajú sa veru zo svojich hriechov a úmyslov každému stĺpu pri ceste. A hneď sa začne ohradzovať. Pozastavuje sa nad poriadkom, ktorý tu panuje. Šiel cudzími krajinami, prechádzal hranice a nikto sa oň neobzrel, a tu akoby nevedeli, že vojna sa už dávno skončila. Čo s ním chcú? Nikoho ani neokradol, ani nezabil. Ide domov za svojou ženou a deťmi, ktoré ho už šesť rokov nevideli. Vojny už má po krk, ani bohovi nepôjde do kasární, nech mu dajú pokoj a sami by nemali plašiť poriadnych ľudí, keď ich o to nikto nežiadal.
   </p>
   <p>
    Majora také chovanie nepobúri. Pokojne ho počúva, nemihne ani okom, má jasnú tvár, hladké čelo a len trocha viac ako obyčajne zostruje zrak. Načo by sa aj rozčuľoval? Rozum všetko pojme, uváži a rozhodne. Naostatok, je to jeho taktika, ktorá mu zaručuje úspech a zároveň obdiv. Mocní duchom nenachádzajú príčinu, aby sa rozčuľovali. A možno neprisudzuje tomuto cudzincovi takú dôležitosť, aby mu venoval väčšiu pozornosť.
   </p>
   <p>
    Inakšie je s Paulínkou. Tá sa veru napodiv veľmi ľaká.
   </p>
   <p>
    Ako mu nazrela do tváre, hneď ju opúšťala veselá nálada. Potratila smiech, živú farbu z líc a pridúša sa tiesňou.
   </p>
   <p>
    Božemôj, či vidí dobre?
   </p>
   <p>
    Túto tvár, plamenné oči, vysoké, chladné čelo, hustú, čiernu šticu niekde videla. Tento hrdý, neskrotný postoj, smelý tón reči jej pripomína niekoho veľmi známeho a blízkeho. Len koho, koho? V živote stretla nejednu tvár. Každá mala nejaký jedinečný znak, ktorým sa odlišovala od ostatných. Ale v pamäti sa navzájom zlievajú, stierajú, zovšeobecňujú. Zostávajú iba všednými ľudskými tvárami, ktoré pripomínajú každého a nikoho. Nuž ťažko je uhádnuť tú pravú. A okrem toho tento chlap nepochybne skrýva svoju skutočnú podobu za masku, aby poplietol sliedičov. Musí si teda odmyslieť ošúchaný kepeň, roztrhané baganče, zdrotované ovinovačky, celý vojenský mundúr, ktorý ho znetvoruje, premieňa na strašiaka, neholenú bradu, bujnú hrivu, azda aj surový výraz, a miesto toho primyslieť si niečo príjemnejšieho, snáď civilný oblek, čierne večerné šaty, bielu košeľu, hladké, mladé líca. Veru, treba na to veľa napätia, trpezlivosti.
   </p>
   <p>
    Ale potom vynorí sa jej z pamäti všetko: priestranná sála, preplnená ľuďmi, ohlušujúci šum, omamná vôňa, lahodná melódia valčíka, úlisný úsmev Cigáňa, sladká únava v tele, ošiaľ, rozprávkový svet a z toho svetelného zázraku vystupuje on, sám rytier jej snov. Spaľuje ju žeravým pohľadom, pristupuje k nej, smiem prosiť?
   </p>
   <p>
    Ó, áno, áno, je to on, Alpár Jánoš, jej gavalier z prvého plesu, vitéz, ktorému nakoniec pripäla na prsia ružový púčik na znak svojej oddanosti, áno, na znak svojej lásky.
   </p>
   <p>
    V tú chvíľu sa celá zachveje, akoby ňou prebehol blesk. Telo jej zmeravie, nevie urobiť jediný pohyb, tŕpne, akoby bola prichytená pri nejakom nedovolenom čine. Veď ju musel aj on poznať. Pár ráz pocítila na sebe jeho ťažký pohľad. Nezniesla ho, priveľmi ju odďaľoval a usviedčal. Mala by sa predsa k nemu priznať a zachrániť ho. Ale v hlave má toľko nejasnosti, myšlienky sa jej pletú jedna cez druhú, nevedú k nijakému prijateľnému uzáveru. Trápia ju iba samé otázky. Čo tu robí, prečo sa ukazuje takou maškarou? Ako sa pamätá, narukoval s dobrovoľníkmi. Chcel ísť do vojenskej školy. Dnes by mohol byť teda dôstojníkom. Mal by sedieť na ľahkom koni, zvoniť ostrohami, blýskať šabličkou a potriasať zlatými strapčekmi. Tak si ho predstavovala a to by mu aj svedčilo. A potom, prečo sa skrýva za to čudné meno? Ondrej Marušiak, kto je to? Prepánajána, akú to komédiu hrá? Či nepobadal, že ho ona hneď prekukla. To ju úplne mätie. Samé záhady, ktoré desia. Neurobí nič, má strach, tušenie niečoho tajomného. Musí byť opatrná, mohla by azda niečo pokaziť. Bude vari lepšie, keď ona niekde zmizne. A preto je najprv rada, že major nepredlžuje rozhovor a dá kočišovi pokyn, aby pohnal.
   </p>
   <p>
    Ale celkom upokojiť sa nevie. Vzrušenie bolo príliš silné. Zanechalo jej stopy na tvári i na očiach. Major to hneď zbadá a dobromyseľne sa pýta, či sa bojí strašiakov.
   </p>
   <p>
    Paulínka nemá ešte síl tíšiť svoj stav, musí sa priznať už aj preto, aby predišla prípadným ďalším otázkam. Skutočne, prežila trocha strachu. Myslela si, že sa ten chlap vrhne na neho. Mohla sa ľahko strhnúť bitka. Major sa veselo smeje. Predsa majú len dámy určitú slabosť, s ktorou treba počítať. On veru nemal obavu. Tento náhodou nebol nebezpečný, len chlap, ako sa patrí. Bude z neho pekný cieľ pre strelcov.
   </p>
   <p>
    Paulínka si musí zahryznúť do pery, aby sa spamätala. Čože to major hovorí, že bude dobrým cieľom? Čože mienia s tým úbožiakom urobiť?
   </p>
   <p>
    Prirodzene, major nevie s určitosťou povedať. On sám mu neskriví ani vlások. V dedine, kde sa pravdepodobne trochu upokojí, podrobí ho ešte pozornejšiemu výsluchu, spíše s ním zápisnicu a odošle ho s patrolou na veliteľstvo do mesta. Tam si už s ním poradia. Možno ho i odprosia, aby prepáčil, že sa stal omyl, a jeho napomenú, že zbytočne zadržuje pokojných občanov. Ale môže z toho byť aj jedinečný lov, za ktorý dostane metál. Majú totiž overenú správu, že v poslednom čase sa potuluje po okolí nebezpečný človek, inakšie boľševický kapitán, za ktorým už dávno pasú, lebo im už spôsobil mnoho nepríjemností. Preoblečený za žobráka alebo tuláka, vlúdi sa až medzi nich, zistí pozície, potom zmizne, aby ich v krátkom čase prekvapil s presilou práve na takom mieste, kde ho najmenej očakávajú, ba podnecuje i obyvateľstvo k vzburám. Takto jeho pričinením vykrvácalo už veľa ich ľudí. Nuž ak by to bol on, potom má slabú nádej, že by vyviazol s celou kožou. Všetko je totiž možné.
   </p>
   <p>
    Paulínka si musí znova zahryznúť do pery oveľa citeľnejšie, tentokrát aby mala odvahu, lebo si uvedomuje, že musí rýchlo konať. Teraz len na nej záleží. Ak nebude dosť obozretná, šikovná, ak nevyužije rýchlo svoj vplyv, všetko bude stratené. Svojho rytiera videla poslednýkrát. Zajtra o takomto čase, možno skôr, ešte dnes v noci, by stál niekde pod múrom so zaviazanými očami a čakal na povel, posledný povel. Ach, aká hrôza, božemôj, veď by jej srdce puklo. Nie, nesmie to pripustiť. Treba rýchlo a rozumne konať. V tomto okamihu sa cíti dosť silná. Zbystrí oči a náhle ich uprie na svojho spoločníka, akoby mu chcela vnútiť svoju vôľu, a hneď sa pokúša zvrátiť jeho rozhodnutie. Myslí, že v tomto prípade sa veru mýli na celej čiare. Chytili baránka miesto vlka. Veď predsa ten človek jasne povedal, že je Ondrej Marušiak. Či to major nepočul?
   </p>
   <p>
    Major sa srdečne smeje takej naivnosti. Len škoda, že do baranej kožky obliekajú sa niekedy aj vlci, a nehodno veriť všetkému, čo ľudia povedia. Náhodou dobre počul, ako ten chlap povedal svoje meno, aj si ho zapamätal. No mal by mať o tom nejaký doklad. Napríklad vojaci majú pri sebe vojenskú knižku, v ktorej je fotografia, meno a všetky nacionálie držiteľa. Podľa nich ho aj po smrti správne zistia, a on tvrdí, že svoje papiere stratil. Potom nezostáva iné len jeho totožnosť úradne zistiť. Musia prísť svedkovia, aby potvrdili, že je naozaj Ondrej Marušiak. Tak.
   </p>
   <p>
    Paulínke oči zaiskria. Ach, o svedkov nebude núdza. Keď treba, aj ona môže dosvedčiť, že hovorí pravdu. Viac ráz ho už predtým videla. Prechádzal často dedinou a vždy sa zastavil u nich v krčme. Býva hneď tu za vŕškom, v susednej dedine. Celkom iste, dobre sa rozpamätáva.
   </p>
   <p>
    Majora rozhovor možno aj omŕza. Nerád pretriasa takto na verejnosti záležitosti, ktoré vlastne patria do jeho úradu. Čo by sa mali znepokojovať pre nejakého tuláka, ktorý im náhodou prišiel do cesty. Nič predsa nestratí, keď sa prejde ešte dnes do mesta na veliteľstvo a vyspí sa tam jednu noc na gavalci, ako sa patrí na vojaka. Keď je skutočne rečeným Marušiakom, ráno ho dobre nasýtia, aby necítil ujmu, a prepustia domov, ba dajú mu i písomné osvedčenie, aby ho viac nikto nezastavoval po ceste a neupodozrieval.
   </p>
   <p>
    Ale Paulínka sa teraz stáva tvrdohlavou. Nenachádza dôvodu, prečo by mali začínať iný rozhovor. Naopak, považuje za nutné, aby zostali pri tomto. Zo zábavy dnes nebude nič. Má predsa aj srdce, cit. Nemohla by sa bezstarostne smiať a oddávať sa radovánkam, keď vie, že sa niekomu krivdí. Ani myslieť. Rozhodnutie majorovo považuje za ukrutnosť. Z ničoho nič dá na ceste chytiť človeka, postaví k nemu stráž ako k najväčšiemu zločincovi, káže, aby ho vodili po výsluchoch, hoci má dôkazy o jeho nevinnosti.
   </p>
   <p>
    Takáto popudlivosť musí udiviť majora. Naozaj jej toľko záleží na tom tulákovi?
   </p>
   <p>
    Veru záleží, veľmi záleží. Či nevidí, ako jej svietia oči horlivosťou, ako jej horia líca plameňom? A čo je tento vonkajší zápal proti tomu, ktorý jej spaľuje hruď znútra. Je rozhodnutá svoj boj vybojovať stoj čo stoj a v nijakom prípade nemieni sa vzdať. Keď takto nevykoná nič, podnikne niečo iné, ba donesie aj obeť, ak bude potrebné. Teraz jej už nezáleží na tom, ako vyzerá a čo si o nej budú iní myslieť. Bude sa ruvať, hrýzť, keď na to príde, lebo je presvedčená, že ide o spravodlivú vec, azda iba o jej spravodlivú vec. Veru.
   </p>
   <p>
    Major ju ešte takú nevidel. Dosiaľ myslel, že je iba príjemnou spoločnicou, veselou mladou vdovou, trocha vari rozmarnou, ľahkovernou a predovšetkým neobyčajne krásnou, sviežou, až živelne prirodzenou, ženskou. A tu má pred sebou skutočnú levicu, prichystanú skočiť a dláviť. To ho prekvapuje, ale zároveň i rozpaľuje skrytou a temnou žiadostivosťou. Prvýkrát si jasne uvedomuje, že po nej túži. Jej krása je takto vari divšia. Badá, že dokáže i strhúvať a spaľovať, preto pôsobí naň bezprostrednejšie. Mal by sto chutí robiť sa ďalej ľahostajným, aby sa mohol v nej kochať. No tuší, že by tým mohol niečo pokaziť. So ženami nie je zvyknutý bojovať, nuž nezostáva mu iné len sa vzdať.
   </p>
   <p>
    Dá pristaviť kone, a keď sa priblíži skupina vojakov, zostúpi z koča, stane si pred zajatca a káže mu, aby si tú červenú stužku z čiapky odopäl a skryl do vrecka. Paulínka pozoruje, že sa na jednu stranu tváre slabo usmial. Zaiste to myslí dobrosrdečne. Kraj je obsadený českými vojakmi, ktorí bojujú proti boľševizmu, prečo by ich mal upozorňovať, že aj on je burič. Veď je to nerozumné. Nech sa chová tak, aby si ho čím menej všímali.
   </p>
   <p>
    No na Alpárovi nebadať, že by chcel poslúchnuť dobrú radu. Stojí mĺkvo a vyzývavo ako chladný múr. Prebodúva majora čiernym, nenávistným pohľadom. Jeho tvár prepukáva divým výzorom. Nie, nepohne ani prstom, i keby sa postavil pred neho sám generál. On si založí na čiapku to, čo sa mu páči. Nikto mu nebude rozkazovať.
   </p>
   <p>
    Ach, s tým si nemali začínať, to je niekto iný, neskrotná, búrlivá krv, opravdivý zurvalec, hotový zabíjať i umierať, rovnako nebezpečný myšlienkami ako i päsťami a zubami. Sám sa nepokorí, červenú stužku musí mu z čiapky strhnúť stráž, azda ho pritom aj udrú, aby sa krotil, počuť socanie a supenie.
   </p>
   <p>
    Ale Paulínka to nemôže s určitosťou tvrdiť. Zas ju schytáva hrôza, svet sa s ňou točí. Azda iba malý závrat, ktorý o chvíľu pominie. No slabnú jej zmysly, stráca zrak, všetko, čo sa v tom čase okolo nej deje, vidí len akoby vo sne a tak isto iba vo sne si uvedomuje, že mu vracajú dýku, ktorú si on iba nedbalo strká do bočného vrecka, lebo ani opasku, ani pošvy nemá, že ho prepúšťajú s pripomienkou, aby sa poďakoval dáme na koči, ktorá ho pozná a prihovorila sa za neho. Potom počuť ťažké kroky na hrubom piesku za kočom. To zaiste on odchádza. Áno, Alpár János vlečie sa v dlhom kepeni dolu cestou s ťažkými myšlienkami. Aké čierne plány kuje vo svojej hlave?
   </p>
   <p>
    O chvíľu koč veselo hrkoce dedinou. Paulínka by chcela na všeličo zabudnúť. Pôjde to však veľmi ťažko. Major obracia zas všetko na žart. Ten jej chránenec nebol vraj nejaký zdvorilý ani vďačný za to, že ho púšťajú na slobodu, vraj mal dojem, akoby si bol vec rozmyslel a chcel ísť s nimi, a podľa jeho skromnej mienky tak by bolo bývalo aj najlepšie. Niektorým ľuďom dobre padne, keď sa im zavše preobrátia a prevetrajú kabáty. Teraz nevie, či bude spokojný. Nechcel by sa s ním stretnúť osamote. Tak sa zdá, že nenadobudol o ňom dobrú mienku. Nuž to je veľká škoda. A potom, keď sa lúči, pripomenie jej, že dnes večer by rád vyhovel jej pozvaniu, dostáva chuť na šálku čaju, pravdaže, ak dovolí.
   </p>
   <p>
    Ach, nie, nie, dnes veru nie, či nevidí, aká je vzrušená, stále ešte zmätená, aj zunovaná po tej ceste. Rada by si odpočinula. Ale Paulínka nevie odporovať. Neopováži sa. Práve dnes mu je povinná toľkou vďakou. Nemá práva ho odmietnuť. Dá si bozkať ruku i usmeje sa naň milo a sľubne. Áno, môže prísť, bude ho čakať. Do videnia.
   </p>
   <p>
    Ale doma, vo svojej izbe, kde sa potom utiahne ako hriešnica, ktorej sa neočakávane svedomie ozvalo, uvedomí si, že robila zle. Nemala toho človeka zvať k sebe. Už ho neznesie. Bude pre ňu utrpenie sedieť s ním osamote v izbe, počúvať jeho lichôtky, odpovedať na ne, smiať sa, tváriť sa prívetivo, robiť príjemnú spoločnicu. Nemá to zmyslu. Klamala by tým jeho i seba. Božemôj, čo sa to len s ňou naraz stalo? Ešte nedávno by sa bola tešila na takú príležitosť, teraz ju už plaší myšlienka, že by k nej mohlo dôjsť, a tak isto plašia ju aj spomienky na všetky tie príjemné a nepríjemné dôsledky podobných príležitostí, ktoré prežila. Nemala ich pripustiť, bol to omyl a predovšetkým klam, i doterajší jej život, nielen preto, že tiekol lenivo, nejako kľukatil sa, stáčal vždy v tej istej rovine, ale že vlastne neviedol nikde, nemal cieľa, bola to skoro stojatá voda, ktorá sa vlnila podľa toho, ako sa obracal vietor. A teraz náhle prišiel zlom. Má svoj priamy smer, spád i prúd, ktorý neočakávane strháva všetok kal, usadený v hlbinách. Stalo sa to hneď vtedy, keď pátravo nazrela do chmúrnej tváre túlavého vojaka tamvon na ceste a poznala v ňom Alpára, lenže vtedy nemala času zisťovať a poznávať zmenu. Strž bola taká prudká, že ju chytal závrat. V prvom okamžiku jej ohlušilo zmysly. A keď bolo treba hneď bojovať, čo ona nikdy nerobila. Iba tu v izbe na pokoji sa jej vyjasnieva v hlave a ustaľuje, akoby sa roztrhli okolo nej mračná, v ktorých dosiaľ bezmocne blúdila a tápala. Zas vidí jeho. Nie v otrhanom, ošúchanom kepeni, strhaného, opusteného, a zanedbaného, ako ho nedávno našla. Stojí pred ňou v plnom lesku oslepujúceho svetla plesu, s čelom pyšne vyzdvihnutým, s očami planúcimi mladistvým zápalom a smelým odhodlaním, ozajstný hrdina, a zisťuje, že takto nedotknutého a povýšeného prechovávala si ho verne v srdci aj vtedy, keď naň nemyslela. Nevracala sa k nemu iba preto, že sa jej zdal nedosiahnuteľný. No jednako korila sa mu ako najväčšiemu svojmu božstvu. Čo znamenali vedľa neho tí ostatní? Čo znamenal chorľavý Ervínko s ulízanými vláskami a s tenkými fúzikmi pod nosom, svojhlavý a prchký Láng a čo znamená tento vlažný a prejemnený major? Nič. Boli to iba tiene, ktoré vedľa nej prešli. Niektorý sa jej vari aj dotkol, zapálil iskierku rozkoše, spôsobil vzrušenie, potom hneď rozčarovanie. No ako vstupuje do vedomia on, Alpár, všetci blednú, strácajú sa bez stopy, nemajú miesta, lebo celá patrí jemu. Darmo by sa bránila, vzpierala. Každá žilôčka, každý vlások na tele ju zrádza. Zdá sa, že iba pre neho sa narodila, rástla, počúvala nocami svoje srdiečko, nalievala sa, mátožila v snoch, v úzkosti vyčkávala letné večery, túžobne hľadievala na hviezdy, iba pre neho vypučala a raz otvorila sa do plného kvetu. Ešte ho len cíti, a už sa chveje, zalieva varom, spaľuje. Ešte sa len objavil na obzore, už ju schytáva prvá vášeň. Prichádza k nej náhle ako búrka, lomcuje ňou, naplňuje ju striedavo žiarou i tmou, úzkosťou i radosťou, obavami i nádejami. Čo bolo proti tomuto blúznenie, sladké ošiale, malé závraty, ktorými sa dosiaľ občas opájala, a čo znamenal jej doterajší život?
   </p>
   <p>
    Ach, život je nielen hra, opájanie sa snami, pokojný spánok, radostná a dariaca sa robota pod jasným nebom. Život je aj úzkosť, ťažké srdce, urputný zápas, márne úsilie, áno, pot, slzy a predovšetkým krv, nielen rosa a mlieko.
   </p>
   <p>
    Paulínka to chápe, možno aj tuší, že osud práve taký údel pre ňu prichystal, a predsa plní sa očakávaním. Nedbá, rada sa podvolí, len keď bude mať istotu, že to robí preň.
   </p>
   <p>
    Toho dňa neurobí nič. Nevie ju zaujať nijaká robota, moce sa po dome, dvore a záhrade, chytá nástroje do rúk a zas ich púšťa, nevie, na čo by ich mala použiť, bezradne postáva a obzerá sa, akoby jej niečo chýbalo. No myšlienkami je stále pri ňom. Čo tu len chcel? Istotne sa neprišiel iba za ňou pozrieť. Kde šiel, keď ho prepustili, a čo práve v tejto chvíli robí? Nepokoj v nej rastie každú minútu. Nemá obavu len o neho, ale aj z neho. Ach, vyzeral hrozne, priam divo, zúrivosť mu z očú vyrážala. Nemohol mať pokojné myšlienky. Istotne sa ukrýva niekde na okolí. Čaká noc, aby mohol svoj čierny úmysel uskutočniť. Niekedy sa jej dokonca zazdá, že sa v hore na druhej strane za potokom mihla nejaká postava. Vtedy dlho stojí pod maštaľou a prezerá okraj hory i okolitú kružinu, no v tých miestach nebadať nič podozrivého. Slniečko sa sťahuje k vrcholcom najvyšších jedlíc, potom ešte raz zažiari a vsiaka do oblohy, na stíchnutú horu znáša sa ťažký súmrak. A predsa neverí, myslí si, že ju klamú vlastné oči. Podíde k okraju záhrady a odtiaľ sa snaží prehliadnuť cez hustnúce šero.
   </p>
   <p>
    Večerom potom si spomenie, že dostane hosťa. V kuchyni, kde pripravuje najprv preň čaj, pripráža pár rezníkov teľaciny a robí múčnik, prácou sa trocha osvieži a premôže, ale keď prejde do svojej izby, aby upravila stôl, zas má vyjavené oči, každú chvíľku musí prerušovať prácu a načúvať. Neprebehol niekto zásypu, nevrzgli vrátka do dvora? Ak dobre počuje, tak z voľaktorej strany dolieha nejaký ston. Nie, to je predsa nemožné. Tu nemá kto stonať, v dome nieto chorého. Zaiste si už hlava začína vymýšľať zvuky. Pre každý prípad prezerá steny, kúty a zdá sa, že aj tie hľadia na ňu vytreštenými očami. Nuž dnes si veru major nevybral vhodnú chvíľu na návštevu. Ani izba nie je natoľko vľúdna, aby sa mohol v nej dobre cítiť. A o Paulínke sa nedá hovoriť. Darmo sa pred zrkadlom vyfarbila a vypudrovala, oči ju prezrádzajú, len aby ho nevyplašila. Nuž bude to čudná zábava. Naozaj má vážne obavy. Aspoň keby mu mohla pochúťkou vyhovieť. Stôl sa jej podarilo dosť bohato obložiť. Je tu mäso, šalát, dva pstruhy, víno, ovocie, zákusky, práve dosť na malú hostinu. Čaj môže prísť nakoniec. Mohla by mať dôveru. Naozaj. Po tejto stránke hosťovi vyhovie.
   </p>
   <p>
    S prípravou je hotová. Odstupuje od stola, aby z patričnej vzdialenosti ešte raz zhodnotila svoje dielo. A tu, keď sa jej príde pozrieť na okno do záhrady, temer skríkne, od hrôzy zmeravie a zbelie ako soľný stĺp. V okne sa práve vynára divá tvár.
   </p>
   <p>
    Ježiš, on, Alpár.
   </p>
   <p>
    V prvom úľaku má vôľu sfúknuť lampu a ukryť sa v kúte alebo vybehnúť na ulicu a kričať, ale potom si spomenie, že pravdepodobne niečo chce od nej, azda hľadá pomoc. Veď počuje zreteľne naliehavé údery na okennú tabuľu, akoby sa domáhal vojsť dnu. Preto celkom bezmyšlienkovite a náhlivo otvorí okno.
   </p>
   <p>
    Alpár má naozaj taký úmysel. Len čo Paulínka uvoľní háčiky, sám vyborí krídla a vrúti sa dnu. Teraz je ešte hroznejší. Tvár má strhanú, oči tekavé, nepokojné a rýchlo dýcha, akoby bol na úteku. Ako sa prehodil cez okno, na dlážku mu niečo vypadlo, nejaký podlhovastý predmet, azda dýka z bočného vrecka kabáta, ale on si toho nevšimne, nemá kedy, hneď sa obracia na Paulínku. Musí ho niekde ukryť, rýchlo, rýchlo. Sú mu v pätách a keby ho chytili, už by im neušiel.
   </p>
   <p>
    Paulínka preľaknutá ustúpi, nevie povedať ani slovo a nechápe ani, čo od nej chce, len hľadí bezmyšlienkovite, robí drobné krôčky dozadu, akoby mu chcela uniknúť. Hrôza ju prerastá. Ale on prudko pristúpi k nej, chytí ju mocne a vari aj dosť bezohľadne za ruku a temer kričí, že kde do čerta majú nejakú tmavú dieru, komín alebo komoru. A Paulínka zas iba niekde v podvedomí si spomenie na zemiakovú jamu v komore a ako námesačná vedie ho cez kuchyňu ta, ukáže mu jamu uprostred, tu, a keď on zmizne v nej, spustí opatrne, aby nespôsobila buchot, padacie dvere a vracia sa späť.
   </p>
   <p>
    Iba v izbe sa spamätá, ale to je pre ňu tým horšie, lebo takto začne chápať svoje postavenie. Koho to vlastne skryla, čo povie, keď ho budú pri nej hľadať, ako sa má tváriť pred majorom, ktorý každú chvíľu môže vstúpiť? Srdce jej mocne tlčie v rozvlnenej hrudi. Zas roztvára doširoka oči, napína sluch a počúva na všetky strany.
   </p>
   <p>
    A vonku naozaj hluk, krátke rozkazy, štrnganie zbraní. Niekto chodí po záhrade, azda aj stojí pred oknom a díva sa dnu. Paulínka sa všemožne usiluje, aby bola pokojná. Teraz naozaj iba na nej záleží. Jediným neopatrným pohľadom by mohla všetko pokaziť. Musí byť pevná. Treba sa pripraviť, veď čaká majora, či nie?
   </p>
   <p>
    O chvíľu skutočne počuť vrzgnúť dvere na kuchyni a niekto prichádza k nej: On! Ale je to iba jeho pobočník, suchý chlap v okuliaroch, s tenkými ústami a s drobnými myšími zubami. Hneď ako vstúpi, prehliadne pátravo celú izbu a počuduje sa nad otvoreným oknom.
   </p>
   <p>
    Paulínka stŕpne. Spomenie si, že pod oknom leží dýka, na ktorú pozabudla. Uvidí ju tam?
   </p>
   <p>
    Možno, veľké sklá na jeho okuliaroch sa veľmi nepríjemne, akosi chladno blýskajú. A možno aj nie. On vlastne neprišiel robiť prehliadku bytu, len chce ospravedlniť majora, že nemôže dodržať sľub, a zároveň poprosiť ju v jeho mene, aby na chvíľku prišla k nemu do školy, veľmi si to praje, chcel by ju vidieť, áno, len toľko. A keď to povie, úctivo pozdraví priateľku svojho pána a náhli sa preč.
   </p>
   <p>
    Aké šťastie, ó, aké šťastie!
   </p>
   <p>
    Pravdepodobne nespozoroval nič podozrivého a ani major dnes nepríde, akoby jej samo nebo pomáhalo. Teraz jej prichodí odstrániť predmet zo zeme, ktorý by ju mohol usvedčiť. Rýchlo zatvorí okno a zodvihne dýku. Ale tu sa ukáže, že nemá ešte všetko vyhrané. Sú veru ešte mnohé znamenia, nad ktorými sa treba pozastaviť a diviť. Dýka bola zrejme iba nedávno použitá. Na jednej strane vidieť stopy po nedbanlivom utieraní, no na druhej krvavý povlak je ešte neporušený, práve prischýna na tmavom lesku ocele.
   </p>
   <p>
    Paulínke znovu previsne na myseľ ťažká mrákava. Ako tak stojí a hľadí na ten hrozný predmet, preniká ju neobyčajne studený cit. Tento drsný predmet, čierny, považný a drsný kov pred chvíľou niekomu vyhasil teplý život v hrudi a ruka, ktorá ho zákerne viedla, nedávno i jej mliaždila tvrdou silou rameno. Je teda pravda, že niekoho počula za stenou bolestne stonať, je pravda, že v tú chvíľu niekto nablízku zomiera. Božemôj, a ona sa tiež zúčastnila na vražde. Bezpochyby ten chladný cit v nej ju usvedčuje zo spoluviny. Mala by sa vari už teraz kajať, mala by ten hrozný predmet ihneď odhodiť, aby si nezašpinila ruky, aby si ešte viac nezaťažila svedomie. A ona ho predsa pevne drží. Ide s ním pokojne k skrini a opatrne ho ukladá za štôsik bielizne, akoby šlo o veľmi vzácny predmet. Potom sa začne veľmi rýchlo pred zrkadlom upravovať. Treba použiť viac farby, viac púdru, silnejšiu voňavku, keď má prísť k majorovi.
   </p>
   <p>
    V okolí školy i v predizbe panuje nezvyklý ruch. Temné postavy prebiehajú sem i tam. Nebodaj sú to všetko dôstojníci. Ale jej nevenujú pozornosť. Zdá sa, že sú niečím priveľmi rozrušení alebo majú veľa zariaďovať. Musí sa pomedzi nich predierať. Chvalabohu, že sú dvere všadiaľ dokorán otvorené.
   </p>
   <p>
    V izbe ju víta pobočník. Prichádza vraj trochu neskoro. Major práve skonal. Áno, nechcel ju vopred plašiť. Stalo sa nešťastie. Major nedávno vyšiel vari sám von a tu na ceste pred školou ho niekto napadol a prebodol. Páchateľovi sa zatiaľ podarilo ujsť. Bolo tma, medzi domami nedalo sa rýchlo orientovať. Ale dúfajú, že ho do rána zlapajú. Bude sa ukrývať len tu v niektorej záhrade alebo aj v niektorom susednom dome.
   </p>
   <p>
    A skutočne. Major leží nehybne na diváne, prikrytý šedivou vojenskou plachtou. Paulínka by mohla horný vyvýšený okraj zodvihnúť a pozrieť sa mu ešte naposledy do tváre, ako sa to robieva, keď sa ľudia odoberajú od mŕtveho. Možno preto ju sem aj zvali. Mala predsa k nebohému určitý pomer. Bola mu priateľkou, príjemnou spoločnicou, alebo ešte viac, či nie?
   </p>
   <p>
    Nie, nie, Paulínka sa neopováži zodvihnúť plachtu, ani za svet by nepozrela teraz do jeho tváre. Je celkom zničená, zdrvená, lebo v krátkom čase dopadli na ňu veľmi ťažké údery. Stojí tu bezradne a hľadí meravo, akoby chcela pochopiť strašné gesto smrti. Potom si spomenie, že na stole videla kyticu klincov, major ju vari prichystal pre ňu na dnešný večer. Bude dobre, keď mu ju teraz venuje ona. A hneď sa aj prichytí tejto spásnej myšlienky. Vezme kyticu a roztriasa ju vari príliš okázale po mŕtvom. Červené klince mal on veľmi rád. Nech mu teda zdobia i cestu na večnosť. Prítomní s uznaním sledujú jej počínanie a ona sa teší, že mohla takým krásnym skutkom ukončiť jedno čisté priateľstvo. To jej vráti i odvahu. Preto s ľahším srdcom odchádza, keď myslí, že si vykonala svoju povinnosť.
   </p>
   <p>
    Doma opatrne zamkne dvere a ponáhľa sa vyslobodiť väzňa. Zemiakovú jamu nájde však otvorenú a prázdnu. Darmo prehľadávala aj ostatné kúty v byte. Alpár János zmizol. Z jedla, rozloženého na stole, niečo chybí a okno do záhrady je zas otvorené. Istotne pojal k nej podozrenie, istotne jej prestal dôverovať, keď zbadal, že po dome prechádzajú sa dôstojníci a keď sama išla preč. Využil príležitosť, utíšil si hlad a oknom zmizol do noci. Paulínka je trochu sklamaná, myslí, že tu v dome by bol predsa bezpečnejší. Vonku sú všade rozostavené stráže, poľom blúdia sliediči, môže veľmi ľahko vpadnúť do nastavenej pasce. Nemal sa hýbať, aspoň teraz ešte nie, keď jeho stopy príliš silno cítiť. Stojí chvíľku pri okne a snaží sa preniknúť noc. Tu dolu pod ňou odpočíva záhrada, korunami stromov šumí vietor, hneď tu popri stene stúpa dohora ťažký zápach hnojnice. Tam ďalej, hlbšie vo tme, čľapoce nerušene potok, inakšie nepočuť nič. Azda len nájde cestu do bezpečia. Daj, bože!
   </p>
   <p>
    Potom sfúkne svetlo a prevalí sa len tak v šatách na posteľ. Ale nevie nerušene spať. Podchvíľou si sadá alebo aspoň dvíha hlavu a načúva podozrivým hlasom a zvukom noci. Ale vždy sa zas musí uložiť naspäť.
   </p>
   <p>
    Vcelku nič sa nerobí, len jej oči svietia do tmy neprirodzeným leskom. Ach, je to nezvyklá noc, plná napätia, duševných otrasov a šialených myšlienok. Dobre, že aspoň navonok plynie pokojne, míňa sa takou mierou a takým časom ako ktorákoľvek iná.
   </p>
   <p>
    Ale nad ránom ju jednako vyruší prenikavý hlas poľníc.
   </p>
   <p>
    Paulínka sa strhne zo sna. Vari sa jej niečo zdalo? Čo sa robí? Počula dobre trúbenie. A hoci vidí, že je ešte veľmi zavčasu: vonku sa sotva stačil v povetrí roztiecť slabý priesvit, nikde nezapípne ani jediný hlások prebudeného a hladného vtáčika, a hoci má ťažkú hlavu, úzke oči, teraz by si mohla zdriemnuť, predsa vyskočí a uteká do kuchyne, aby sa pozrela okienkom na dverách, čo sa robí na ulici.
   </p>
   <p>
    Vonku je napodiv rušno. Na ceste stoja v dlhom rade vozy, kanóny, mulice nepokojne kývajú hlavami, trepocú ušami, vojaci im pripravujú naponáhlo postroje. Vojsko je na odchode. Skutočne!
   </p>
   <p>
    Pretrie si oči a hľadí pozornejšie. Pred školou stojí voz, práve naň nakladajú nejakú podlhovastú debnu. Ach, áno, je to rakva, ktorú z dosák napochytro v noci pre majora zbili. Aby vari nesvietila a nevyzerala ako obyčajná debna, prehadzujú na ňu zástavu a navrch niečia ruka kladie hrsť červených klincov. Hneď za vozom nepokojne drobčí, vytrvalo pohrabúva prednými nohami, dvíha dovysoka hlavu, osŕka a tiahlo, žalostne erdží biela kobyla. Je to majorova kobyla. To ušľachtilé zviera, ktoré ho sem donieslo. Cíti vpredu svojho pána. Chcela by sa k nemu dostať, a nemôže. Dostala veľmi čestné miesto. Sama pôjde hneď za ním. Bude ho sprevádzať na poslednej ceste. Jediná príbuzná nebohého, až po hrob verná priateľka. Niekde nablízku mihne sa i suchá a teraz zvlášť vytiahnutá postava pobočníka. Paulínka zachytí lesk jeho okuliarov. Práve dvíha ruku, aby dal povel na odchod. Jasný hlas poľníc zahlaholí ešte raz nad stíchnutými strechami hlučných domčekov. A hneď sa sprievod hýbe. Vpredu voz s majorom a za ním jeho vojaci, jazdci i pešiaci, voz za vozom, mulice, kone, prútené koše, nadúvajúce sa šedivé plachty, ťažké kolesá, všetko, čo včera tu ešte nečinne stálo, povaľovalo sa po dvoroch a záhradách, teraz zaťažuje cestu a hrmí ulicou ani živá lavína.
   </p>
   <p>
    Na niekoľkých zásypách pod strechami zjavujú sa prví zvedavci. Iba rukami náhlivo zahaľujú si svoju nahotu, lebo len čo povyskakovali z postelí, nestačili sa priodieť. Sú prekvapení. Istotne nečakali, že hostia, s ktorými sa už spriatelili, ich tak náhle a bez ohlásenia opustia. Nechápavo pokrikujú, kývajú rukami, niekde počuť i bedákanie, veď tu i tam sa pretrháva i krvný zväzok. Ale vojaci im neodpovedajú, idú mĺkvo a chmúrne za svojím novým cieľom. Vedie ich mŕtvy veliteľ.
   </p>
   <p>
    Paulínka sa neopováži vyzrieť pred dvere.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e2140">
       </a>
       14
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Po odchode vojakov dedina nadobudne zas svoj starý vzhľad. Nízke drevené chalupy celé dni ticho sedia v rade popri ceste a ospanlivo žmurkajú malými oknami na ulicu. Pred zásypami a na dvoroch nejaký čas sliepky rozhrabujú roztrúsenú slamu, seno, konský trus, hocikde pod plotom zablyští sa črep z rozbitej fľaše, pokrútená plechovica. No v sobotu vyjdú dievky na cestu s metlami a veľmi sa usilujú, aby v nedeľu ráno slnce neobjavilo niekde ich nedbalosť.
   </p>
   <p>
    Uprostred pažite za dedinou černie sa veľké, vychladnuté ohnisko. Chlapci ho niekedy obchádzajú, štúrajú doň dlhými palicami, radi by si šťastným nálezom rozmnožili zásobu patrónov. Do ich života zasiahol pobyt vojska vari najúčinnejšie. Na dlhý čas určil smer ich snom, túžbam i hrám. Skoro každý má v niektorom rohu na šope tajný sklad munície, kde sa občas opatrne prikráda, aby si ho mohol nerušene skontrolovať. Nejeden sa rozhoduje odísť k vojsku, len čo mu mať dovolí nosiť dlhé nohavice. Medzi sebou vedú vážne rozhovory o hodnostiach, o rozličných druhoch zbraní, nábojov, napodiv do najmenších podrobností poznajú mechanizmus mašingvera, po vŕškoch na pastve stavajú pozície, určujú stráže, strieľajú na veľkých, zahrdzavených kľúčoch, áno, i bojujú všetkými možnými spôsobmi. Ó, vedeli by rozpútať okolo dediny opravdivú vojnu, keby ich nekrotili vážnejší občania.
   </p>
   <p>
    No mládež nevie byť vytrvalá vo svojich záľubách. Jedna hra ju rýchle unavuje a potom hľadá druhú. I ročné obdobia prinášajú deťom na dedine nové lákadlá. Jelše majú práve najlepšiu miazgu, musia sa vytáčať dlhé trúby, potom treba hľadať zemské včely po medziach a osádzať do úlikov a teraz očerveneli na vrcholcoch stromov mladé šišky, hora vonia, spod suchého lístia a voštiny vynorujú sa hlávočky prvých hríbov. Kto by sa v takom čase motal v doline? Na ohnisko sa zabudne. I tí bojazlivejší, čo sa neodvážia ísť ďalej od dediny, radšej stavajú pece v brehu okolo potoka.
   </p>
   <p>
    Ľudí zase zavaľujú každodenné starosti. Od rána do večera naháňa ich robota. Nieto kedy zaoberať sa jedinou udalosťou. Život prináša stále nové. A teraz po vojne nie je veru o ne núdza. Cesty do sveta sa otvorili a po nich blúdia ľudia krížom-krážom, roznášajúc chýry z kraja do kraja. Ani sa nezdá, že by bola teraz dedina taká vzdialená od ostatného sveta. Všetko, čo sa tam odohráva, má i tu patričnú ozvenu.
   </p>
   <p>
    V krčme porozpráva sa napríklad veľa o voľbách. Chlapi nie sú zajedno, či majú vyhrať agrárnici a či demokrati. A to je veľmi dôležité. Agrárnici sľubujú väčšie pasienky, prídel hory, demokrati chcú viesť dolinou železnicu. Obci by i jedno i druhé prospelo. Budú sa vari musieť rozdeliť na pravé polovice, aby sa ani jedna stránka necítila ukrivdená. Ale demokrati chcú v každom prípade zvíťaziť, vraj železnica, je dôležitejšia, vraj sa už dosť nachodili do fabriky pešo, nadrali bagančí, drahocenného času namárnili, vraj majú tiež právo na ľudskejší život. Ach, sú to veľkí nespokojenci, väčšinou mládež, chceli by za jeden deň rozvrátiť svet. Založili si i miestnu organizáciu a chystajú sa zavolať do dediny rečníka.
   </p>
   <p>
    Inej mienky sú ich otcovia. O železnicu taký veľký záujem nejavia. Sú to väčšinou šediví penzisti alebo vážení otcovia rodín. Nežiadajú si nič, len keby mohli v pokoji stráviť zvyšok života. Keby sa začala stavať železnica, štát by im vyvlastnil najlepšie pozemky v doline, hukot vlakov by im znepokojoval včelstva, na mladé štepy by napadali sadze, ba nie je vylúčené, či by od iskier nevznikali aj časté ohne. Nuž samé nepríjemnosti. Nevedia pochopiť, že mládež je taká rozmaznaná. Oni tridsaťpäť rokov premeriavali dolinu, a nezodrali si nohy. Chvalabohu, v dobrom zdraví vyslúžili si penziu a stačili i na robotu okolo domu. Prečo by tak nemohlo byť aj ďalej. Podľa ich mienky bolo by prospešnejšie, keby obec dostala väčšie pasienky, nemusela by sa aspoň naťahovať s ferštrom, či majú právo vypásať bány a siatiny alebo nie. Na železnici ani toľko nezáleží, keď štát uzná, že je potrebná, vystaví ju aj bez ich hlasov.
   </p>
   <p>
    Ale druhá strana je neoblomná. Vyhlasuje otvorený boj trochárom a spiatočníkom. Vznikajú z toho škriepky na ulici i v chalupách. Dedina sa triešti na dva tábory, synovia sa búria proti otcom. Aká opovážlivosť.
   </p>
   <p>
    Naostatok do sporu zasiahne i nový administrátor. Pri jednej svojej veľkej kázni vytiahne náhle spoza superpelície čierny kríž, zodvihne ho vysoko nad hlavy udivených veriacich a zavolá mocným hlasom, že pre kresťana katolíka jestvuje len tá cesta, ktorú ukazuje kríž. Účinok je veľký. Chlapi sklopia pokorne oči, hryzie ich svedomie, ženy si priťahujú mocnejšie šatky pod hrdlami. Odteraz budú viac bedliť, či ich muži a synovia dôsledne plnia kresťanské povinnosti, ako to sväté prikázania žiadajú, častejšie budú tiež horliť proti ľudskému zlu a nevďaku.
   </p>
   <p>
    Matúš mal pravdu. Sloboda dlho netrvala. Noví páni urobili rýchlo poriadok. Len si zasadli na tie miesta, kde predtým boli Maďari, a dnes sa cítia bezpečne. V hore vládne zas neobmedzene horár, v škole učiteľ, na úrade notár, v obchode Žid. Ty musíš každého pokorne pozdraviť, ponížene odpýtať a prosiť, ak si niečo želáš, a trpezlivo čakať, kým dostanú dobrú vôľu a ráčia ťa vziať na vedomie.
   </p>
   <p>
    Každý týždeň prejdú dedinou dvaja žandári s koženými taškami na boku. Tvária sa vľúdne, ale oči majú na stopkách. Vo vyšnej dedine u pána Tótha, ktorý, chvalabohu, v dobrom zdraví prežil vojnu, obyčajne sa pristavia. Ó, s pánom Tóthom sú dobrí známi, kým okusujú čerstvú, voňavú klobásu, mastnú domácu bryndzu alebo načínajú nejakú pečatenú fľašku, povedia si veľa podarených žartíkov, na ktorých sa môže celý obchod zabávať, potom idú do skladu, chvíľku tam bručia, akoby si opakovali lekcie z nemčiny, a keď odtiaľ vyjdú, obe stránky tvária sa významnješie. Pán Tóth trocha hlasnejšie pokrikuje na pomocníkov, žandári si potľapkávajú remenné tašky a kráčajú rezko k dverám. Teraz sa môžu vrátiť do mesta. Svoje poslanie skončili.
   </p>
   <p>
    Tento pán Tóth je užitočný človek pre štát, vie podať o každom človekovi v doline hodnovernú správu. Možno mu zveriť hocijaké tajomstvo. Mlčí ani hrob a hlavne, vždy stojí na strane úradov. Za pomoci niekoľkých takýchto oddaných dôverníkov služba je pomerne ľahká. O všetkom, čo sa v obvode deje, majú spoľahlivé správy a proti všetkému môžu zavčasu zakročiť.
   </p>
   <p>
    Prirodzene, ide iba o malé priestupky, malicherné spory, susedia sa povadia pre plot, gazdinej miznú kury, niekto sa vyhráža ohňom, syn zodvihol poleno na otca a potom všelijaké peňažné záležitosti. O nejakej vlastizradnej činnosti nemôže byť ani reči.
   </p>
   <p>
    Chlapi si ráno berú kapsičky, palice a idú ťažkým krokom do fabriky, ženy im prepierajú na potoku košele, zamastené belasniaky. Vláčia na chrbtoch noše dreva alebo batohy trávy, opatrujú statok a deti, večer sa schádzajú všetci pri stole, jedia z jednej misy, a keď sa ozve večerný zvon, všetci kľačia pri svojich lôžkach a odriekajú tie isté modlitby, čo odriekali pod touto povalinou ich otcovia a matere. Potom majú hlavy ľahké, pripravené na odpočinok.
   </p>
   <p>
    Matúša to potešuje. Chvalabohu, on dosiaľ dobre je a spáva na mäkkom. V poslednom čase trochu omladol, lebo polovicu starostí potratil. Krčmu si zachránil i zabezpečil. Richtár i výborníci sú na jeho strane. Teraz nemôže byť ani reči o tom, že by mal byť výčapníkom iný. Ani písomnú zmluvu a dozorný výbor netreba. Richtár a dvaja prísažní stačia na to, aby občas skontrolovali grády pálenky.
   </p>
   <p>
    Na tejto strane ho nič neomína a na druhej tiež nič. Ľudia majú dosť vojen, nepokojov. Svet má prívetivejší vzhľad, dom pevne stojí, v priečinkoch sa hromadia peniaze a majú zo dňa na deň väčšiu hodnotu. Za takých okolností mu môže aj zdravie dobre slúžiť. Keď má človek ľahkú dušu, raduje sa i telo. Tak to už býva. Matúš chváli všetky dni, ktoré mu nebesá posielajú. Chodí ešte rezko, každú nedeľu musí mať novú košeľu a dvakrát do týždňa si pred okrúhlym zrkadlom pozorne hladko vyholí bradu a pristrihuje bajúzy. Na svoje šediny nemyslí.
   </p>
   <p>
    Iba Paulínka žije v neustálom napätí. Jej srdce dostalo prudký úder a nevie sa nijako vzchopiť. Prvé týždne po rušnej noci tiesni ju úzkosť, lebo nemá istotu, či sa Alpár zachránil. Keď počuje v krčme hlasnejší hovor, vymyslí si nejakú prácu, kutí medzi prázdnymi fľašami a pohármi vo výčape alebo aspoň odchýli dvere do kuchyne, aby počula, čo sa vypráva.
   </p>
   <p>
    Prirodzene, vražda majora nezostala utajená, hoci sa všetko zbehlo v noci a nad ránom vojsko odchádzalo. Ľudia predsa videli, že na prednom voze bola truhla, zahalená zástavou, a že majorova kobyla šla bez jazdca, možno aj sami vojaci chýr rozniesli. Naostatok, skraja cesty pred školou zostala krvou postriekaná pažiť. Chlapci to miesto hneď na druhý deň objavili a ukazovali každému, kto išiel okolo. No odvážlivca nevedel nikto s určitosťou menovať. Keď prišla na to reč, mienky sa rozchádzali. Jeden spomenul bláznivého Cigána z mesta, iný brusiča, ktorý práve v tú noc spal v pastierni, ba niekto tvrdil, že to bolo vraj sprisahanie, major bol veľmi prísny, nemali ho radi, nuž ho sami vojaci odpratali, vinníkov vraj usvedčili a niekde na okolí obesili.
   </p>
   <p>
    Alpárovo meno sa nikdy nespomenulo. To, pravda, Paulínke nedávalo veľké nádeje. Nešťastníka mohli zaskočiť v inom chotári, veď všade boli roztrúsení vojaci a on musel ísť až na Dolnú zem, ak sa chcel dostať k svojim. Niekoľkokrát zájde i na výzvedy do mesta. Má tam známu krajčírku, ktorá pochádza z Huty. Je veľmi zhovorčivá, rada častuje zákaznice klebietkami zo svojho rodiska. Pravdaže dobre pozná aj Alpára. Keby s ním niečo bolo, istotne by to nezniesla na jazyku.
   </p>
   <p>
    V meste je už pokojnejšie. Po vojsku niet stopy. Na vydláždenej ulici hrkoce ťažký voz s nákladom pariaceho sa hnoja. Vpredu na ojci stojí sebavedome sám gazda v krátkych čižmách a s nedbalo pozapínanou a vykasanou košeľou, pošibkáva tučné voly, ktoré lenivo pokyvkávajú veľkými hlavami v jarme, vypasení obchodníci s červenými lalokmi pod bradami a s veľkými uhrovitými nosmi každú chvíľu vychádzajú pred svoj krám, tučnými, chapatými prstami pohrávajú sa s ligotavými retiazkami, pripásanými honosne cez vypučené brucho. Zaiste majú dlhý čas. Pod vežou pracuje niekoľko trestancov v šedivých huniakoch. Otesávajú kamene na schody. Robota ich neteší. Hoci za nimi stojí fúzatý strážnik, ktorý významne pokolembáva hrubým gumeným obuškom pri boku, temer po každom údere kladivom dvíhajú vyholené, hrboľaté hlavy a hľadia na hodiny. Ale tie neukazujú dobre. Pravdepodobne nejaká nezbedná vrana vyvrátila im ručičky. V malom parčíku pred mestským domom poskakujú holuby. Niekoľko štedrých starcov v slamených klobúkoch im vytrusuje na cestičky z vrecák omrvinky. Mešťanom nastali zas blažené časy. Iba na stanici je rušno. Na každý vlak čakajú zástupy ľudí. Tiesnia sa okolo pokladnice a pri nástupišti, preťahujú z jedného konca na druhý ťažké kufre, napakované batohy, vrecia, pokrikujú na seba, škriepia sa, vadia. Ó, veľa hluku a všetko cudzie tváre. Zrejme s mestom nemajú nič spoločného, iba tadiaľto prechádzajú.
   </p>
   <p>
    Paulínka i sem chodí. Azda počíta na šťastnú náhodu. A keď raz tu iba tak z dlhej chvíle stojí pri východe, náhle pocíti, že ju nejaká tvrdá, ale teplá mužská ruka uchopila za rameno a pevne stisla. Celá sa pritom zľakne, lebo si pripamätúva, že už raz podobný stisk pocítila. Ale keď sa obzrie, stretne sa s ľahostajnými pohľadmi cudzincov. Iba prúdom živých tiel, ktorý uniká východom k vlaku, prebíja sa dravo a bezohľadne akýsi vysoký muž. Vidí mu široký chrbát, mocný, čiernymi kučerami podrunený vypätý krk, potom tmavý klobúk, nesie sa v tlačenici iných klobúkov a šatiek, čiapok, je medzi nimi najpriebojnejší, predstihuje všetky, akoby chcel niekomu uniknúť. Sleduje ho dlho a potom jej zmizne medzi vozňami. Mohol by to byť on? Vlak odchádza nadol, smerom na Hutu. Paulínka za ním hľadí, dlho hľadí i na koľajnice, ktoré sa v slnečných lúčoch ligocú a tam ďalej v poli medzi hustými múrmi nového zbožia miznú. Tadiaľ jej unikol. Mala ísť azda za ním. Niekde by ho bola zastihla. Ešte i doma myslí na zvláštnu príhodu a vidí zreteľne úzku medzeru na zákrute, kade sa vtiahol hrdzavý nárazník posledného vozňa, potom nad zelenými vlnami polí krúti sa len ľahký bielušký dym. Istotne to bol on.
   </p>
   <p>
    A o pár dní dostane skutočne o ňom správu. Od záhrady, akoby prichádzal spoza potoka, vojde k nej priam do kuchyne cudzí chlap. Vraj bol na hubách, zbehol z kopca a chcel by sa napiť odstátej vody. Čudné, ale v uzlíčku na ruke má naozaj niekoľko bielych dubákov a zamatových baníkov. Kým pije hltavo vodu, vysvietenými očami ponad okraj hrnčeka prezerá si veľmi zvedavo Paulínku a potom miesto poďakovania hovorí bručivým hlasom, že jej nesie aj pozdrav od Alpára. Paulínka v tom okamihu celá vzplanie. Cudzinec sa však tvári, že to nebadá, utiera si veľkou dlaňou ústa a nedbalo pokračuje už pri odchode viac pre seba, že spolu vojenčili, nedávno sa vrátili zo zajatia, vraj je to výtečný chlapík, skočil by preň aj do ohňa, ale že už musí ísť, aby mohol byť do večera doma. Zbohom…
   </p>
   <p>
    A naozaj ponáhľa sa zadným vchodom, akoby mal obavu, že ho budú zdržiavať, a zmizne bez stopy za záhradou, takže Paulínka chvíľu váha, či ho má vziať vôbec na vedomie, a presviedča svoju pamäť, či sa jej to náhodou neprisnilo.
   </p>
   <p>
    Paulínka hneď na druhý deň odkladá smútok a oblieka si ľahké letné šaty, v ktorých sa môže jej telo ľahšie vlniť. A urobí to s takou samozrejmou radosťou, akoby si vymieňala v nedeľu starý, ošúchaný oblek za sviatočný. Netrápi ju svedomie, že by sa bola tým proti niekomu prehrešila, lebo necíti sa ničím viazaná. Dosiaľ šla životom bez vlastného svetla, preto len tápala, hľadala, motala sa stále do kruhu ako slepá. Možno sa zavše niekoho chytila, aby nepadla, išla s ním chvíľku, potom sa pustila a prichytila sa iného, lebo tak to býva. Keď niekto nevidí, podávame mu prst alebo palicu, aby nás sledoval. Nuž akú zodpovednosť by mala niesť za to, čo konala? Nevidí veru žiadnu. Ale teraz sa v nej rozblesklo svetlo a vidí všetko. Do jej života vstúpil tento Alpár János a ona vie, že jej miesto je iba po jeho boku. Už nebude tápať, motať sa v kruhu, pôjde priam za ním, kdekoľvek by sa obrátil, lebo jej srdce zahorelo veľkou túžbou k nemu. Jej srdce je ako vták, ktorému v mäkkom perí šuchorí jarný vietor, ako drozdia samička, ktorá sa vrátila z dlhej púte a v tôni hustého ihličia čaká na svojho druha. Videla ho. Sedí na vrcholci najvyššej jedle ako kráľ. Pod ním pokojne šumí široké more hôr. Ó, je krásny, na vysokých rovných nohách, celý čierny ako uhoľ, oči mu horia. Aj on cíti, že je niekde pod ním. Ešte dospieva sladkú melódiu, a keď vyhasne zora na obzore, rozčuchre si ostrým zobákom hrvoľ a spustí sa ticho do tmavých hlbín. Bude to prvá noc lásky.
   </p>
   <p>
    Večerami otvára okno do záhrady vo svojej izbe. Tadiaľto prišiel, mohlo by sa to ešte raz stať, lebo verí, že príde. Nadarmo ju predsa nedal pozdravovať. Istotne tiež na ňu myslí. Čaká len na vhodnú príležitosť. Veď má u nej aj zálohu. Potom dlho sedí na okne a počúva do noci. Má teraz neobyčajne bystrý sluch i zrak. Rozpoznáva i tie najnepatrnejšie šelesty a pohyby vo tme. Na hriadkach medzi bujnou vňaťou a v korunách stromov je ich mnoho. Na prevlhnutý a omachnatený stĺp v plote sa práve plazí pomalý slimák. Je to hrubý hôrny slimák so zrnitou, kovovo-belasou kožkou na chrbte, necháva za sebou postriebrenú stopu. Po cestičke medzi hriadkami poskakuje rosnička, na jabloni sa odlepili dva lístky a spomedzi nich vypadla na zem húsenica. Chystala si urobiť kuklu, ale lístky boli sklovité a ťažké, slinami ich nevedela zlepiť. Potom sa povetrie rozvlní a ponad stromy preletí nejaký hrozivý tieň. Všetko zmeravie úzkosťou. Potom sa tieň objaví pred oknom a trepoce divo veľkými krídlami práve pred Paulínkinou tvárou. Je to netopier. Paulínka mu rozpoznáva drobné, šelmovské očká, veľké uši a roztvorenú papuľku. Viac ráz sa k nej vracia, akoby jej chcel oznámiť nejaké tajomstvo. A teraz sa niečo rýchlo blíži pažiťou za potokom. Nie sú to strmé chlapské kroky? Paulínku zalieva slastný ošiaľ. Musí ustúpiť od okna a ukryť sa v tme. Keby sa v tú chvíľu v okne zjavila hlava, zatvorila by si oči a skamenela by od hrôzy, ale srdce by sa jej z hrude prelomilo, vyskočilo by von a zaiste by bežalo v ústrety tomu votrelcovi. O tom len ona vie.
   </p>
   <p>
    Ani v posteli sa nevie celkom upokojiť. Kým nezaspí, stále hľadí von do noci. Po oblohe putujú hviezdy. Jedna hviezda, veľká ako dukát, ide pomaly celou oblohou, preteká plnosťou a trasie sa, akoby mala odpadnúť, za ňou dve menšie, hádžu na seba iskry, majú veľmi naponáhlo, sotva vystúpia na malé priestranstvo v hornom rohu okna, už sa snažia ukryť za stromami. Svojím chovaním spôsobujú veľký nepokoj medzi ostatnými hviezdami. V blízkosti nich sa obloha náhle jasne rozsvieti a preletí meteor. Neskoršie vyjde bledý mesiac a dlho hľadí do okna. Paulínka leží nedbalo na perine. Sú teplé letné noci a v jej tele sa udržuje v posledné dni stále malá horúčka. Nezniesla by na sebe tlak. Voľakedy by sa bola bála spať pri otvorenom okne. Mávala strach, že sa vtiahne dnu nejaký odporný plaz. Teraz ju také detské myšlienky netrápia. Okno býva otvorené každú noc až do rána. Kvôli Alpárovi obetuje rada pokojný spánok. To je najmenší dar spomedzi tých, ktoré pre neho chystá.
   </p>
   <p>
    Potom Alpár János naozaj príde. Len nie od záhrady oknom, kadiaľ ho čaká. Pomery sú také ustálené, že sa nemusí skrývať a prikrádať poza domy ako zlodej. Je predsa učiteľov syn z blízkej dediny, a keďže nepadlo na neho žiadne podozrenie, má plné právo používať všetky občianske výhody.
   </p>
   <p>
    Jedného večera rozľahne sa dedinou hlasný spev a do dediny vbehne voz, preplnený veselou chasou. Na prvý pohľad sa zdá, že ide o svadobníkov, lebo bujaré kone sú operené zelenou chvojinou a medzi poskakujúcimi hlavami a rozviechanými rukami kolembá sa i hrubá basa s Cigánom. Ale v skutočnosti je to iba bezstarostná a samopašná mládež, ktorá vari pozabudla, že je iba všedný robotný deň, keď ľudia už aj myšlienku na zábavu posudzujú krivo.
   </p>
   <p>
    Voz zastane pred krčmou a veselá spoločnosť vchádza dnu. Paulínke poskočí srdce, lebo medzi nimi vidí aj Alpára. Vlastne tento podnik je jeho dielom. Kúpili malý súdok piva, najali voz, Cigáňa a urobili si výlet do hôr. Mohli by sa na nejaký čas tu rozložiť. Cestou súdok vyprázdnili a majú suché hrdlá.
   </p>
   <p>
    Ó, nech sa páči. Paulínka dovolí. Ako len vie, pohotove a vrtko poprikrýva novými obrusmi stoly a porozkladá fľaše a poháre. Spoločnosť chváli jej pohostinstvo. Je to niekoľko mladých mužov a žien. Zrejme sa veľmi dobre poznajú a sú už zvyknutí na podobné zábavy, nemusia si nič odpustiť. Muži sú odvážni, potriasajú hlavami, vyjadrujú sa obratne a často dvojzmyselne, sypú žarty, áno, priam prekypujú bujarosťou. A nemusia sa vo svojej prirodzenosti krotiť. Spoločnice ich podnecujú hlučným, zvonivým smiechom a rozpálenými očami ešte k voľnejšiemu prejavu. Správajú sa nenútene. Mužská dotieravosť im dobre padne. Preto sú zhovievavé. Nenamietajú nič proti tomu, keď niektorá mocná ruka sa ovinie okolo ich hrdla a pohráva sa nedbanlivo s gombíkom na ich vypätej blúzke alebo keď sa drsná tvár otiera o ich hladké líca. Takáto dôvernosť prispieva nemalou mierou k zvýšeniu nálady. Poháre sa dvíhajú. Hlasy sú stále mocnejšie. Spev i smiech zalieha na uši. Treba kričať, aby sa dvaja vedľa seba dorozumeli. V krátkej chvíli poodťahujú stoly, aby mohli tancovať. Cigán v kúte iba na to čakal.
   </p>
   <p>
    Aj Paulínka dostane sa do víru. Nemôže stáť vo výčape a merať, ako by si to azda predstavovala. Spoločnosť nedovolí, aby sa niekto nezúčastnil na ich zábave. Chcú roztočiť krčmu, ako sa patrí. Namerajú si aj sami, keď im bude plúštiť, a tak to bude vari aj najlepšie. Aké tu obchodovanie, vymeriavanie a prelievanie. Napi sa rovno z fľaše, koľko ti chutí. Len hostiteľka nech ukáže príklad, lebo prišli vlastne kvôli nej. Poďme sa zabaviť k mladej krčmárke, navrhol Alpár, uvidíte, aká je štedrá a krásna, ani jedna žena sa jej nevyrovná. A oni to priznávajú. Na zdravie krásnej krčmáročke! Nuž musí si k nim prisadnúť, s nimi piť, a teraz prišiel tento tanec.
   </p>
   <p>
    Alpár si ju prvý vyviedol do kola a nepúšťa z rúk. Nie, on na ňu nezabudol. Myslel na ňu od prvého stretnutia. Púčik, ktorý mu vtedy darovala, si chránil a opatroval cez celú vojnu ako najdrahšiu pamiatku. Možno by sa ešte našlo v niektorom vrecku vojenskej blúzy aspoň niekoľko uschnutých lístkov, pomrvené stebielko. Áno! Len jemu sa zveroval v úzkostiach. On mu dával vieru, nádej i odvahu. On mu hádam zachránil i život. Dozvedel sa z domu, že sa vydala, aj to, že jej muž zahynul v zajatí. Možno sa tak stalo na jeho želanie, lebo si nevedel predstaviť, že by mala patriť niekomu inému. Vtedy, keď sa na ceste stretli, prišiel vlastne kvôli nej. Chcel sa s ňou stretnúť, chcel ju vidieť a zase pokojne odísť. Len náhodou zaplietol sa do nepríjemnosti. Čo vlastne mala s tým českým majorom? Azda sa jej páčil? Nie? Tak dostal svoje. Istotne viac nebude hrýzť. Potom sa musel skrývať po horách, dierach, sliedili za ním, robili naň poľovačky, ale, chvalabohu, vždy im ušiel. Áno, vtedy na stanici v meste, pamätá sa, bol to on. Nechcel sa priveľmi ukazovať a vlak mu odchádzal. V ostatnom čase zatúlal sa neraz i do týchto končín. Ba raz stál tuto v stráni nad ich domom. Díval sa dolu do záhrady i do okien, či ju náhodou neuvidí. Dolu sa neopovážil zbehnúť. Poslal iba kamaráta s odkazom, či ju veľmi nepostrašil? Teraz konečne mohol prísť. Ako sa pamätá, nechal si u nej zálohu.
   </p>
   <p>
    Paulínka prekypuje šťastím. Alpár ju stále drží pevne za boky, vedie si ju pred sebou ľahko ako pierko. Neopovážila by sa mu sprotiviť. Je taký mocný a istý vo všetkom, čo chce. Zavše v tanci ošuchnú sa im kolená a vtedy cíti, že od neho preniká k nej akýsi temný prúd, výboj nejakých utajených síl, ktorý ju celú rozochvieva. Ale nespôsobuje jej tým strach. Naopak, radosť v duši a slasť v tele. V tomto čase nachádza v sebe toľko príchylnosti a oddanosti, že sa nepotrebuje báť. Poslúcha ho vo všetkom, podvoľuje sa každému pohybu i sebamenšiemu záchvevu, ktorý svojím precitliveným telom od neho zachytí. A práve takto je spokojná. Ó, aj ona naň myslela, nosila ho v srdci a od tých čias, ako sa ich osudy skrížili a späli spoločným dielom, nemohla bez neho žiť. Všadiaľ ho hľadala, v každom čase naň čakala. Cestu k nej mal vždy otvorenú. Áno, túžila po ňom, svet bez neho bol prázdny, pustý, a teraz sa zas preplňuje. Radosť v ňom žiť. A čo sa týka jeho zálohy, dobre ju uschovala. Leží dosiaľ v skrini medzi bielizňou, kde ju bola v tú rušnú noc napochytro ukryla, keď ju on z neopatrnosti nechal ležať na dlážke pod oknom. Musí ešte tam byť. Ona často okolo upratovala, ale nikdy sa jej nedotkla. Božechráň. Ak chce, môže ísť s ňou hneď teraz do jej izby na druhú stranu a presvedčiť sa o tom.
   </p>
   <p>
    Áno, Alpár chce. Je ešte toľko vecí, ktoré by mali práve teraz medzi sebou rozriešiť, a tu sú stále na očiach. Bude dobre, keď sa na chvíľu vytratia a budú sami. Nepovie síce nič, ale nové výboje, ktoré z jeho tela vychádzajú, prezrádzajú všetko.
   </p>
   <p>
    A Paulínka rozumie. Po tanci zapáli sviečku a náhli sa von, akoby jej bolo treba niečo z druhej strany doniesť. Vonku pod strechou chvíľku postojí. Musí nastaviť ruku proti prievanu, aby ochránila plamienok, a keď pobadá, že i on vyšiel a stal si ticho za ňu, rýchlo vykročí. Potom idú zásypou spolu, bez slova. Ona vpredu a on za ňou viac v tieni. Cestu im ukazuje červenkastý plamienok. Ale keď stoja osamote v izbe tvárami proti sebe, obaja naraz nahliadnu, že je zbytočný, a obaja súčasne, akoby sa boli očami dohovorili, svojím dychom ho zhášajú, aby ich nerušil.
   </p>
   <p>
    Takto je to lepšie. Okolo nich číra, pokojná a teplá tma, ako môže byť len v uzamknutých, nábytkom, mäkkými pokrovcami, vankúšmi a husto zriasenými záclonami utesnených a zaplnených príbytkoch uprostred noci. Nevidia si ani na ruky, ani do tvári, a predsa sa cítia hlboko ponorení v sebe, akoby sami vyplňovali svet, akoby im nebolo konca kraja. Ich srdcia sa môžu nerušene spovedať, môžu si i navzájom odpúšťať, lebo vládne im len láska, veru, čistá a veľká láska. Veselica na druhej strane neustáva, no dolieha sem iba v slabých, tlmených zvukoch. Je to veľmi ďaleko, niekde na druhom brehu. Oni sú tu, ohradení a stratení ako v raji. Paulínka verí, že našla svoje šťastie.
   </p>
   <p>
    Od tých čias je Alpár v krčme častým hosťom. Prichádza buď s družinou, buď sám. Paulínka ho vždy rovnako srdečne a úprimne víta, lebo vidí len jeho. Vraví mu mäkko a nežne Jani a vedela by sa naň iba dívať celé dni. Jej oči ho stále pijú, a predsa sa nevedia ním dosýta opojiť. Ó, je krásny, štíhly, rovný, ramenatý a mocný, niekedy prudký, niekedy nežný. Ani jeden muž sa mu nevyrovná. Ruky má bielušké a mäkušké ako bavlnka, prsty temer priesvitné, dlhé, končisté a nechty drobné, ružové a lesklé ani perleť. I tvár má takú jemnuškú, akoby dievčenskú. Ale pod týmto lahodným, pre oči príjemným povrchom, v hladuškom, utešene všetkými formami vyváženom tele prechováva sa ako dravé more drsné a búrlivé srdce. Azda tento ušľachtilý zovňajšok a divé vnútro Paulínku pokoruje a spaľuje. Kedykoľvek naň hľadí, myslí si, že má pred sebou samo božstvo, alebo aspoň nadpozemskú bytosť, ktorá sa na čas medzi smrteľníkmi ubytovala. Mocná vznešenosť ho nesmierne pred ňou povyšuje. On spomína, že pochádza z urodzeného rodu. Spomína samo knieža, ktoré bolo i s potomstvom a príbuznými v Srbsku zavraždené. Jeho dedo sa vraj ukryl v hornom Uhorsku a premenil si meno, aby sa zachránil. A bude to vari pravda, hoci sám historke o svojom pôvode nepripisuje veľkú vážnosť, vracia sa k nej len zriedkavo a podáva ju nedbalo a kuso. Nezáleží mu na tom, čím bol jeho otec a čím je on. Možno si to niektorá bláznivá tetka pre svoje potešenie vymyslela. Ale v jeho zjave, v pohyboch, v reči, v celom spôsobe vystupovania a konania odráža sa zrejme vrodená jedinečnosť, povýšenosť, áno, vznešenosť, ktorou sa na prvý pohľad odlišuje od ostatných ľudí. Paulínka sa vedľa neho cíti bezvýznamnou, drobnou a nenáročnou. Ešte to. Úplne by jej stačilo, keby mohla stále naň hľadieť, áno, sedieť mu pri nohách, objímať mu kolená a hľadieť do jeho čiernych hlbokých očú. Ale on ju pozdvihuje, berie do náručia, zahrňuje pozornosťou, zalieva nehou. Čím je ona skromnejšia a plachejšia, tým je on výbojnejší, strhujúcejší a náruživejší. Je z toho veľká láska, dlhé objatia, horúce bozky, maznanie bez oddychu až do úplného vyčerpania a opojenia.
   </p>
   <p>
    Sotva sa objaví, oživne celý dom smiechom, hlučným hovorom, zhonom, lebo sú ani nezbedné deti. Láska ich podmanila a zotročila. Vošla im do tiel ako dravý, nepokojný prúd a ošialila im zmysly. Život je pre nich iba hra. Pobehúvajú za sebou po izbách, preliezajú okná, ploty, naháňajú sa záhradou, preskakujú skaly na potoku. Niekedy ich počuť šepotať niekde na streche. Na sene pod samým štítom majú svoje hniezdo, kde radi vysedávajú ani vtáci. Cítia sa v ňom v každom čase bezpečne a vôbec im neprekáža, že musia podliezať tmavé kúty, otĺkať si hlavy i plecia o šindle a trámy, dýchať suchý prach, zdierať si ruky i kolená tvrdými a často pichľavými steblami, kým sa ta dostanú, inokedy im zase stačí na všetky spôsoby a potreby ľúbosti malý priestor vo výčape medzi súdkom a ľadničkou za hŕbou prázdnych pohárikov, fliaš a nemýlia sa, že ich niekto vidí a počuje, akoby vo svojom šťastí zabúdali celkom na svet. Ak sa ocitnú uprostred poľa, berie ju na ruky, aby si vraj nezarosila topánočky a suknicu, nezazelenila pančuchy. Ona sa sprvu bráni, len tak trochu, aby mu aspoň pripomenula svoje dobré vychovanie, zavesluje nohami v povetrí ako rybka vytiahnutá na sucho chvostom, pozvŕta driekom, zatrepe hlavou, ale keď sa presvedčí o sile jeho ramien, podrobí sa ako korisť, ktorá stratila nádej, odovzdane ovinie si mu ruky okolo krku a pritisne si hlavu na jeho široké prsia. On temer nepozná únavu. Nesie ju ľahko, uteká, poskakuje, vrtí sa s ňou, naostatok ju kladie na mäkký mach doprostred pestrých lúčnych kvetov, sám sa vystiera vedľa nej, potom jej šepoce do ucha mnoho bláznivých slov, nazýva ju mačiatkom, malou šelmičkou, posypáva jej líca, hrdlo drobnými, dráždivými bozkami, kým ju neoblúzni a neomámi. Ani prví milenci v začarovanej záhrade mladého sveta zaiste nevedeli využiť tak samotu ako títo dvaja.
   </p>
   <p>
    Paulínka skoro nevychádza z vytrženia. Každý deň jej prináša nejaké prekvapenie, nový dar. Jej život sa konečne napĺňa a bohato kvitne. Je to ako sen, ale sen dlhý a opravdivý.
   </p>
   <p>
    Keď sa samotou unavia a vyčerpajú, dajú sa zaviezť na bričke do mesta. Alpár má tu niekoľko verných priateľov. Samí lepší páni: lekárnik, dvaja doktori, advokát, niekoľko penzionovaných vyšších úradníkov a starších obchodníkov. Schádzajú sa v najlepšej kaviarni, kde vyhráva Cigán, a vždy obsadia mramorové stoly popri oknách, aby ich bolo z námestia dobre vidieť. V spoločnosti sa výlučne rozpráva po maďarsky a Cigán smie hrať iba čardáš a halgató. Hocikto nemá medzi nich prístup. Predstavujú akúsi meštiacku šľachtu, ktorá tu zostala zo zlatých predvojnových čias, keď v parku na mramorovom podstavci trónila hrdo bronzová socha Kossútha a keď sa každú polnoc vo všetkých kaviarňach a krčmách pripíjalo hlučne cisárovi a uhorskej vlasti. Pre nich neplatia ani zákony, ani všeobecne ľuďmi uznávané a rešpektované mravy a spôsoby. Správajú sa v každom prípade iba podľa svojej vôle, prípadne chvíľkového rozmaru. Každý má už za sebou nejaký husársky kúsok, ktorý sa nikto neopováži napodobniť.
   </p>
   <p>
    Doktor, starý mládenec, inak chýrečný špecialista na ženské choroby, odviedol dosiaľ paničku každému náčelníkovi, ktorý sa chcel v okrese uchytiť. Lekárnik si zavše urobí vychádzku na trh, zastaví sa pri niektorom zeleninárovi, rozkročí sa a spokojne pred verejnosťou napriek všetkým prosbám i hrozbám poleje kôpočky cibule, cesnaku, mrkvy, kalerábu, šalátu, porozkladané po zemi, aby vraj bolo na nich vidieť prirodzenú rosu, potom pozve k sebe všetkých poškodených, rozhorčených, i žandárov a policajtov, ktorí prišli robiť poriadok, usadí ich na fotele okolo prestretého stola, kŕmi ich pečenou husacinou a prasacinou, nadája najlepšími maďarskými vinami, kým im hrdlá a črevá stačia, a naostatok, čo býva niekedy o dve, tri hodiny, niekedy o dva, tri dni, napchá im ešte voňavými cigaretami vrecká a dá ich vyviezť na smetisko za mesto, aby im vraj na čerstvom povetrí lepšie trovilo. Advokát zas, ak je nadchnutý divou jazdou rýchlika, ktorým práve cestuje domov z Pešti, a spokojný s obsluhou i pohodlím prvej triedy, kde sedí, hocikde uprostred poľa siahne lenivo za brzdou a stiahne dolu. Čo sa stalo? Ó, neráčte sa znepokojovať, v zásade nič. Iba tu pri trati videl krásnu šípovú ružičku, chcel by ju mať v kabátovej dierke, mohol by mu pán sprievodca poslúžiť? Koľko zaplatí za taký špás? Ako, v demokratickom štáte sa to nedovoľuje? Kde potom, do paroma, obesili slobodu? Na najbližšej stanici zostúpi, spojí sa rovno s Prahou a zavolá si pána ministra. Mimochodom sa tiež opýta, či majú sprievodcovia rozkázané drzo vystupovať proti cestujúcim. Ó, prosím, prosím, netreba sa tak hneď rozčuľovať. Sprievodca musí krotiť svoj hnev. Pán advokát je schopný z jednej peňaženky vyplatiť celý vlak. Nosí monokel na zlatej retiazke, má styky s najvyššími kruhmi, pán minister sem, pán minister tam, so všetkými je per tu. Dosiaľ vyhral každý proces.
   </p>
   <p>
    Ach, sú to všetko gavalieri. Ľudia sa im zďaleka úctivo klaňajú, po úradoch im otvárajú dvere, v kostole majú svoju zamatom obtiahnutú lavicu a tu v kaviarni im musí všetok živý i mŕtvy materiál slúžiť na obveselenie, ak sa dostanú do švungu. Pán šéf obsluhuje v nočnej košeli, vrchný chodí po hlave, Cigán hrá na jednej strune, niekedy aj na úbohých čriepkoch svojho drahocenného nástroja, tučná dýchavičná kuchárka, ktorá inokedy sotva stojí na nohách, vykrúca sa s vykasanými sukňami ľahko ako páv po stoloch a hlavne, celá stavba sa otriasa krikom, revom a hlukom.
   </p>
   <p>
    Alpár cíti sa medzi nimi vo svojom živle. A často vedie. Nechce vziať na vedomie, že sa zmenili pomery. Žije ešte stále v starom predvojnovom svete a dôsledne ho aj všade uskutočňuje. Všetko, čo sa deje okolo, považuje za prechodný stav, následok vojny. V krátkom čase musí prísť zmena. Nevie, ako sa to stane. No skalopevne verí. Preto si opatruje i dôstojnícku uniformu. Raz ho zavolajú, musí byť pripravený. Ani nových vládcov neberie vážne. Ach, tých veru najmenej. Akíže sú to páni. Veď nemajú na to ani vzhľad. Nosia iba čiapky, ošúchané kabáty, vyleštené nohavice, deravé topánky. Pozbieraná, hladná háveď. Nemá to ani hrdosti ani pýchy. Chlepcú iba lacné pivo, platia ošúchanými, stokrát obrátenými korunami a s hlavným sa trhujú o každý halier. Čímže sa môžu porovnať so starým panstvom, ktoré pilo samé šampanské, lepilo Cigánom na čelá bankovky a vozilo sa v hintovoch? Ľudia rozdiel čoskoro zbadajú a sami sa ich zbavia. Veru. Okrem toho zatlieva v ňom zlosť, že mu prekazili životnú dráhu. Dlho strečkoval, premieňal zamestnanie, nikde sa nevedel uchýliť pevnejšie, iba vojenská uniforma mu dobre padla. Dotiahol v nej na kapitána a bol by dotiahol i vyššie, mal na to vlohy a boli aj predpoklady, ale potom postavili sa mu do cesty oni. Rútilo sa všetko, musel sa proti nim spojiť s boľševikmi, a to bol koniec. Dnes je zas tam, kde bol pred rokom. Cíti v sebe iba neskrotnú silu búriť sa, robiť nebezpečné výpady na všetky strany, čo, pravda, nevedie k nijakému výsledku, keď je opustený, zbavený moci a vplyvu. Nuž to im nikdy nezabudne a spojí sa proti nim aj s čertom, keď sa naskytne vhodná príležitosť.
   </p>
   <p>
    Paulínka s ním úplne súhlasí. Aj ju mýlia nové poriadky, ktoré sa ujímajú. Svet dostáva novú tvárnosť, azda šedivejšiu ako prv, nieto zložitosti, pestrosti, nieto hĺbky, výšky, všetko má náchylnosť splynúť, vyrovnať sa. Zmizli urodzení ľudia a sú len obyčajní. Nuž je to veľmi všedné, jednoduché. Človek sa nemá čím povzniesť a nadchnúť, nieto úniku z tohto prostredia, z ľudskej spoločnosti, nieto vzorov, čo by dvíhali, ukazovali cestu. Kdekoľvek sa pohneš, všade stretneš tie isté prosté tváre, sú v krčme, na poli, v úradoch, v školách i na obrazoch, ktoré ozdobujú kancelárie, áno, všade samá jednoduchosť, nikde lesk, dôstojnosť, ako to bývalo donedávna. A ona vždy túžila pozdvihnúť sa, odpútať sa od prízemia, zamoreného rozličnými nepríjemnými zápachmi, a uletieť do čistých výšok, pohybovať sa v takých ľahkých éteroch, aké pocítila voľakedy u kerestmamy. A hľa, teraz navzdor všetkým neporiadkom ide sa jej túžba vyplniť. Alpár je dosť mocný, aby pre ňu zachoval aspoň čiastku kúzla toho starého sveta. Vodí ju do spoločnosti, kde sa môže naozaj stýkať s urodzenými pánmi a paničkami. Ó, aká mu je za to povďačná a aká je naň hrdá, že i tu vyniká a oslňuje. Je ako mladý lev. Oči mu sršia, čelo svieti, keď hovorí, celá kaviareň načúva, nikto nerozbije toľko pohárov a zrkadiel, nikto nemá také isté, presné hody. Hej, veru je to skutočný rytier. Keď sa vrátia po takej zábave domov alebo sa utiahnu do niektorej izby v hoteli, dá mu naskutku presvedčivejšie pocítiť svoj obdiv, lebo nechce mať pred ním nijakú tajnosť. Ó, zbožňuje ho a neochvejne verí, že vybuduje jej životné šťastie.
   </p>
   <p>
    Ale rodičia sú inej mienky.
   </p>
   <p>
    Predovšetkým Matúš.
   </p>
   <p>
    Ako sa objavil, hneď zaujal proti nemu ostražité postavenie, ako robievame, keď cítime nablízku nebezpečenstvo. A neurobil zle. Alpár mu spôsobuje zo dňa na deň väčšie trápenie. Tak sa zdá, že on ide uskutočniť na jeho diele tú skazu, ktorú očakával od vojny. Keď prišiel prvýkrát so svojou družinou, trel si spokojnosťou ruky, tešil sa úprimne, ako sa tešili všetci obyvatelia domu. Naskytovala sa mu príležitosť dobrého zárobku. Spoločnosť bola rozjarená a prejavovala veľkú chuť povoliť si. Boli to všetko dobre oblečení ľudia s hladkými tvárami, s mäkkými rukami, zaiste úradníctvo, teda páni. Nemal obavy. Nechal výčap na starosť Paulínke a sám sa skromne utiahol. Nech sa mládež pobaví do chuti a bez svedkov. Ani proti tomu nenamietal nič, že si v krátkom čase začali sami merať. Páni majú takú obyčaj. Neznášajú dlho nad sebou dozor, chcú sa cítiť ako doma. Berú si podľa ľúbosti, rozlievajú, rozbíjajú, áno, aby bolo veselšie, a potom zaplatia za každú kvapku a za každý čriepok, tak im káže česť. Ó, na nich sa môže krčmár spoľahnúť. No na druhý deň muselo Matúša v kostiach nepríjemne zamraziť. Korheľňu našiel v úbohom stave: stoly poprevracané, niekoľko stoličiek rozštiepených, na zemi mláky a plno skla, demižóny a fľaše poprevracané. Panstvo sa dobre zabávalo, ale pravdepodobne zabudlo zaplatiť, ba možno si aj nejakú sumu vypožičalo, lebo i zásuvky boli prázdne. Zaiste budú sa usilovať účet čím skôr vyrovnať, veď sú to všetko Alpárovi známi, a Alpár sa vážne zaujíma o Paulínku. Netreba prenáhlene robiť poplach, vyháňať nádejného zaťka. Ale prípad sa opakuje aj druhýkrát, aj tretíkrát a vždy potom, keď veselá spoločnosť zavíta na návštevu k mladej, krásnej krčmáročke.
   </p>
   <p>
    Paulínka necíti potrebu, aby niečo ustarostenému otcovi vysvetľovala, a Alpár, budúci zať, ani toľko.
   </p>
   <p>
    Ach, Alpár je v celej hre sám osebe zvláštny prípad. Udomácnil sa veľmi rýchlo, a hoci ešte nikomu nevyhlásil záväzne svoj úmysel, chová sa tak, akoby už patril do rodiny. Prechádza sa voľne po dome, akoby náročky zabúda a tratí svoje drobnosti a potom ich horlivo hľadá po kútoch, skriniach, truhlách, škatuliach, akoby jeho veci mali nohy a samy zaliezali škáročkami, kľúčovými dierkami do úkrytov, veľmi horlivo zaujíma sa o vedenie krčmy, prezerá účty, má plno múdrych pripomienok, rád, on by v žiadnom prípade neobjednával od tej firmy, pozná inú, lacnejšiu, solídnejšiu, mohol by s ňou nadviazať styky, má tam priateľa. Áno, a raz pod zámienkou, že dohodne osobne výhodný obchod, prijme väčšiu sumu za tovar, ale tovar nechodí, ani Alpár peniaze nevracia. Matúš mu silné podozrenie, že ich minul, ba že si zavše berie sám zo zásuvky vreckové okrem toho, čo mu skoro z povinnosti strká do rúk Paulínka zakaždým, keď sa chystajú do mesta.
   </p>
   <p>
    Také spôsoby Matúša veru nemôžu tešiť. Kde to len povedie, veď on peniaze nezhŕňa na ceste a fľaše nenapĺňa vodou z potoka. Za všetko, čo do obchodu privedie, musí poctivo zaplatiť, potom má záväzky s obcou, každý štvrtok nesie slušnú hŕbku bankoviek pokladníkovi za prenajatie licencie. A konečne sú tu ešte dane, veru storaké dane, poplatky s hrozbou okamžitej exekúcie. Ako ich zaplatí, keď nebude mať príjem? A od pár čias jeho krčmárenie nevykazuje nijaký obrat, akoby sa nič nepredávalo, hoci všetko, čo sa naleje do fliaš, v krátkom čase zmizne. Čo bude ďalej? Ukazujú sa hrozné výhľady.
   </p>
   <p>
    Matúš cíti, ako mu spod nôh uniká pôda, ako sa mrví skala, na ktorej stojí jeho pevná stavba, veľké úsilie života, zábezpeka nemohúcnej staroby, už vidí v troskách svoj činžiak, svoj veľký sen. Na koho sa obrátiť, kde hľadať pomoc, proti komu sa ohradiť? Pani Hermína nemá už pochopenie pre pozemské veci. V ostatnom čase sa jej oči zalievajú akousi bázňou ako drobné plamienky, ktoré spaľujú poslednú nitôčku knôtika. Paulínka žiari šťastím a Alpár je zo dňa na deň smelší a sebavedomejší. Hrá vydarenú komédiu. Volá ho apkom, ponúka mu svoje jemné cigarety, je k nemu neobyčajne pozorný ako dobrý syn, na jeho hladkej tvári sa nemihne ani tieň záludnosti. Myslí, vraví i koná čo najúprimnejšie. Ako by sa mohol opovážiť vystúpiť proti nemu s nejakým obvinením? Veď by prvým slovom rozbil šťastie svojej dcéry a možno aj pokoj svojej ženy. Nie, nerobí nič, nepokoj udrží zatiaľ iba vo svojej hrudi. Ale ťažko mu je znášať útrapy. Nevie sa pokojne dívať na bezstarostné, veselé a nevinné tváre okolo seba. Kedykoľvek prikvitne Alpár do domu, uteká von, potuluje sa záhradou, dvorom, nech si robia, čo chcú. Potom začne horlivo zbierať staré podkovy, črepy, fľaše, kolíky a zvláča na hŕbky. V krátkom čase je celý dom obložený rozličným haraburdím. Azda to chce speňažiť a tak aspoň čiastočne nahradiť si straty. Vše na dedine vypiskuje starinár a skupuje handry, železo, kosti. Ale možno ani na to nemyslí. Človek v bezradnosti chytá sa často bláznivého nápadu len preto, aby niečím zamestnal hlavu, v ktorej sa zapaľujú nebezpečné ohne šialenstva. Nuž Matúš zbiera haraburdie po smetiskách. Ale to je iba jedna skalôčka, ktorá mu rozodiera dušu, a koniec koncov ani nie taká nebezpečná, lebo sú aspoň predpoklady, že sa jej zbaví. Keď sa Paulínka vydá, vydelí ju z majetku, nech si potom gazduje na svojom a on bude zas na svojom. Oveľa ostrejšie a tvrdšie hrany má druhá skalka.
   </p>
   <p>
    Ako je známe, Matúš bol pred boľševikmi ukryl poklad do hnojnicovej jamy. Chcel si ho zachrániť pre prípad núdze. Nuž tento poklad z hnojnice zmizol. Po čase, keď už nehrozilo boľševické nebezpečie, išiel s lopatou k jame, aby si drahocennú škatuľu vybral, ale vylovil iba zelenkavý šliam. Čože je to? Ako vie, škatuľu ponoril práve v týchto miestach. Aha, tu zo zeme trčí i trieska, sám ju ta vtedy zapichol, aby bola neklamným znakom, ak by ho pamäť miatla. Nebodaj musí hľadať o piaď vyššie alebo nižšie. Ale výsledok je ten istý. Tu sa ho zmocňuje nepokoj. Nemožné! Kto by sa opovážil? Zháňa rozličné nástroje, vyťahovadlá, loví zúfalo po celej šírke a dĺžke jamy. Márne. Potom bez meškania chytí sa vyčerpávať do potoka hnojnicu, nedbajúc, že tak vyjde navnivoč dobré hnojivo, ktoré už malo určenie. Ale aj tak márne. Na dne ani znaku po poklade.
   </p>
   <p>
    Matušovi naskutku ovisne brucho, okapsavie a omraškavie tvár. V krátkej chvíli stane sa bojazlivým a trasľavým starcom. Zavlečie sa dnu ako vecheť, postaví sa za výčapný stôl, ale nevie, čo ľudia od neho chcú. V duši mu visí jediná otázka: ako sa to mohlo stať? A s touto otázkou krúti sa potom po dome ani motolicami napadnutá ovca po košiari, kde ju zatvorili, aby si niekde nedolámala nohy. Ale odpovede nenachádza.
   </p>
   <p>
    Iba raz sa mu pozdá, že prišiel na stopu. Alpár má veľmi náhlo, musí sa pozrieť na svoje hodinky, a starého Matúša ošľahne blesk. Sú to jeho zlaté hodinky alebo nie? Alpár niečo zbadá, strká rýchlo hodinky späť do vrecka a ponáhľa sa od Matúša. Nie, viac ich už nevystrčí. Ale v Matúšovi zostane trvalé podozrenie. Istotne ho videla Paulínka v tú noc, keď spúšťal poklad do hnojnice, zmienila sa pravdepodobne pred ním a on si poklad vybral alebo to urobili obaja.
   </p>
   <p>
    Ach, ten chlap je všetkého schopný. Ktože je to, keď je už o ňom reč? Vraj učiteľov synček, ale v skutočnosti iba povaľač. Chytal sa devätorakého remesla, a každé opustil. Dokonca sú príznaky, že nemá ani čisté svedomie. Prečo by sa boli naň nedávno dozvedali žandári? Stáli tu dvaja a dávali mu otázky, akoby bol pred súdom. Chceli vedieť, odkedy má Paulínka známosť s Alpárom a či sa tu náhodou neobjavil v tom čase, keď boli v dedine české vojská. Matúš našťastie nevie vôbec, čo to má znamenať. Žandári mlčia, vraj nič, vraj musia mať podrobný záznam o každom, kto sa zdržuje v ich obvode. Iba to, zbohom!
   </p>
   <p>
    V skutočnosti je vec trochu vážnejšia. Dostali príkaz, aby sledovali činnosť rečeného Alpára Jánosa, zistili jeho totožnosť v súvislosti s istou vraždou, ktorá sa prihodila pred rokmi práve tu pred školou. Či tento Alpár János a tajomný kapitán, ktorý sa vtedy potuloval krajom, nie je náhodou tá istá osoba? Veru, ak k takej otázke dospeli štátne orgány pre udržovanie poriadku a zaisťovanie bezpečnosti občanov, musí na tom niečo byť. Matúšovi sa z toho točí hlava. Azda by ani nedbal, keby Alpára usvedčili a zatvorili, lebo vidí v ňom veľké nebezpečie pre svoju rodinu a pre seba. Podvodníci a vrahovia patria do žalára.
   </p>
   <p>
    Aj pani Hermína prechováva určité obavy. Nie preto, že by sa obávala o svoju bezpečnosť a o Matúšove majetky, činžiaky. Dávno sa zbavila takej pozemskej príťaže. A v ostatnom čase naozaj cíti akúsi úľavu, odbremenenie, akoby sa mala každú chvíľu povzniesť k jasným výšinám, kde už má vystlaté a zaiste aj bielymi kvetmi ovenčené miesto, ani preto, že by nebola spokojná s Paulínkiným ženíchom. Ešte to! Nie! Nech je to ktokoľvek, len keď má čistý úmysel a keď srdcia obom k sebe lipnú láskou. Ona už vie, čo sa stáva, keď so srdcom urobia iba výhodný obchod. V nijakom prípade by nechcela dopriať Paulínke taký osud, aký mala ona. Ale srdce jej predsa tŕpne nejakou zlou predtuchou, keď na tých dvoch hľadí. Často sa zdržujú tu v izbe pri nej. Možno jej chcú spríjemniť posledné chvíle života. Aspoň Paulínka by mohla mať taký šľachetný úmysel. Mamka si to zaslúžila. Bola k nej vždy dobrá, štedrá, svätá bytosť, ktorá nad ňou bdela, aby ju ochránila pred zlobou sveta. No účinok býva obyčajne opačný. Mladí sa zvyknú pozabudnúť. Vysvietené oči sa im stretnú niekde na citlivom mieste a potom už okolo seba nič nevidia. Pre každý prípad sklopia i mihalnice a cítia len svoje horúčavou rozpálené ústa, svoje plazivé, po plnom objatí lačnejúce ruky a túžbou rozochvené telá. Pani Hermína má obavu, že im niekedy taký prudký ľúbostný plameň zašľahne myseľ a naozaj nevezmú na vedomie jej prítomnosť. Musí sa za nich hanbiť. Hádam by mali byť k nej ohľaduplnejší a k sebe striedmejší. Človekovi nezaškodí, keď niekedy krotí svoju náruživosť. Ona roznecuje v tele mladosť, udržuje ľahkosť, pružnosť i silu. Keď ju zavčasu vyčerpanie, rýchlo pocítime pod kožou kosti, v ktorých už nevzbĺkne nijaký plameň. A potom i ona pocítila raz opravdivú lásku. No práve preto, že bola opravdivá, čistá a úprimná, aká môže len v ľudskom srdci kvitnúť, za svet by ju nebola vystavovala svetu na obdiv, ani rodičom, veru ani matke. Bola príliš jej vlastníctvom, najvnútornejším zápalom jej bytosti, a iba preto bola taká žiarivá a krásna a zostala i trvácna, večná, že sa v nej vedela odzrkadľovať iba v najskrytejšej samote. Láska je vari priveľmi vnútornou vecou dvoch sŕdc, aby sme sa ňou chválili. Keď ju zverejňujeme, stráca na hodnote, stáva sa záležitosťou dvoch vášňou postihnutých tiel. Taká láska je možno i hriech, prináša utrpenie a nešťastie vlastníkom, lebo nevie prekonávať divoké prúdy života.
   </p>
   <p>
    Pani Hermínu toto naplňuje obavami, azda aj niečo iné, nevie celkom iste. No v každom prípade by bolo lepšie, keby už nemusela nič vidieť, celkom nič, keby ju len pánboh oslobodil i od tej poslednej príťaže, ktorá ju ešte udržuje na zemi, keby mohla konečne odísť z tejto izby, kde prežila toľko pokorenia, možno by predišla veľkej katastrofe.
   </p>
   <p>
    Ale mladí sa nedajú mýliť v svojom šťastí. Nebadajú ani, že by sa nad nimi sťahovali nejaké chmáry, ktoré by im mohli i v budúcnosti spôsobiť rozčarovanie: Obaja vidia pred sebou cestu jasnú, širokú a rovnú, obsypanú iba kvetmi lásky, a cítia sa dosť silní, aby sa pustili spolu po nej. Preto tiež jedného dňa slávnostne, ako sa patrí, vyhlásia, že sa chcú zobrať a že budú mať svadbu. Áno, Paulínka chce mať svadbu, a to skutočnú, veľkú, s hostinou, s družicami i s družbami, so sprievodom i s Cigánom a predovšetkým s dlhým závojom a s myrtovým venčekom na hlave. Nie, nechcela by sa viezť iba na doštenáku do nátorov. Teraz v nijakom prípade nie. Tak sa rozhodla.
   </p>
   <p>
    Proti tomu ani Matúš ani pani Hermína nemôžu namietať nič. Naostatok, nebudú mať s tým žiadne starosti. Paulínka sama všetko zariadi.
   </p>
   <p>
    V nasledujúcich týždňoch je v krčme rušno. Každý deň je tu nejaká výpomoc, lebo treba vybieliť celý dom zvonku i znútra, vydrhnúť dlážky vo všetkých izbách, vyprať a vyhladiť hŕby bielizne. Na hornej strane vrčia stále dva šijacie stroje. Pri jednom prerábajú sa staršie šaty podľa novej módy alebo došívajú sa ešte košele a spodničky, pri druhom sedí najchýrnejšia krajčírka z okolia, bieluškými rukami prehŕňa sa v mäkkých záhyboch lesklého brokátu a v našuchorených klkoch priesvitného tylu. Tu sa vypracúvajú svadobné šaty, upravuje závoj. Ó, veľmi háklivá robota. Paulínka sa každú chvíľu vyzlieka, oblieka a zasa vyzlieka, obracia sa vpred, vzad, dvíha ruku, vypína nohy, vystiera driek, vdychuje, vydychuje, sťahuje si živôtik, napružuje ňadrá. Tuto by mali byť trochu užšie, nie je ešte taká tučná, v pleciach sa môžu o centimeter popustiť a vzadu nech sú čím voľnejšie, aby mali bohaté záhyby s vlečkou. Dve ženy kľačia pod ňou, narábajú zručne špendlíkmi a niťami. Tenké a jemné prsty pošuchujú jej po tele, priťahujú. Netlačí ju tu? Nie, môžu ešte smelšie stiahnuť. Ó, Paulínka chce byť štíhla a ľahká ani anjel.
   </p>
   <p>
    V kuchyni na druhej strane pobehúva zasa celá vyhriata a upachtená Gajerka a tetka Nánka. Rýchlejšie pohyby im už spôsobujú určité ťažkosti, lebo veru sú už staré. Tetka Nánka tu vlastne iba zavadzajú. Spomínajú veľké hostiny, chýrne svadby, na ktorých pomáhali, aby neboli celkom bez úžitku. Ale ani Gajerka nevedie. Má na starosti iba rozpálenú pec, vykysúvajúce chleby, porozkladané okolo i na sporáku, biele koláče, tvarožníky, makové i orechové podkovy, všetko ponatierané žĺtkom a pripravené vo vymastených a vymúčených plechoch do pece. Tu i tam chytí sa mlynčeka, namelie jemného práškového cukru alebo položí si do hlbokého lona misu, kde je už múka, cukor, vajce, maslo, a začne varechou usilovne trepať, miešať, až sa jej oči vyleštia a líca zapália do fialova. Viac nie.
   </p>
   <p>
    Tie jemnejšie, majstrovské práce má na starosti cukrár, veru, skutočný cukrár v bielej zástere a s opravdivou vysokou kuchárskou čiapkou na hlave. Prišiel kvôli tejto práci priamo z mesta. Stojí sebavedome uprostred kuchyne, hneď si pohvizduje, hneď prespevuje, v prstoch neustále voľačo šúľa, vyťahuje, ako sa zdá, nie mu je naponáhlo, nič ho nevie vyrušiť, a predsa na jeho stole vznikajú hotové zázraky, okrúhle torty, ozdobené lístkami a kvetmi, vežičky, štvorlístky a podkovy šťastia, prasiatka, vtáčiky na hniezdach a všetko, všetko z cukru, ďalej puserlíky, rozličné záviny, krémovníky, rožky, pirohy, rezíky, obložené chlebíky a veľa, veľa krásnych vecí, lahôdok, zákuskov, figliarsky upravených lákadiel pre oči, zuby i jazyk. Gajerka to tučnými rukami berie na plytké taniere, sklené podnosy a ukladá po skriniach, obločných doskách v izbe, ale o chvíľu nebude mať už miesta. O dva dni sa okolo sporáka krúti i kuchárka z fary v širokých sedliackych sukniach, lebo vraj vie pripraviť najlepšie mäsá, omáčky a šaláty. Veru, nový pán farár preto tak rýchlo tučnie. V tom čase až na ulici počuť škvrčať masť a po celej dedine roznášajú sa teplé vône. Ľudia musia podchvíľou pregĺgať sliny a skrúcať nosmi. Pravdaže, neutíši im to podráždené črevá, len čo uznajú, že také prípravy na svadbu sa ešte v dedine nerobili.
   </p>
   <p>
    V posledný deň prenesú ešte pani Hermínu do hornej izby, lebo príde veľa hostí, vari päťdesiat párov, samí páni. Na hornej strane by sa tiesnili a na dolnej je poruke kuchyňa i výčap. Tým sú prípravy skončené. Stoly prikryté bielymi obrusmi, ozdobené voňavými kvetmi a zelenými chvojkami, čakajú na svadobčanov. Teraz nad nimi krúži niekoľko tučných mäsiarok a pochabých včiel, ktoré prilákali vône. Slnce rozkladá teplú priadzu a zavše spočinú na nich bedlivé oči Gajerkine, aby porátali taniere, zistili, kde ešte chýba príbor, obruštek alebo pohár. Otvorenými oknami zo všetkých strán valí sa dnu svieže povetrie. I dvere sú dokorán roztvorené. Dnes má sem prístup každý, koho zvedavosť trápi. Môže sa prísť celá dedina presvedčiť, aké bohatstvo je pripravené na Paulínkinu svadbu.
   </p>
   <p>
    Iba nad dverami, čo vedú do tmavej komory, visia dva široké pokrovce. Za nimi je väčší priestor, nuž v ňom si pripravila Paulínka kúpeľ. Teraz sa už drhne voňavým mydlom a občľapkáva teplou vodou. Z hlbokej vane vyčnieva jej len hlava a trocha okrúhlych, hladkých pliec. Keď treba pričrpnúť horúcej vody z kotlíka, ktorý sem pristavila Gajerka, vynorí sa na chvíľu i dlhá biela ruka, ako sa mihne oblúkom, rozvlní prítmie a zas vkĺzne okrajom do hlbín ako slizký had. Okolo nej krúžia mračná horúcich pár. Najprv je od nich až na kosť prehriata, premytá a celá červená ani zrelá drienka, potom, keď vyjde z vody, vymädlí sa niekoľkými mäkuškými uterákmi, a pretrie si zrnitú kožu, beztoho už zimomriavkami dosť stvrdnutú a napruženú, voňavou masťou, je zasa hladušká, čistučká a biela ako labuť.
   </p>
   <p>
    Aj Gajerka a tetka Nánka, keď jej neskoršie pred zrkadlom jedna z jednej, druhá z druhej strany pripravujú na hlavu závoj, pripínajú ihlicami myrtový venček a opatrne ako na nejakom krehkom kvete podchytávajú skrivenými prstami strúčky vlasov, neposlušne roztrúsených po sluchách, jej neustále pripomínajú pri ušiach, hádam preto, aby nezabudla, že je naozaj biela ako labuť. Paulínka hľadí na seba tam za vysvieteným sklom a je spokojná. Áno, biela ako labuť, taká chcela byť na svojej svadbe a taká chce pristúpiť s ním k oltáru. Chvalabohu, svedomie nevrhá na ňu tieň strachu, ani iným spôsobom jej neskracuje radosť. Nevidí na sebe ani necíti v sebe škvrny, ktorými ju postriekal život. Dávno ich vyčistila jej krv a teraz ich ešte prežaruje láska, ktorá v nej kvitne. Nebojí sa. Má právo na anjelské šaty, má právo na priesvitný závoj i na zelený myrtový veniec, áno, má ešte právo na nevinnosť, lebo ju nikomu dobrovoľne nedarovala, iba jemu, rytierovi svojho srdca. Nuž môže smelo dvíhať čelo.
   </p>
   <p>
    Ale keď sa po stranách v zrkadle odniekiaľ z tmavého úzadia vynoria do svetla tváre oboch starien, trocha ju predsa zamrazí v srdci. Jednak, že týmto videním náhle poznáva pominuteľnosť, ba márnosť krásy a nevinnosti, ktorú v sebe práve teraz objavuje, a jednak, že sa cíti pred oboma starenami vinovatá… Či nemala nejaké záväzky k nim? Spomína si na Gajerkinu Valerku, bledé, chorľavé dievčatko s pehavou tvárou a s veľkými modrými očami, i na Tóna, veľkého, mocného chlapa, ktorý jej bol dlho strážcom a ochrancom. Obaja zanechali v jej živote hlboké stopy. Okrášlili a posvätili jej detstvo. Kdeže sú? Valerka má hrobček uprostred cintorína, nad ktorým šumí už dosť vysoká breza, Tóno odišiel na front a dosiaľ nieto o ňom chýru. Možno odpadol, možno sa stratil, ako sa v posledných rokoch stratili bez stopy aj iní chlapi. Zanechali tu iba tieto dve suché stareny. Keď voľakedy, ešte ako dieťa, videla stáť nad otvoreným hrobom Gajerku, prelomenú zármutkom a opustenú, zaumienila si, že každý deň zabehne k nej, bude sa tam hrať, stavať oltáriky, ako to robievala Valerka, aby jej zmiernila samotu. Aj Tónovi sľúbila, keď odchádzal na vojnu, že vše nakukne k tetke Nánke. Akože splnila svoje predsavzatie? Nemá čo povedať. Život ju zanášal inými cestami, ďaleko od nich, iba teraz sa zase s nimi stretla. Či je to ospravedlnenie? Nie, nemá sa na čo vyhovárať. Priznáva svoju vinu. Ale oni jej ani nič nevyčítajú. Stoja tu pri nej, hoci majú dni svojho života spočítané, usmievajú sa na ňu, oči sa im prehrievajú dobrotou, lebo z úprimnosti srdca jej prajú šťastie, ako jej priali vtedy, keď stáli nad jej kolískou a pripravovali ju na prvé stretnutie s Pánom. Ach, aká hanba, aká hanba. Do Paulínkiných očú tisne sa temné marivo, možno sú to aj slzy. Naraz nemôže sa dobre a pokojne pozrieť do zrkadla, najmä nemôže zniesť čisté oči tetky Nánky. Uniká pred nimi, borí sa, akoby za nimi boli iné, tvrdšie a prenikavejšie, ktoré majú na ňu právo. Ach, tie spomienky, tie spomienky, prečo ju práve teraz prenasledujú, keď sú vôbec nie vítané! Siahne rýchlo za hodvábnou šatôčkou, aby si pretrela oči. Musí sa brániť takýmto slabostiam. Pohodí prudko hlavou, ba dosť nešetrne vychytí poslednú ihlicu z tetkiných rúk, aby si ňou pripevnila chĺpok vlasov nad čelom, a je veľmi rada, že na ceste hrkocú koče s prvými hosťami.
   </p>
   <p>
    Dom sa potom rýchlo plní ľuďmi, známymi aj neznámymi. Každú chvíľu ešte niekto očakávaný príde, klania sa a predstavuje ostatným, ktorí tu už stoja alebo sedia a usilujú sa budiť dobrú náladu. Tlmený rozhovor, smiech a šepot žblnkoce na všetkých stranách, akoby v základoch múrov zhromažďovali sa nepokojné prúdy, ktoré musia každú chvíľu vybúšiť von a zaliať priestory. Páni, všetko v čiernych šatách, prepásaní striebornými retiazkami, s hrubými prsteňmi na rukách, niektorí dokonca aj vo frakoch a vo vysokých tvrdých golieroch, ktoré ich nútia, aby boli vypätejší, strnulejší i obradnejší, vôbec veľmi panskí. Otužujú si hrdlá prvými pohárikmi. Nezabudnú pritom slabo zakašlať a pochváliť arómu i tuhosť nápoja. Ich rozhovor je veľmi vážny, riešia samé dôležité, spoločnosťou práve hýbajúce problémy z oblasti hospodárskej i duchovnej. Každý sa snaží prísť s nejakým osobitným návrhom, ktorý by zdokonalil svet. Ó, sú veľmi skúsení, múdri, mohli by hneď vytvoriť nejakú vysokú radu, najskorej ministerskú. Zato dámy sú pohyblivejšie. Hoci majú na hlavách klobúky, na rukách čipky ako pravé dámy a hoci sú bohato ovešané príjemnými i nepríjemnými ozdôbkami, ktoré im majú dodať patričnú dôstojnosť, predsa nevedia zaprieť svoju živšiu prirodzenosť. Stačia prezrieť stôl, komoru, výbavu, periny, prirodzene, v jednotlivostiach majú rozdielne názory, jedna by si to predstavovala tak, druhá inak, podlá svojho vkusu, hneď ich aj doprosta vyslovia a vôbec sa pritom nepoškriepia. Idú obzrieť i nevestu. A napodiv, pri nej sa ich mienky zhodnú. Ibaže tie staršie, telnatejšie vzdychnú si naraz zhlboka, až sa im zatrasú posadnuté boky, a povedia so slzami v očiach, že to bolo voľakedy krásne, tie mladšie vzdychajú bojazlivo na niekoľkokrát, aby nevzbudili pohoršenie, a povedia s jasnou vidinou dúhy pred sebou, že to bude dakedy krásne.
   </p>
   <p>
    Paulínka znesie rovnako pokojne všetky pohľady. Už sa zase vzchopila. Dvíha vysoko čelo a díva sa plnými očami. Takto prijme aj Alpára, ktorý jej príde urobiť hlbokú poklonu a bozkať ruku, len sa jej ešte väčšmi roztvoria oči a ústa jej rozvlní úsmev, lebo nemôže zadržať mocný príval ľúbostného citu, ktorý sa jej hrnie z hrude. Najradšej by sa mu vrhla do náručia. Alpár ju rozumie a pošle jej povetrím ľahký bozk, ktorý ona zachytí celým telom. A to je zároveň pre ňu aj posledná posila, ktorou premáhala slabosť svojho ducha. Nie, už sa nebojí nijakých spomienok, je odhodlaná vykročiť do ďalšieho života po boku tohto muža, ktorý si pre ňu prišiel, lebo dôveruje jemu i sebe. Nebude ďalej ani čakať. Môže ihneď pokľaknúť pred rodičmi a prijať od nich požehnanie. Môže predstúpiť i pred tvár božiu, potvrdiť prísahou svoje rozhodnutie a prijať svätenie.
   </p>
   <p>
    Medzitým sa už hostia a zvedavci starajú, aby bol na ulici dostatočný ruch a šum. Paulínka vpláva do neho ľahko a tak isto ľahko dá sa unášať i prúdom, ktorý ju hneď potom strháva dolu ulicou.
   </p>
   <p>
    Je to známa cesta: z domu do kostola. Voľakedy ju tadiaľ niesli na krst. Teraz po stranách cesty stoja kvôli nej celé zástupy zvedavcov a odprevádza ju dlhý sprievod. Vedľa nej kráča pekný mládenček, prvý družba s bielou hodvábnou stužkou na kabáte, drží ju za lakeť veľmi opatrne, nie príliš silno, lebo nechce byť na ťarchu, a tam niekde vpredu kráča Alpár. Zo všetkých strán obliehajú ju oči, obdivom zapálené oči, zvedavé oči, závistlivé.
   </p>
   <p>
    Ach, čo sa už všeličo zmenilo. V okolitom svete ani nie. Tam vari dvadsaťpäť rokov neznamená nič. Hore je obloha, čistá, belasá plachta, pripravená pojať stáda hviezd a zahaliť vrchy i doliny pred nocou, tudolu zem, strmé grúne, hory, v úžlabine hŕbka domov, pomedzi ne a popod košaté lipy vedie cesta k vysokému bielemu kostolu na vŕšku. Teraz sa chýli k večeru. Slnce je ťažké únavou, visí nad západnými horami a zapaľuje dookola zoru. Biela skala na Kozom vrchu šľahá bleskmi, pod ňou ako obetný plameň trepoce sa strieborná osičina. Roje včiel sa práve vracajú domov rovnými prúdmi vetra a spievajú chorál vďaky. Majú teraz najlepšiu znášku. Lúčiny a rúbane sú priam obsypané kvetmi a zaliate vôňou. Tak to býva každé leto, kým sa človek nepostaví s blýskavou kosou na medzu. Príroda je preplnená, vzdúva sa až po oblohu. A tak to bolo aj pred dvadsiatimi piatimi rokmi.
   </p>
   <p>
    Ale Paulínka je iná. Od tých čias pekne vyrástla. Má pevné nohy, ktoré ju držia, okrúhle a honosné, do šírky rozložené bedrá, rovný driek, rozvité prsia, otvorené srdce a dušu. Uvedomuje si jasne všetko, čo sa okolo nej deje, a je hrdá a pyšná na to. Nepotrebuje, aby jej niekto ukazoval cestu, aby ju niekto viedol. Ide sama dobrovoľne a vznešene ako kráľovná. Myslí si, že dnes má práve takto kráčať, lebo celý svet sa jej korí.
   </p>
   <p>
    Keď prechádza kostolom, spomalí krok. V laviciach vzniká šum. Ľudia, ktorí ju predišli, obracajú hlavy. Dobre padne obzrieť si ju ešte raz spredu, sledovať jej rozžiarenú tvár, jej rozsvietené oči a kochať sa v jej šťastí. I svätí na obrazoch a na kamenných podstavcoch meravejú údivom. Svätý Michal zastavuje široký meč nad prišliapnutou hlavou Lucifera a zabúda, že mu nohy oškvrknú v pekelných plameňoch, ktoré zúrivo naň dorážajú z otvorených dier zeme. Svätý Vavrinec odkladá svoj dlhý ražeň, ktorý inokedy pyšno vytŕča pred veriacimi. Svätá Magdaléna dvíha spod kríža, kde upadla v žiali nad mukami svojho záchrancu, hlavu a odhŕňa si spred očú záplavu vlasov, aby lepšie videla. Všetci majú rozšírené zreničky, otvorené ústa, akoby sa im zastavoval dych v hrdle. Naozaj je krásna. Dávno nešla kostolom taká mladucha. Príroda naozaj vie vytvoriť vo svojom lone krásne dielo. Len škoda, že je také krehké. Raz vyblednú na ňom všetky svieže a voňavé farby, uschne, rozsype sa a zostane z neho iba úbohá kôpočka hnátov, ktorá vzbudzuje úzkosť, clivotu a strach. Ľudia by mali vo svojej pýche na to myslieť, nemali by odvahu niesť tak vysoko hlavu. No Paulínka je teraz veľmi ďaleko od takých myšlienok. Pred oltárom čaká na ňu Alpár. Keď si k nemu stane, obráti hlavu tak, že sa im pohľady stretnú. Obom sa na tvárach mihnú jasné úsmevy. V tých úsmevoch je naplnenie života, láska, áno, víťazstvo nad smrťou, a to je aj priliehavá odpoveď všetkému, čo by chcelo výstrahami i pochybnosťami zmierňovať ich radosť.
   </p>
   <p>
    Iba keď ide prisahať, cíti, že má trochu zúžené hrdlo a slabý, nepravidelný dych. Kňaz ju vedie na pravú stranu oltára, tu musí kľačať pred tvárami ľudí, ktorí zapĺňajú kostol, jednu ruku držať na Ukrižovanom a druhú na svojom srdci. Je to čudný pocit. Ale keď ju zasiahne povzbudzujúci Alpárov pohľad, prebehne jej hruďou oslobodzujúce prúdenie, ktoré napodiv veľmi ľahko vyrovnáva napätie. Pod ľavou rukou srdce sa jej rýchlo zauzďuje, utišuje a pod druhou rukou pribúda tepla. Zároveň sa jej uvoľňuje hrdlo a nachádza primeraný hlas. Necíti nijaké ťažkosti ani na tele ani na duši. Hovorí zreteľne, aby všetci počuli, a hlavne, aby si sama každé slovo vryla do pamäti, že tu prítomného Alpára Jánosa miluje a že si ho milujúc za pravého a verného manžela berie, a to záväzne, ako stará zvyklosť káže.
   </p>
   <p>
    Potom sa vracia na svoje pôvodné miesto. Alpár János ju podchytí za rameno a pritiahne pevne k sebe. Paulínka sa mu ochotne podvoľuje. Cíti mocný tlak jeho prstov. Všetka krv sa jej vari zlieva na tom jedinom mieste, aby ho presvedčila o svojej oddanosti. Áno, bude krotká, verná, skromná a hanblivá, áno, bude sa usilovať, aby mu bola zábezpekou pokoja a oddychu i prameňom radosti. Netreba jej to zvlášť pripomínať. Samo srdce sa rozhodlo týmito cnosťami zdobiť cestu svojej lásky.
   </p>
   <p>
    Pred kostolom ich čaká muzika a veľa, veľa gratulantov. Mnohé tváre, ktoré musia bozkávať, vidia tu prvýkrát. Každý im praje šťastie. Azda preto, že sami po ňom túžia. Mladoženísi sú trpezliví, zhovievaví, ochotne podávajú ruky, nadstavujú líca. Vďaka. Toľko štedrosti si ani nezaslúžili. Rozdávajú úsmevy na všetky strany. Ach, zatiaľ sú šťastní.
   </p>
   <p>
    Potom idú na čele sprievodu veselí a jarí. Ostatní svadobníci musia ich neustále dobehúvať, aby udržiavali sprievod súvislý, ako sa patrí. Mladosť sa nevie krotiť, keď dostáva krídla. Alpár a Paulínka by najradšej vzlietli k oblohe, ktorá už na všetkých stranách horí červenými plameňmi večernej zory. Ale na ceste sa musia pristaviť, lebo mládenci cez ulicu pretiahnu hrubý povraz a naprostriedku pripevnia veľkú kyticu s ceduľkou: Nech žijú mladomanželia!
   </p>
   <p>
    V dedine býva zvykom, že cudzinec musí si nevestu, ktorú odtiaľto berie, najprv od mládeže vykúpiť. Keď tak neurobí pred svadbou, zastavia ho i s nevestou na ceste z kostola a žiadajú výkupné. Alpár to berie za žart a ponúka im smiešne nízku cenu. Desať korún bude vari stačiť. Ach, tak rýchlo a lacno to nepôjde. Paulínka je najkrajším dievčaťom v dedine. Mladý zať bude musieť hlbšie načrieť do svojej peňaženky. Svadobníci majú dobrú zábavu a Paulínka má príležitosť pozrieť si ľudí, ktorých sem zvedavosť nahnala.
   </p>
   <p>
    Nikdy ich ešte takto pokope nevidela. Sú to starí, mladí, jej rovesníci i malé deti. Voľakedy patrila k nim, lebo medzi nimi rástla. Mala ich rada a oni ju. Oslovovala ich tetka, stryná, sváko, ujec, ujčiná, a oni ju volali Paulínkou z krčmy. Bolo to prosté, a práve preto srdečné, úprimné. Vari preto sa medzi nimi dobre cítila a ešte odtiaľto zdajú sa jej tie roky krásne a nevinné. No pozdejšie sa im odcudzovala. Išla do mesta, kde videla iný svet, zložitejší, jemnejší, ktorý sa jej zapáčil. Rýchlo vnikla do neho, prijala jeho spôsoby, aby bola ušľachtilejšou, nuž potom musela ísť inou cestou. Od tých čias vznikalo medzi nimi napätie. Ona nevyhľadávala ich spoločnosť, nepotrebovala ich, boli jej priveľmi jednoduchí, drsní, radšej sa uťahovala do samoty. V dedinčanoch zasa vznikla závisť, že bola niečo viac. Aj potom ju volali Paulínkou z krčmy, ale skôr zo zlomyseľnosti, aby jej pripomenuli pôvod. Ich úsmevy a lichotivé slová boli len pretvárkou. V skutočnosti ju už nenávideli. Posudzovali jej chovanie, trúsili o nej zlé reči, ak zbadali niečo podozrivého, a hlavne so škodoradosťou očakávali jej pád. A dnes nad nimi triumfuje. Ukázalo sa, že si vybrala správnu cestu, hoci niekedy zakolísala, zabadzgala, predsa len došla k svojmu cieľu. Áno, dnes sa pozdvihla vysoko nad nich. Sú bezvýznamní, bezmocní vedľa nej. Ani ich závisť a škodoradosť neznamená nič. Nedotkne sa jej, vyznieva naprázdno. Priepasť, ktorá teraz medzi nimi vznikla, už sa nikdy nepreklenie, bude sa len zväčšovať. Hľa, akí sú vzdialení od nej. Pomalý kĺže pohľadmi po ich tvárach a necíti ani chlad ani teplo. Veru, nerobí jej to žiadne ťažkosti. Oni sú na tamtej strane, ona na tejto. Všetky vlákenká, ktoré ich dosiaľ spolu zväzovali sa popretŕhali, sú voľní, bez nárokov, bez zodpovednosti, každý na svojej strane. Oni zostanú tú na dne doliny, kde žili aj ich rodičia, jej sa otvárajú priechody na všetky strany.
   </p>
   <p>
    Nie, Paulínka z krčmy sa vo svete nestratí.
   </p>
   <p>
    Ale potom sa jej pohľad náhle zlomí. Odkiaľsi zboku hľadia na ňu drobné, úlisné oči, do ktorých sa najprv neopováži pozrieť. Len v duchu si ich pripomína a musí sa zhroziť. Nemožné, kde by sa tu vzali? Azda je to iba prelud! Jeden nepríjemný obraz minulosti sa jej tisne do pamäti práve v tejto chvíli najväčšieho šťastia. Vari sa dáva priveľmi unášať hriešnou pýchou. No v pár okamihoch nadobudne odvahu, namieri pohľad v tú stranu, kde cíti nebezpečenstvo. Nemôže zostať v pochybnostiach. Prízrak by ju prenasledoval. A vtedy naraz zmizne pred ňou svet, červená obloha, hory, vybielené strechy chalúp, rozligotané okná, ľudia, všetko, všetko a z hlbokej tmy, ktorá ju obklopí, vynárajú sa ony, ústrančivé oči. Paulínke chladne krv v žilách. Chcela by im uniknúť, len kde? Či sa nachádza cesta, ktorou by unikla, či by našla niekde záchranu? Nevidí, vari je aj neskoro. Zlé oči ju všade nájdu a usvedčia. Už sa nakazilo od nich aj jej svedomie. Raz urobila jeden mylný krok. Mala s ním dobrý úmysel, chcela urobiť radosť druhému a možno aj sebe. Mladá krv človeka ľahko oblúdi. Myslela si, že bude zaň zodpovedná len sebe. Naostatok urobila všetko, aby zostal tajnosťou. Sama naň rýchlo zabudla. Ale minulosť sa nemôže tak ľahko opustiť a zašantročiť. Prebýva trvale v nás ako spodné tichšie prúdy vôd, zavše vybuchujúce na povrch, dolieha tu slabším, tu silnejším príbojom do prítomnosti, aby nás v činoch posilňovala alebo zradzovala. Na nešťastie Paulínku zrádza. Rúti sa prudko so strašnou silou na jej korábik šťastia, v ktorom sa chcela zachrániť. Rozbíja ho na márne triesočky a strháva nebezpečným vírom do hlbín. A to Paulínku naplňuje hrôzou. Už nevie držať vysoko čelo a oči jej poletujú ako splašení vtáci. Dá Alpárovi znamenie, aby sa nezdržoval. Chce ísť odtiaľto, čím skôr domov, azda je tam bezpečnejšie.
   </p>
   <p>
    Alpár jej hneď vyhovie. V jednačke o výkupné dostal sa na sto korún. Nie, vyššie v nijakom prípade nechce ísť. Za sto korún sa môžu chasníci napiť, aby si pamätali na jeho svadbu. Ale keď zbadá, že Paulínka je netrpezlivá, vychytí z peňaženky päťstokorunáčku a mocným rozmachom vyhodí ju do povetria, aby sa o ňu ruvali. Cestou pobadá, že s Paulínkou sa niečo deje. Celým telom visí na ňom, a predsa je chladná a meravá. No vysvetľuje si to iba tým, že ju premkol večerný chlad. Dlho ju nechal stáť na ceste a je iba ľahko oblečená. Musí sa niečím teplým za stolom rozohriať.
   </p>
   <p>
    Ale Paulínka si nesadá ani za stôl. Uteká na druhú stranu k matke. Dúfa, že pri nej nájde pomoc, alebo si vari namýšľa, že matka už stačila odvrátiť nebezpečenstvo. Bola vždy taká múdra, rozvážna. Nepripustila, aby sa jej ublížilo.
   </p>
   <p>
    Pani Hermína ju prijme s tichým úsmevom na tvári. Nie, ona o ničom nevie. Sem do izby prenikajú iba sporé zvuky a ona už nemá také bystré zmysly, aby ich rozpoznávala a správne triedila. A potom, opúšťa už svet, lebo je na ceste do večnosti. Paulínka je pravdepodobne jediná bytosť, na ktorú ešte myslí. Vztiahne po nej rukou, aby sa jej dotkla. Táto ruka je taká ľahká, priesvitná, temer neskutočná ako tieň. Dotkne sa ťa, a necítiš ju. Aj oči pani Hermíny sú také. Hľadia na Paulínku celou šírkou, priam kvitnú čistotou a dobrotou. Azda by jej chceli niečo povedať, ale nemajú odvahy. Len hľadia, hľadia stále niekde bližšie pri tvári, pri duši. Jej tenušké pery sa sotva hýbu. Či je šťastná?
   </p>
   <p>
    Áno, nie, vlastne Paulínka v tomto okamžiku nevie.
   </p>
   <p>
    Nuž šťastie je veľmi plaché vtáča. Priletí, sotva sa nás dotkne, niekedy iba slabo povetrie rozvlní okolo nás a odletí. Treba sa mu ponáhľať k iným ľudom, život je taký krátky a každý ho čaká, láka, túži po ňom, len aspoň raz sa s ním stretnúť. Potom nám zostáva len zápas, tvrdý zápas so všetkým a proti všetkému. Niekedy nám prichádza na pomoc priateľstvo, láska, viera, nádej, milosť. No raz opustia nás všetci dobrodinci a zostaneme sami. Ak sa to nestane v živote, istotne príde tá ťažká chvíľa pred smrťou. A vtedy musí človek hľadať iba v sebe sily, ak si chce zachrániť česť. Preto je dobre, keď občas zvažujeme svoju hodnotu, musíme vedieť, za čo platíme a na čo sa môžeme spoľahnúť. Každá márnomyseľnosť sa človeku vypomstí.
   </p>
   <p>
    Paulínka chytí matkinu ruku a cíti určitú úľavu. Pripadá si ako trpiaca, ktorá sa chytá koreňa vyčnievajúceho z brehu. Mala by už ísť k svadobníkom na dolnú stranu. Tam po mužovom boku má svoje miesto. Ale kedykoľvek si na to spomenie, prebehne jej po tele mráz. Nie, ešte nie, doliehajú na ňu obavy. Tamvon nevie, čo ju čaká, a tu, pri matke, je jej zatiaľ dobre. Obe ženy sedia na posteli, nevravia nič, len sa k sebe túlia a držia sa za ruky, akoby si navzájom dodávali odvahy.
   </p>
   <p>
    O malú chvíľu otvoria sa prudko dvere a vchádza k nim Alpár. Paulínka hneď zbadá, že je zle. Jeho tvár má tvrdý výraz. Jeho oči majú ostrý a chladný lesk, aký na ňom videla len vtedy, keď stál v starom plášti na ceste uprostred vojakov. Sotva vojde dnu, osopuje sa nešetrne na ňu. Čože tu skučí, či nevie, kde má byť jej miesto teraz? Hostia sedia okolo stola a čakajú na ňu. Mala by mať na nich ohľad. Sú medzi nimi aj starší ľudia. Okrem toho tu prišiel nejaký chlap. Pletie mu niečo o dieťati. On mu vôbec nerozumie. Nech sa s ním sama porozpráva, aby nevyrušoval a neobťažoval ľudí.
   </p>
   <p>
    Tak, teraz je to už tu!
   </p>
   <p>
    Paulínku opúšťajú sily, oči i ústa sa jej povážlivo chvejú. Božemôj, prečo práve teraz musí prehryznúť taký horký korienok. Najradšej by sa mu hodila k nohám a prosila, aby nič nezačínal. Dnes nie, majú svadbu. Obaja sú vyčerpaní, napätí a podráždení. Jediné neuvážené slovo by mohlo viesť k roztržke. A potom, v dome sú cudzí ľudia. Neskoršie, azda už zajtra, keď bude pokojnejšia, keď bude na to aj viac času, sama mu všetko vysvetlí, a potom uzná, že nieto príčiny, aby sa znepokojoval. Áno, prehrešila sa, urobila mylný krok. Teraz vie, že bude zaň v živote trpieť. Dobre, zaslúžila si to, uznáva a bez reptania ponesie sama všetky následky. Ale on tým nebol postihnutý. Ani nebude mať preto žiadne nepríjemnosti. Je mimo toho, áno, vysoko, vysoko nad tým. Ich láska ostáva čistá. Môže na ňu znova prisahať. Bude ho o tom celý život presviedčať. Ale čo by to bolo platné? Priehrada sa pretrhla. Príval sa už valí a ona môže len čakať a tŕpnuť, koľko skazy narobí.
   </p>
   <p>
    S Alpárom vchádza do dvier aj on, pôvodca nešťastia, diabol v ľudskej koži, sám Martin Belko, a pozerá sa na ňu tak bezočivo, úlisne ako nedávno na ulici, keď ho zbadala medzi ľuďmi a keď ju prvýkrát nadchádzali obavy, áno, ako v tú strašnú noc, keď sa kradol k jej posteli. Ospravedlňuje sa, že ich vyrušuje v takejto chvíli. Vraj nevedel, že majú svadbu. Bol v meste, nuž odbočil i sem, aby im oznámil, že Marusa zomrela. Áno, Marusa. Pánboh jej daj radosť večnú. Často sa ich naspomínala. Nuž pominula sa. Hoci bola vrtká, smelá, sama sa už tiež všeličomu rozumela, predsa ju len smrť skosila ľahko a musel ju pochovať. On, Martin Belko, má už druhú ženu. Pravdaže, tým sa všeličo pozmenilo. Nová gazdiná nechce v dome trpieť cudzie dieťa. Chce mať svoje deti. Tak mu povedala. On, Martin Belko, by aj súhlasil, len by sa museli pojednať. Dieťa je väčšie. Potrebuje viac do seba i na seba, sú aj iné časy, iné peniaze. Jednoducho, museli by niečo pridať, alebo, ak by nesúhlasili, dieťa im prinesie. Veď teraz, ako vidí, bude mať otca, nemusí sa potulovať po cudzích ľuďoch. Nuž to im chcel povedať.
   </p>
   <p>
    Práve dosť!
   </p>
   <p>
    Paulínke netreba otvoriť ústa. Nevie, čo by ešte doložila. Bolo to zrozumiteľné. Ani pani Hermína nič nepodniká. Vidí, že by jej zásah bol zbytočný. Jej čisté oči začínajú sa zapúšťať do červena, po tvári prebiehajú jej tiene, striedavo teplé a studené, teplé a studené. A také isté tiene vlnia sa jej i po celom tele. Pánboh ju neušetril posledného úderu, ktorého sa od pár čias tak bála. Musí dopiť kalich svojho utrpenia až do dna. Nech slúži na jej oslávenie.
   </p>
   <p>
    A tak zostáva na rade len Alpár.
   </p>
   <p>
    Ach, áno, Alpár. Dosiaľ ukazoval len tú krajšiu tvár, smelo klenuté, jasné čelo, čierne plamenisté oči, ostro rezanú, vždy nahladko vyholenú a búrlivú južnou krvou trocha stmelenú tvár, teplý smiech, hustý rad zdravých zubov a veselú, šťavnatú reč.
   </p>
   <p>
    Či má aj inú?
   </p>
   <p>
    Ach, áno, drsnú, nenávisťou, zlobou sršiacu tvár zbojníka, hroznú tvár vraha, divú, besnotou zohavenú, studeným úškľabkom ukrutnosti preborenú tvár, ktorú všetci starostlivo ukrývame pod obnosenú civilnú tvár. A teraz má príležitosť ju prezradiť, lebo úder naň dopadol ani hrom. Tým nechceme povedať, že by sa bol Alpár niekedy pretvaroval. Býval vždy taký, aký mal byť. A vedel sa tiež nesebecky oceniť. Priznával si úprimne, že nepatrí medzi tých slušnejších, lepších ľudí. Pôsobila to najviac zaparená a nevybúrená krv jeho predkov, ktorú bezpochyby so všetkými dobrými i zlými vlastnosťami zdedil. Potom nevyvážená výchova, povoľná matka, bezohľadný, tvrdý otec. A dielo skazy dovŕšila na ňom vojna. Tam pred jeho chápavými očami padali všetky modly, na ktoré sa ako-tak opierala jeho mladosť: človek, rodina, vlasť, cisár, nakoniec boh. Po všetkom im bolo dovolené šliapať. Rozhodovala iba odvaha, sila a mrštnosť, Kto si tieto vlastnosti rýchlo osvojil vyhrával. On bol jeden z nich. Takto sa mu vlastný život vyvrhol. Videl ho v nahnusnejšej podobe. Preto nerobil z neho sviatosť. Mohol ho s ľahkým svedomím použiť alebo prenajať na najnižšie, najšpinavejšie účely. A že sa tak stalo len zriedka, môže ďakovať iba tomu, že i po tom strašnom spustošení zachoval si predsa jedinú modlu. Bola to láska. Najprv vrúcna láska k matke, potom vášnivá láska k žene. Ale vždy čistá a vznešená. Ona ho udržiavala v medziach ľudskej dôstojnosti. Keď sa jej koril alebo ju vyznával, stával sa krásnym, práve takým, ako sa javil Paulínke. A teraz zisťuje, že bol iba hanebne oklamaný. Aj posledná modla sa mu váľa. Žena, o ktorej on sníval, ktorej veril a ktorou sa chcel povzniesť k čistejšiemu, spravodlivejšiemu životu, ho podvádzala možno skôr, ako sa s ňou stretol. Čo on uctieval, považoval za jedinú sviatosť, ona s niekým druhým dávno zhanobila. Ach, aký výsmech. Čo by nebolo dovolené človeku na tom svete? Môžeš zbíjať, môžeš vraždiť, môžeš znásilňovať. Čo ešte? Všetko, všetko, čo ti vie ukojiť nejakú žiadosť. Tento svet staviaš ty a urobíš si ho podľa vlastnej vôle.
   </p>
   <p>
    Také myšlienky privádzajú Alpára priam do zúrivosti. V krátkej chvíli premieňajú ho na besnú šelmu s ľútym pohľadom, s pazúrmi i s nebezpečnou, vraždiacou silou v ramenách. Naraz zabúda, že je na svojej svadbe. Tvrdý, nemilosrdný kŕč presekne mu tvár. Najprv vysotí z dvier preľaknutého Belka, potom sa vyrúti na Paulínku. Jedným pohybom strháva jej myrtový veniec i závoj z hlavy. Ach, tá nevinnosť, syčí a silí sa do diabolského smiechu. Obyčajná pobehlica, líha si s paholkami pod ploty, kotí štence ani suka a potom sa ponáhľa ešte vydať, lebo chce mať chlapa. Nuž on jej dá chlapa. Hľa, toto je chlap, i toto. A bije, kade rukou zachytí.
   </p>
   <p>
    Pani Hermína, ktorá musí na to všetko hľadieť, sa chveje ako osika. Pravdepodobne stráca i rozum. Najprv si myslí, že sa treba modliť, aby ju pánboh potrestal, lebo ona je vinovatá. Mala viac bedliť o dievča. Nemala ani jej poklesok zatajovať, keď sa už stal. Potom kvíli, spína ruky za Alpárom, chcela by ho prosbami, sľubmi obmäkčiť. No ten vari zabudol, že jestvuje. Zúrivosť v ňom rastie po každom novom údere. Paulínka sa mu vrhla pod nohy. Je už temer nahá. Krásne svadobné šaty váľajú sa v chuchvalcoch a v zdrapoch po dlážke, na bielom tele má plnom belasých i čiernych siniek, krvavých fľakov. Nechce sa brániť. Skrúca sa do klbka, rukami si chráni tvár a on ju kope do hlavy, do života. Kurva, i toto príučné, i toto, aspoň si zapamätá, kedy klamala chlapa. A potom ju náhle chytí za vlasy a ťahá k oknu.
   </p>
   <p>
    Čože ide robiť?
   </p>
   <p>
    Pani Hermína meravie hrôzou. Na okne leží kuchynský nôž, niekto ho tam zabudol. Veď ju ten zareže. A vtedy ju napadne šialená myšlienka. Zošmykne sa z postele a na rukách plazí sa rýchlo k dverám, aby privolala pomoc.
   </p>
   <p>
    Chvalabohu, na ceste je o tomto čase dosť ľudí. Postávajú ako obyčajne pred domom, kde sa odbavuje svadba, a tak stačia zabrániť nešťastiu.
   </p>
   <p>
    Nikto potom nechápe, ako mohlo k takému koncu dôjsť. Nedávno videli Paulínku. Bola celá biela, hrdá a vznešená. Ani na Alpárovi nebolo badať žiadnu podráždenosť. Choval sa pokojne, dôstojne. Samý úsmev, láskavosť. Áno, obaja žiarili šťastím. A teraz ona leží na zemi polomŕtva, čierna od úderov. V ňom ešte vybuchuje šialenstvo, zápasí s chlapmi, ktorí ho držia, zvíja nad hlavou päste, škrípe zubami, chce ju zabiť a zabiť.
   </p>
   <p>
    Iba Matúš sa tvári tak, akoby všetkému dobre rozumel. Keby mu v tom nebránili, vyvalil by z plota kôl na Alpára. Ach, on dávno vedel, že komédia sa len takto skončí. Čože sa môže čakať od tuláka? Vlúdil sa do jeho domu ani zlodej, žral, pil, napájal druhých, kradol mu peniaze, podvádzal ho a všetko prehajdákal. Poklady zeme by mu nestačili. A teraz chcel byť ešte vrahom. Istotne sa takému remeslu dobre rozumie. Nemá prvýkrát zakrvavené prsty. Kto ho bude chrániť? Žandárom ho treba oddať, za mreže patrí. Ach, Matúš má teraz príležitosť vyliať všetku nenávisť, ktorú proti nemu prechovával. Podchvíľou sa celý hrozivo rozťahuje, potriasa hrivou, pobehúva po dome, plieska dvermi, strká do ľudí. Tvár má ani paprika, fúzy zježené. Ešte ho nikto nevidel v takom stave. Nikoho už tu nechce vidieť, nech sa mu pracú z domu. Už ho dosť vydrancovali, rozniesli. Von!
   </p>
   <p>
    Je po Paulínkinej svadbe. Hostia sa rozchádzajú. Koče hrkocú jeden za druhým dolu dolinou. Panstvo je rozhorčené a pobúrené takým škandálom. Chce byť čím skorej doma. Za nimi uberá sa hŕbka Cigánov s veľkou basou a s husličkami pod pazuchou.
   </p>
   <p>
    Na dedinu zaľahla noc. Dlhý murovaný dom pri ceste, ktorý donedávna znepokojoval široké okolie výbuchmi veselia, je teraz tichý a prázdny. Všetky ohne v ňom vyhasli. Na stoloch chladnú načaté jedlá, polievky, mäsá, medzi nimi vädnú kvety. Niekde v rohu zo zaliateho obrusa odkvapkáva na stoličku víno. Tupé zvuky na drevo v prázdnej izbe sú napodiv hlasné. Na dolnej strane niekedy buchnú dvere. To Matúš sa ešte nevie upokojiť. Na hornej strane v izbe blkoce placho bledý plamienček sviečky. V nepokojnom svetle vidieť odostlané periny a dve stareny. Niekedy tancujú po stene iba veľké čierne tiene. Inokedy slabo zažiaria i vráskavé tváre a kostnaté ruky. Je to Gajerka a tetka Nánka. Obe sa nakláňajú nad posteľ a práve tak pozorne a starostlivo ako nedávno myrtovým vencom a jemným závojom ovíjajú teraz Paulínkinu dotlčenú hlavu octovými obkladmi. Zavše jej premastievajú život a chladné ramená, inokedy ju iba držia za ruky a hľadia ticho na ňu ako dve sudičky.
   </p>
   <p>
    Paulínka má zatvorené oči. Tvár sa jej podchvíľou potemnieva, sťahuje kŕčom. Plecom i rukami nepokojne pošklbáva. Z úst jej vychádza stále horúčava. Ach, páli a bolí ju celé telo, a predsa nevydá ani jeden ston, nevypustí jedinú slzu. Zdalo by sa, že v nej vyhasol všetok cit a žije len svojím veľkým bôľom. Úder prišiel náhle a vtedy, keď ho najmenej čakala. Zasiahol ju v najzraniteľnejšom mieste. Bol bezohľadný a surový. Zavalil ju chladom a tmou. Ale ona i v tejto tme rozpoznáva jasne svoje miesto. Dobre vie, že keď vstane, pôjde za Alpárom, i keby mal znovu na ňu vziať nôž, i keby mala v jeho rukách vypustiť ducha; Veru, to je jej miesto, také je jej určenie. Len teraz ťažko sa s tým duša zmieruje, musí veľa trpieť.
   </p>
   <p>
    Obe staré ženy sledujú jej tichý zápas.
   </p>
   <p>
    Ale kde je pani Hermína?
   </p>
   <p>
    Iba neskoro večer si spomenú na ňu. Áno, kde je? Mala by teraz ležať tu na posteli. Dvadsaťpäť rokov sa z nej nerušila. Nohy ju nedržali. Ach, nie, predsa ju videli. Vyvliekla sa na ulicu a kričala o ratu. Potom sa strhol zhon. Ľudia potratili hlavy, pobehúvali sem i tam, nehľadeli pod nohy, a vtedy niekde zmizla. Bola otvorená brána do dvora. Azda vliezla ta a potom do záhrady.
   </p>
   <p>
    Niekoľko lampášov pohotove vyskočí z domu, kymácajú sa záhradou, osvetľujú vysokú zemiakovú vňať, hustú burinu popri plote a ríbezle. Ale nadarmo. Niekto zastane i nad hnojovicovou jamou a pohybuje v nej drúkom. Nič. Naostatok, jama je iba niečo nad dno zatečená. Keby v nej ležal človek, bolo by ho vidieť. Potom už zostáva len potok. Ak sa doplazila k brehu, ľahko sa mohla zošmyknúť a voda ju potom odplavila.
   </p>
   <p>
    Svetielka letia za potokom. Obchádzajú vrbinu. Poskakujú striedavo na jednom, potom na druhom brehu, hore, dolu. Tak celú noc. A márne.
   </p>
   <p>
    Musí sa odraziť voda do kanála, aby potok vyschol. Na druhý deň hľadá celá dedina po záhradách, priľahlých krovinách. Telefonujú i do fabriky, či sa nestavila dolu na hrabliach.
   </p>
   <p>
    Nie, nie, ani stopy.
   </p>
   <p>
    Iba po dvoch dňoch niekto zbiera huby v lese za potokom, náhodou zodvihne strapatý a zahustený prízemný konár, a tam je. Vtiahnutá pod svrčinou, stočená do klbôčka, úplne premočená a zvlhnutá od zeme.
   </p>
   <p>
    Ťažko povedať, ako mohla prejsť cez vodu a doplaziť sa na rukách až do hory. Sama už nič neprezradí. Neotvorí ani oči ani ústa. Ešte do večera slabo dýcha, a keď vyskakujú prvé hviezdičky, stíchne jej srdce.
   </p>
   <p>
    Tak zomrela biela pani Hermína, na ktorú deti iba ukradomky cez okno a s veľkou bázňou v dušičkách nazerali, lebo od matiek sa dozvedeli, že je svätá a že k nej chodieva sám Pán Kristus na besedy. Prišla do dediny z horárne. Usadila sa tu ticho, s nikým sa nepriatelila, splodila jeden život, za čo celých dvadsaťpäť rokov trpela a chradla. Keď ju preobliekajú, spoza ňadier jej vypadne biela hodvábna šatôčka. Paulínka sa nad tým veľmi počuduje. Takú šatôčku nikdy v dome nevidela. Okrem toho v rožku nad hrdzavou škvrnou je monogram, dve začiatočné písmena neznámeho mena, vyšité belasou nitkou. Zrejme patrila niekomu cudziemu. Odkiaľ ju matka vzala, prečo ju ukrývala za ňadrami? Nie, Paulínka to nerozrieši. Nebohá uzamkla tajomstvo pevne do srdca. Bude dobre, keď i jedinú pripomienku naň odnesie si so sebou do hrobu, rozhodne nakoniec. A keď leží v truhle pripravená na poslednú cestu, vloží jej šatôčku naspäť za ňadrá.
   </p>
   <p>
    Aspoň tú službu stačí vykonať Paulínka svojej matke.
   </p>
  </div>
 </body>
</html>
