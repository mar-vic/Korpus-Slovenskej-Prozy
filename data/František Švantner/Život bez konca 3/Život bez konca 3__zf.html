<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e129">
       </a>
       15
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ach, ako inakšie si predstavovala Paulínka prvé roky manželstva! Predovšetkým čakala
         medové týždne. Po svadbe sa uzatvoria do izby, pozakrývajú okná a budú sami: on a ona, celú
         noc, celý deň. Božemôj, ako sa jej len srdce chvelo, keď na to myslela. V opojení
         očakávaného šťastia úplne zabudla, že je už vlastne matkou a že nemá práva klásť si ešte
         nejaké požiadavky, keď svoju nevinnosť ľahkoverne premárnila. Neohliadala sa za seba.
         Minulosť považovala za sen. Naostatok, prešlo to ani jarná búrka. Nevedela, čo sa s ňou
         robí. Mohlo by sa teda povedať, že bola oklamaná a sama klamala. Azda jej dozrievajúca krv
         potrebovala sa nejako prejaviť, preto vykvitla nadivoko jalovým kvetom, ktorý musel sám od
         seba vyhynúť. Naproti tomu teraz má plné vedomie lásky. Prežíva ju srdcom i dušou. Cíti ju
         v celom tele ako ťaživú vôňu mladej miazgy, ktorá sa ide preliať a vypučiť. Nuž chce byť
         opravdivá. Nerada by Alpára ukrátiť o žiadnu slasť, ktorú v sebe utajuje, a takú istú
         úprimnosť očakávala i od neho. Na to má vari plné právo. Áno, neukážu sa ani na svetlo. V
         izbe bude dosť maškrtiek, aby sa mohli nasýtiť, keď ich hlad vyruší, dosť sladkých nápojov,
         aby si smäd uhasili, dosť tepla, vône, dosť priestoru pre oboch, a svetla nepotrebujú, lebo
         si budú svietiť vlastnými očami. Ach, bude to opravdivý raj. Vyjdú z neho až vtedy, keď sa
         presýtia láskou. Potom si pripravia veľké okované kufre, nabalia šatstva, škatúľ, voňaviek,
         púdrov a vyberú sa na dlhšiu cestu. Navštívia Balaton, Budapešť, možno i Viedeň. Budú
         spávať v hoteloch, pozrú sa do opery, pôjdu na ples, uvidia grófov. Keď sa vrátia, upravia
         si domácnosť. Ach, Alpár sa musí pri nej dobre cítiť, nesmie ho nič vyrušovať, rozčuľovať.
         Áno, na domácnosti, záclonkách, pokrovcoch, prikrývkach, vankúšikoch, všelijakých
         drobnostiach veľa záleží. Žena sa tomu rozumie. Potom bude šiť malé košieľky, kabátiky,
         vyšívať papučky, kápky, lebo bude čakať dieťa. Alpárovo dieťa. Bude to zaiste chlapec,
         mocný, brčkavý a čierny ako otec. Kúpia mu vozík, potom strakatého osedlaného koňa, naučí
         ho volať apa. Ach, koľko radostí ju čaká, koľko šťastia.
   </p>
   <p>
    Ale nič takého sa nestalo. Túžby ostali túžbami, radosť sa rozplynula. A šťastie? Ach,
         šťastie je krehký kvietok. Miesto toho hryzovisko, dohadovania, zvady, rozčuľovanie,
         kliatby, drúzganie tanierov, lámanie nábytku a potom zas bitka, nové zauchá, buchnáty,
         vyhrážky nožom a nakoniec žaloby a súd.
   </p>
   <p>
    Lebo Alpár má teraz požiadavky. Skôr si na ne nespomenul. Bol spokojný. Opájal sa iba
         láskou. Ale teraz chce byť obozretný. Nech si nikto nemyslí, že on kupoval mačku vo vreci a
         že sa ženil opitý. Azda by si bol tak niekto prial. Ale on bol pri zmysloch a vie, komu čo
         patrí. Ba má aj určité znalosti v zákonoch. Podľa všetkého donáša nevesta mužovi veno, aby
         ju mal z čoho živiť, a okrem toho, keď rodičia umrú, deťom pripadne dedičstvo, rovný diel
         po nebohom. Akože je to s ňou?
   </p>
   <p>
    Paulínka mlčí. Nikdy neuvažovala, aká je bohatá, koľko dostane vena. Majetkové
         záležitosti mal na starosti otec. Neuvedomovala si celkom ani význam peňazí. Dostala vždy
         všetko, čo si zažiadala. Vedela, kde sú peniaze, mala k nim hocikedy prístup, nikoho sa
         nepýtala, keď si išla z nich brať. Myslela, že bude vždy tak. A teraz nechápe, prečo sa
         Alpár toľko o ne zaujíma, prečo sa ich dožaduje, prečo chce deliť dedičstvo. Veď otec im
         vždy vyhovie, keď im pochybí. Netreba sa pre takú pletku hneď rozčuľovať.
   </p>
   <p>
    Alpár ju vysmeje. Keby sa nerobila takou naivnou. Už sa jej nechal raz napáliť,
         druhýkrát ho k tomu nedostane. Rozhodne stojí na tom, aby sa ich majetková záležitosť dala
         do poriadku. Zo sľubov nemá on ešte nič. To je len straka na plote. Čo jej prináleží, musí
         dostať do posledného haliera. Chce už byť na čistom. Tak veru.
   </p>
   <p>
    A naozaj, Matúš je inej mienky. Keď sa dozvie z listu, ktorý mu Paulínka za tým cieľom
         napíše, čo sa na neho chystá, vzplanie ako fakľa, zježí zlostne bajúzy a rozdupá list. Nie,
         kričí zanovite, udierajúc zaťatou päsťou na táfel. Nie, ani babku zo svojho nedá. On si
         povinnosť vykonal. Dal dcére, čo jej patrilo: výbavu, nový panský nábytok, vystrojil
         svadbu. To je práve dosť, i keď nepočíta do toho hostiny, ktoré sa vždy u nich robili, keď
         prichádzal Alpár, trúnok, ktorý sa vypil, veľké peniaze, čo stáli ich časté vychádzky do
         mesta, a hlavne zlatý poklad, ktorý za podozrivých okolností zmizol z hnojnicovej jamy
         práve v tom čase. Inakšie ani jeden otec dcéru nevystrojí. Čo teda ešte chce? Dedičstvo?
         Ach, na to si ešte počká. Veď sú v meste úrady. Po matke zostali iba handry. A tie si
         sčiastky odniesla a sčiastky ešte visia v skriniach. Môže si ich hocikedy vziať. Ale
         majetku, ktorý patrí jemu, nedotkne sa nikto, kým nezatvorí oči, lebo ten nahonobil
         vlastnými mozoľmi. To povie aj pred bohom. Tak.
   </p>
   <p>
    Ale Alpár má známosti s veľkými pánmi. Často chodieva do mesta, hocikde na ulici zhovára
         sa raz s jedným fiškálom, inokedy s druhým, so sudcom je per tu, hrávajú spolu mariáš v
         hostinci. Zdá sa, že mu ide každý poruke. Naproti tomu Matúš nemôže hocikedy opustiť krčmu,
         nepozná sa so žiadnym vplyvným pánom, po úradoch sa nevie pohybovať, dlho mu trvá, kým
         objasní svoju vec. Pánov to omŕza, často ho ani nepočúvajú, idú za svojou prácou a len tak
         cez plece ho odbavia. Preto jedného dňa dostane predvolanie na súd a tam mu oznámia, že
         podľa práva patrí Paulínke aj veno a polovica dedičstva po nebohej pani Hermíne.
   </p>
   <p>
    Matúš je od zlosti bez seba. Z pojednania vybehne vyparený, roztrasený. V krčme na mýte,
         kde vbehne na deci, aby si schladil žlč, zabudne dáždnik i klobúk. Cestou cez vŕšok
         rozkladá bukom rozhorčene svoju pravdu, a keď mu neprisviedčajú, hromží, hreší, doma hádže
         tehly a skaly za sliepkami po dvore, kope sviňu v chlieve, hľadá zápalky, lebo chce
         podpáliť dom. Nech vraj všetko berie čert, keď nieto spravodlivého pána boha na nebi, ktorý
         by napravil krivdu, spáchanú darebákmi na ňom. Ale potom sa predsa musí upokojiť, lebo pán
         notár a pán Tóth, ku ktorým zájde pre istotu na poradu, ho upozornia, že proti súdnemu
         tribunálu neradno dvíhať hlavu, a s triezvym rozumom uvažuje, ktorý kus poľa, ktorú roľu a
         jalovicu odpredať, aby mohol v stanovenom termíne vyhovieť rozsudku a zaplatiť trovy.
   </p>
   <p>
    Horšie je, že práve v tom čase zvrhnú v dedine starého richtára a všelijakí pobehaji,
         ľahtikári vyvolia si druhého, ktorý hneď pri prvom zasadaní výboru dá odhlasovať, aby sa mu
         krčma odobrala. Keď mu to obecný bubeník za horúca pribehne oznámiť, prvýkrát v živote
         zatrasie sa mu brada a večer, keď pri svojej posteli kľačí a odrieka trochu plačlivejším a
         trasľavejším hlasom svoju zvyčajnú modlitbu pred spánkom, spomenie si na pani Hermínu.
         Nemusela sa vari tak náhle vyplašiť, bolo jej predsa dobre a on ju nevyháňal. Keby bola
         teraz tu, bolo by mu voľnejšie okolo srdca. Lebo na deti sa veru nemôže v starobe
         spoliehať. Ach, deti sú nevďačné. Len čo dorastú, ceria na človeka zuby a nevedia sa
         dočkať, kým sa vyvráti. Nemajú srdca. Radšej žičia cudzím ako svojim. Bodaj by nebol
         splodil ani jedno.
   </p>
   <p>
    Medzi novomanželmi je na chvíľu súlad. Bývajú u starej pani Alpárovej, vdove po
         učiteľovi, ktorá má prenajatú izbu a malú kuchyňu v bývalých fabrických koniciach neďaleko
         stanice. Je to malá, šedivá a tichučká pani s plachými a dobrotivými očami, Paulínku má
         veľmi rada. Nazýva ju len svojou dcérou. Kedykoľvek má príležitosť, chytá jej ruky a šúcha
         ich svojou drsnou dlaňou, stíska povzbudivo krehkými prstami, akoby jej dodávala odvahu.
         Mladým prenechala celú izbu a sama sa uspokojila s tmavou kuchynkou. Chodí takmer nečujne v
         plstených papučkách a usiluje sa, aby nikomu nebola na ťarchu.
   </p>
   <p>
    V izbe nieto veľa miesta, lebo k staromódnym skriniam, posteliam a ešte rozličným väčším
         i menším kusom zariadenia bývalej nie práve príliš chudobnej učiteľskej domácnosti musel sa
         umiestiť aj iný nábytok a s ním i niekoľko debien a kufrov s hrubším šatstvom a sklom. Ale
         to im neprekáža. Skôr by sa mohlo povedať, že prospieva. Sú odkázaní žiť na malom priestore
         jeden vedľa druhého. Medzi rozličným nábytkom sú len úzke uličky. Keď nimi prechádzajú,
         stretávajú sa, narážajú na seba očami i telami a tu po objatí túžiace ruky a po splynutí
         lačniace ústa skoro mimovoľne utekajú si v ústrety. Takto majú príležitosť veľmi účinne
         zahládzať hrobliny a trhliny, ktoré rozrušili ich pomer. Srdce i duše sa zbližujú a
         vyrovnávajú. Darmo je, tá mocná túžba, ktorá v nich vzplanula pri prvom stretnutí a ktorá
         ich aj po dlhom odlúčení postavila osudove vedľa seba ako muža a ženu, predsa v nich ešte
         trvá a má všetky predpoklady, aby sa naplnila.
   </p>
   <p>
    Paulínka začína dúfať, že šťastie predsa len na ňu počká. Alpár nie je tým besným
         človekom, ako sa bol ukázal na svadbe. Má iba viac a živelnejšej náruživosti v sebe ako
         druhí chlapi, a tá môže niekedy vzkypieť až do prekrvených pien nebezpečného besnenia. Ale
         v podstate má dobré, niekedy až primäkké srdce, neopovážil by sa ublížiť ani muške. Veľmi
         sa rozčúli, keď niečou neopatrnosťou alebo rozpínavosťou musí zahynúť nejaký drobný,
         bezradný život. Nenávidí ukrutnosť, surovosť, bezohľadnosť, najmä u ľudí. Násilníctvo ho
         privádza do zúrivosti, zato prechováva veľa citu pre spravodlivosť a ešte viac súcitu pre
         slabých tohto sveta. Jeho jemná ruka vie pohladiť, vie sa maznať s krehkými vecami, hoci
         skrýva v sebe drsnú silu, a tak isto jeho srdce vie sa roznežniť, hoci bije neustále mocne
         a udatne. Nie. Paulínka sa nesklamala. Znovu objavuje všetky tie ušľachtilé vlastnosti,
         ktoré už pri prvom stretnutí v ňom poznala a ktoré ho v jej očiach hneď vtedy postavili na
         prvé miesto, pred všetkých mužov, ba pred všetkých ľudí. A v tomto presvedčení zotrváva.
         Verí, že ani v budúcnosti neopraví svoju mienku. Alpár zostane naozaj vždy jej jediným
         rytierom. Môže teda dúfať, že raz prelomí ten pancier nedôvery, ktorý zostal v ňom od
         svadby, dostane sa až k jeho srdcu a potom, áno, potom bude v bezpečí. Záleží predsa všetko
         iba na nej.
   </p>
   <p>
    A naozaj, zdá sa, že už teraz nastal priaznivý obrat v ich pomere. Izba, ktorú obývajú,
         je na poschodí, práve nad stajňami proti stanici. Oknami vidieť celý staničný dvor pod
         zalesneným úbočím, husto pozdĺž popresekávaný blýskavými koľajnicami. Večerami, keď izba za
         nimi už potemnieva hustnúcim šerom a tamdolu nad stanicou rozsvietia veľké visiace lampy,
         sedia tu obaja tesne vedľa seba a hľadia do sveta. Na stanicu podchvíľou prihrčí nejaký
         vlak. Spod vysvietenej rampy kdesi na konci rovnej plochy vynorí sa neočakávane tmavý mrak,
         náhle narastie v ozrutnú obludu a zastane priam pred nimi. Spod rušňa vyvalí sa na obe
         strany biela para, počuť prenikavý sykot, spomalenú prácu piestov, škrípanie kolies,
         otĺkanie nárazníkov. Nejaký čas vládne pod lampami zhon. Niekto náhle pobeháva, niečo
         vyvoláva, hlasy sa miešajú, trieštia, lomia, zápasia so surovými zvukmi železa, potom naraz
         zaznejú staničné zvonce, zakvíli trúbka a tmavá masa kĺže sa so vzrastajúcim hukotom po
         koľajniciach. K nej radia sa poslušne tiché vozne, búdka za búdkou. V osvietených oknách
         vidieť cestujúcich, niekto má nos prilepený na skle a hľadí von, inde sedí skupina v
         družnom rozhovore, hneď vedľa pridája mladá žena decko, naproti vstáva muž z lavice, kde
         ležal. Drobné, napodiv čisto osvietené a ostro zachytené obrázky mihnú sa pred očami ako na
         nejakom čarodejnom páse, poskakujú a hneď miznú, ponáhľajú sa niekde za svojím osobitným
         cieľom. Kým potom pribehne druhý vlak, teraz istotne z opačnej strany, na širokej ploche
         pobehúva splašene menší služobný rušeň, posúva vozne, temnejšie priestory hemžia sa
         zelenými i červenými svetielkami, ktorým z diaľok odpovedajú opreteky železničiarske
         píšťalky, tu bližšie po ceste pobehúvajú zase tmavé postavy s kufríkmi, hore i dolu. Je to
         celé stále živé divadlo. Oni ho majú pred očami ako na dlani a nepozorujú ho len pre
         zábavu, ale nejako z vnútornej, obapolným súhlasom vynútenej potreby. Pri ňom sa ešte viac
         k sebe približujú. Divý ruch tamdolu pod nimi ich strháva a odnáša za koľajnicami niekde do
         neznámych diaľok a v nich sa im vynárajú nové, krásne, vytúžené kraje, veľké, čarovné
         svety, hlavne mestá, rozložené majestátne na rovine, vidia ich temer naraz a napodiv v
         rovnakej podobe, snívajú o nich. A potom náhle začnú hovoriť celkom určite o svojej
         budúcnosti.
   </p>
   <p>
    Alpár má veľké plány. Nemôžu žiť v takýchto pomeroch. To je žobráctvo krútiť sa medzi
         debnami a vyzerať na veľký svet iba oknom. Musia čím skôr odtiaľto odísť a zaujať
         dôstojnejšie postavenie, vyrovnať sa slušným ľuďom, aby ich brali vážne. No najprv bude
         treba odniekiaľ zaistiť si pravidelný príjem, nadobudnúť majetok, peňazí, mnoho peňazí, aby
         nemuseli obracať v ruke desať ráz tú istú korunu. Lebo peniaze držia dosiaľ svet a dvíhajú
         človeka. Kto ich má, je nielen pánom, ale aj slobodným, od nikoho nezávislým, rozhoduje o
         mnohých, kým o ňom nikto. A iba tam sa začína opravdivý život. Komu sa zas nedostávajú,
         môže mať i rozum i silu, nevybŕdne nikdy z biedy, vždy bude len posluhovať druhým. Na
         začiatku im môžu veľmi dobre poslúžiť peniaze, ktoré dostala Paulínka. Nie je ich síce ešte
         toľko, aby mohli stavať hneď kaštiele. Ale keď ich rozumne vložia do nejakého výhodného
         podniku, ľahko sa zmnožia niekoľkonásobne, a potom budú konať voľnejšie. Najtiaž urobiť
         prvý šťastný ťah. Keď sa peniaze raz, dva razy obrátia, vyhladia sa, priťahujú ďalšie a
         potom sa už vrtia vždy vo väčšej chumelici samy, bohatstvo plynie takým tokom, že ho
         nemožno už odčerpať rukami.
   </p>
   <p>
    Paulínka s ním súhlasí. Ona vlastne vždy túžila po voľnom, ničím neukracovanom a
         netiesnenom živote. Priestranné izby, preplnené lesklým nábytkom, drahocennosťami,
         prepychom, nasiaknuté omamujúcimi vôňami, pár bielych vyštrekovaných koní, ľahký koč s
         mäkkým sedadlom, vychádzky, zábavy, plesy, spoločnosť elegantných mužov, rozmarných, bohato
         vyšperkovaných dám, to bol jej sen. A keď Alpár myslí, že sa dá uskutočniť, bude mu len
         povďačná. Peniaze môže použiť podľa ľubovôle. Ona sa na neho spoľahne.
   </p>
   <p>
    To je dobre, keď sa v náhľadoch tak zhodnú. Netreba dlhšieho jednania. Svoje obapoľné
         rozhodnutia môžu potom tým horúcejšími bozkmi a vrúcnejšími a dlhšími objatiami spevňovať.
         A oni využívajú príležitosť. Srdcia im spievajú vytrvalou, úprimnou láskou, kým tamvon
         neprestajne vypiskujú vlaky, hrkocú vozne a mihajú sa svetielka. Niekedy sa im zdá, že tá
         čierna opacha, čo sa práve rozbieha s prenikavým jakotom zo stanice, odnáša ich už do toho
         krajšieho, vysnívaného sveta.
   </p>
   <p>
    A Alpár sa usiluje svoje plány čím skôr uskutočniť. V nasledujúce dni veľa cestuje.
         Navštívi niekoľko miest, ktoré sú vychýrené obchodným ruchom, ubytuje sa v najdrahších
         hoteloch, všade si rozkazuje vyberané jedlá, najlepšie nápoje a dáva veľké prepitné. Vôbec,
         snaží sa robiť dojem. Čašníkom ponúka svoje voňavé cigarety a pritom nadpriada rozhovory.
         Opytuje sa na miestne pomery. Potom ho zaujíma, akí hostia sem prichádzajú, chcel by poznať
         niektorého lepšieho obchodníka a ochotného čašníka naozaj priateľsky potľapká po pleci, ak
         mu dlhým a tenkým ukazovákom alebo starostlivo ostrúhaným koncom ceruzky ukáže pohotove
         nejakú okrúhlu, blahobytom až odutú tvár, ktorá sa po spokojnom zažívaní celá vnára do
         rozložených novín pri daktorom mramorovom stole. Večerami, keď každodenní hostia rozsadzujú
         sa okolo stolov k družnej zábave v spoločnosti, striehne, kde sa objaví známa tvár, a keď
         ju zbadá, cieli smelo a celkom sebavedome k tomu stolu, predstavuje sa spoločnosti. Páni sú
         všetci obchodníci. Vraví. Nech mu odpustia, že sa takto medzi nich natíska, ale trochu mu
         je dlhý čas. Chcel by sa zahrať mariáš alebo ferbľu, to je jedno. Pán hlavný, prosím si sem
         nové karty a štyrikrát absint. Ďakujem. Pri hre je trochu nedbalý, pozabudne vysvietiť
         tromfa, dovolí vyhrať väčšiu sumičku jednému, druhému a nevie ho to rozladiť. A potom, keď
         sa viackrát vyprázdnia do dna poháriky a rozhovor sa stáva voľnejší i dôvernejší, nakloní
         sa k svojmu známemu a vraví hodne nedbalo, akoby mimochodom. Nahrnulo sa mu trochu grošov,
         chcel by ich šikovne do niečoho vraziť. Šlo by o nejakú akciu. Sused nezatrasie ani jednou
         obrvou a mrnčí celkom dobromyseľne. Ach, akcia, dobrá akcia, to sa nájde. Pravdaže.
   </p>
   <p>
    Ale Alpár nemá šťastie v podnikaní. Nikdy sa nepokúsil o takú robotu. Ba cíti k nej
         odpor. Považoval ju za špinavú, nízku, nedôstojnú človeka jeho druhu. Ani k peniazom necíti
         patričnú úctu a bridili sa mu ľudia, ktorých hnala chorobná vášeň za nimi. Nie, nikdy sa
         neklaňal zlatému teľaťu. Bol veľkorysý a príliš dôverčivý. A potom je tu aj nový, nezvyklý
         spôsob jednania, boja v novej, povojnovej spoločnosti, ktorému on celkom nerozumie, lebo v
         nej nerozhoduje čestné slovo, ale prefíkanosť, úskok. Všade a najmä v obchode uplatňuje sa
         prednosť širokých lakťov, sloboda svedomia a človek v základe čestný, otvorený, ťažko
         obstojí v ruvačke, stáva sa rýchlo korisťou dravcov.
   </p>
   <p>
    Prvý krok je dobrý. Stane sa spoločníkom menšej cementárne. Výkon je pekný, odbyt stúpa.
         Ukazujú sa výhľady na pekné zisky a potreba na rozšírenie výroby. Ale jeho partner, skúsený
         Žid, spozoruje to skôr ako on, pozná i jeho slabosť, preto zaútočí naň opatrne. Ponúkne mu
         pomerne dosť vysoké odstupné a zároveň možnosť nového, podľa jeho mienky výhodnejšieho
         podniku. Má dobrého a spoľahlivého priateľa, ktorý kupuje na Spiši pílu a hľadá spoločníka.
         Napíše mu a dá svojej banke príkaz, aby Alpárov podiel previedli na konto novej firmy.
         Alpár sa ľahko lapí do osídla. V prvej chvíli oslepí ho výška odstupného. Neočakával, že sa
         jeho podiel tak rýchlo zúrokuje, a potom, zláka ho aj nový podnik. Píla má pre neho lepší
         zvuk i väčšiu hodnotu ako cementáreň. Myslí tiež, že tam bude i robote lepšie rozumieť. So
         Židom sa dojedná, rozlúči a ide domov, aby sa pochválil prvým úspechom a zároveň porobil
         prípravy na sťahovanie, lebo na novom pôsobisku mieni sa osadiť.
   </p>
   <p>
    Ale už v prvom týždni dostane správu od svojho nového spoločníka, že píla, ktorej sa
         stal majiteľom, zhorela. Alpár nečaká. Prvým vlakom ponáhľa sa zachraňovať svoje ohrozené
         peniaze.
   </p>
   <p>
    Na mieste, kde stála niekdy píla a pravdepodobne i veľký sklad dosák a guľatiny, nájde
         skutočne len rozsiahle zhorenisko, hŕby popola, čiernych uhľov, veľké mláky špinavej vody a
         z vlastnej píly len žiarou až do belasa prepálenú rúru so začmudenou sieťkou na vrchole a
         úbohé kýpte akýchsi strojov. Keď Alpár očami obsiahne všetku tú skazu, od hrôzy ovlhnú mu
         sluchy, skrehnú kosti tak, že sotva vie urobiť krok.
   </p>
   <p>
    Ale jeho spoločník, podľa všetkého ostrieľaný Amerikán, vysoký, robustný chlap hranatej,
         veľmi živej tváre, širokých pŕs, vystrojený akurátne vo vysokých kanadkách a v žltom
         remennom kabáte, ako sa na novopečeného Amerikána patrí, víta ho v blízkej kancelárii bodro
         a srdečne. Hlas má ani organ. Ach, konečne ho môže poznať. Veľmi ho teší. Priateľ mu písal.
         Banka všetko rýchlo a dobre zariadila, kúpna zmluva je v poriadku, originál leží v trezore,
         duplikát môže dostať. Najprv si však štrngnú. A hneď vyťahuje z almárky v kúte fľašu a
         lieva do pohárikov. On si dá dupľu, lebo má väčší glg. Hahaha. Nech mu odpustí, to sa
         nenaučil v Amerike. Na moj pravdu nie. Ale aby sa vrátili k spoločnej záležitosti.
         Neutešený pohľad na spálenisko nech mu neruší dobrú vôľu. Stará píla nebola toho hodna. Bol
         to iba rozbitý barak a niekoľko kusov zahrdzaveného železa, dávno súceho do pleny. Ani
         dosky a kláty sa nedali na nič použiť. Zaiste tu ležalo v štósoch od praotca Abraháma.
         Takto je aspoň voľný pohľad na celú plochu a vidieť, čo sa dá s ňou urobiť. A hneď rozkladá
         po stole dlhé papiere. Už stihol dať zhotoviť aj náčrty. Hľa, tú sú. Bude to obrovský,
         úplne moderný podnik, železobetón, sklo, americké stroje, pásová výroba, ľahká, pomerne
         malá a lacná obsluha a hlavne neobmedzený výkon, ktorým urobia revolúciu v drevárskom
         podnikaní. Niečo podobného tu nieto. Keď spustia stroje, vyhynú všetky dýchavičné sečkárne
         po dedinách.
   </p>
   <p>
    Aách, áno, to by bolo jedinečné, veľmi lákavé, skutočne po americky, lež Alpár má na
         mysli svoje peniaze. On je momentálne na mizine.
   </p>
   <p>
    Velikášskeho Amerikána musí nútiť úzkostlivosť takej malichernej dušičky iba do
         rozpustilého smiechu. Vytiahne si sebavedome oboma rukami nohavice a trúbi ani parník.
         Hahaha! To je podarený žart. Títo Európania majú ešte vždy strach o tie peniaze, ktoré nie
         sú uložené bezpečne pod hlavou v strožliaku, ako naši dedkovia, ktorí si svietili do
         dušičiek triesočkami z kozuba. A strká pred Alpára zánovnú a rozličnými podivnými kvetmi i
         figúrkami bohato vyzdobenú listinu, ktorú vzal pohotove z trezoru a vytiahol z pevného
         koženého puzdra. V nej je zreteľne pretlačou vyznačené, že tá a tá poisťovňa vyplatí
         majiteľovi píly, v prípade že by podnik zničil požiar alebo iná živelná pohroma, v
         hotovosti hneď dva milióny korún, slovom a tak ďalej. Amerikán podčiarkuje sumu dôrazne
         hrubým prstom a dokladá, že pánov od poisťovne čaká každý deň.
   </p>
   <p>
    Alpárovi narastú údivom oči, keď celú vysokú hru pochopí, hneď je ochotný vliať si do
         smädného hrdla tiež dupľu a vyfajčiť poriadne hrubú americkú cigaru v družnom rozhovore so
         svojím novým partnerom. To je skvelý, chlapík. Opravdivý Amerikán. Vidieť, že nejedol iba
         kýšku na zápecku. S takých chlapom je radosť porozprávať sa. Ten, čo slovo, to smelý nápad.
         Myslí, že sa dostal k prameňom ozajstného bohatstva. Peniaze odteraz začnú sa mu sypať. Ó,
         veľký svete!
   </p>
   <p>
    S náčrtkami do poslednej čiarky súhlasí. Áno, i on si to tak predstavoval. Keď podnik,
         nech už stojí za reč. Priestranné železobetónové haly pod sklom, pravdaže, americké stroje,
         pravdaže, i pásovú výrobu. Nech chrlí denne i niekoľko vlakov. Rozvrátia úplne trh.
         Zaplavia svojimi doskami svet, ani hory im nebudú stačiť. To je jedno. Netreba sa pri ničom
         zastaviť. Pravý človek nepozná prekážok. Len ta sa, keď je už v tom.
   </p>
   <p>
    A o dva dni skutočne zastane pred kanceláriou novej spoločnosti lesklé auto. Ale popri
         dvoch obhrublých a starostlivo vyobliekaných pánoch, ktorí by mohli byť vyššími úradníkmi z
         poisťovne, lebo spod sedadiel vyťahujú kožené tašky, kde by mohli byť peniaze, zostupujú
         napodiv aj služobne vystrojení žandári celkom nevľúdnych, nič dobré neveštiacich tvárí.
         Vysoká, americká hra sa v tomto úzkom, kýškou zapáchajúcom prostredí zápecníkov nepodarila.
         Páni sa predstavujú chladno a odmerane, lebo nie sú od poisťovne, ale od súdu. Áno,
         našťastie, zatiaľ sa záležitosť pristavila tam. Podpaľača sa podarilo dochytiť. Sedí už
         bezpečne v chládku, a tam sa priznal, že za čin, ktorý vykonal, dostal od majiteľa slušnú
         sumičku.
   </p>
   <p>
    Prirodzene, komédia dostáva takto neočakávaný obrat. Krásne vidiny novopečených
         milionárov spľasnú, železobetónové haly sa otriasajú v základoch, celý mamutí, úplne
         americký podnik, pýcha techniky nášho storočia, mizne razom v temných hlbinách zeme.
         Zostáva len čierna skutočnosť, rozsiahla plocha spáleniska s úbohými kýpťami ohorených
         trámov, ojedinele trčiacich do šedivého neba ako výstraha nedávneho besnenia plameňov a
         zároveň pomsta nespútaných živlov na ľudskom diele, odkiaľ podchvíľou zaváňa otravný pach,
         a táto ošarpaná kancelária, kde v túto chvíľu povážlivo belejú steny. Darmo je, obyčajných
         ľudí z takej bohapustnej skazy musí pojímať hrôza. Zatiaľ nieto lieku proti podobným
         chorobám duší. Všetci, čo tu na malom priestranstve proti sebe stoja, každý s osobitnými
         myšlienkami, to cítia a poddávajú sa. Iba veľký Amerikán ešte sa pokúša udržať dobrú
         náladu. Povie pohotove priliehavý žart, na ktorom by sa za iných okolností zaručene všetci
         smiali, obracia sa pokojne k almárke a zdvihne ramená, akoby chcel odtiaľ vybrať fľašu a
         pohostiť pánov, ale potom náhle urobí dlhý skok vpravo, vybehne dvermi do bočnej
         miestnosti, kde vzápätí tresne výstrel.
   </p>
   <p>
    Vtedy Alpár zbadá, že sa dostal do nebezpečnej pasce. Stojí tu sám na troskách svojich
         veľkých plánov a proti nemu cudzí chlapi, zatarasúvajú mu priechod na slobodu. Hľadia mĺkvo
         naň a pozorne vyostrenými zreničkami striehnu na každý jeho pohyb. V hlave mu ešte doznieva
         výstrel, ktorým sa priateľ zbavil zodpovednosti za zločin. Srdce mu ide prasknúť. Pane na
         nebi, veď je on nevinný. A náhle vzkypí v ňom vzdor. Líca, od úst smerom k sluche, prebehne
         mu zlovestný, tmavý kŕč, z očú vyšľahnú blesky. Nie, nesmie sa nechať chytiť ako jahňa,
         bude sa biť, i keby ho to malo stáť krv, musí im uniknúť, dostať sa na slobodu. A prudko
         ako šelma vyskočí k východu, tvrdými, neváženými údermi päste zrazí k zemi žandára, ktorý
         sa mu stavia do cesty, ale vo dverách ho surovo chytí niekoľko železných rúk. Darmo sa
         bráni, hádže, ruje, besne trepe rukami i nohami, utŕži tým iba viac krvavých odrenín a na
         odvetu niekoľko bezohľadných úderov medzi oči a pod bradu, ktoré ho tak omráčia, že nevie
         zabrániť, aby mu nespútali pevne za chrbát ruky ako zločincovi. Nakoniec sedí vyčerpaný v
         aute medzi strážcami, hľadí pred seba tupo a sklesle a uvedomuje si v zamračenom vedomí,
         ako sa rýchlo mihajú v bočných okienkach stĺpy elektrického vedenia a stromy, stojace radom
         popri ceste, kade s ním uháňajú.
   </p>
   <p>
    Keď správa o tom príde do malého bytu nad stajňami, kde dve ženy prežívajú kalváriu múk
         od Alpárovho odchodu, stará pani Alpárová nezvykle prudko zatrepe ľavou rukou, vykriví
         tvár, akoby sa snažila svojimi slabými silami prekonať strašnú ťarchu, ktorá z výšok klesla
         na jej plecia, potom sa zatrasie ani vŕbový prút, keď sa mu príval vody prederie k
         porúchaným koreňom, a padne bezduchá na zem. Paulínka má potom veru dosť starostí a
         pokonávačiek, aby jej vystrojila dôstojný pohreb, aký si nebohá bezpochyby zaslúžila, a tak
         iba o tri dni má čas zabehnúť do mesta k známemu advokátovi, aby ho požiadala o radu a
         pomoc.
   </p>
   <p>
    Ukáže sa, že Alpárov prípad nie je ani taký tragický, ako ho bral on a ako zapôsobil v
         prvom okamihu na obe ženy. Jeho nevina sa hneď pri vyšetrovaní dokáže. Priťažil si iba tým,
         že surovo napadol a na tele poškodil úradnú osobu, vykonávajúcu službu. Preto treba na súde
         zložiť určitú sumu jednak ako odškodné, jednak na liečenie postihnutého a vyrovnať súdne
         trovy, spojené s prejednávaním prípadu, ak si, pravdaže, odsúdený nechce odpykať priestupok
         trestom vo väzení.
   </p>
   <p>
    Ach, to nie! Paulínka podnikne všetko, aby Alpára vyslobodila. Veď jej prichodí už ťažko
         pomyslieť, že behá bezmocne niekde po studenej dlažbe temnej, úzkej cely, že spáva na
         tvrdom lôžku, dostáva zlú stravu a že s ním zaobchodia ako s obyčajným zločincom. Čo sa aj
         zoderie, čo aj vycedí poslednú kvapku krvi zo svojich žíl, musí odniekiaľ zohnať peniaze.
   </p>
   <p>
    Niečo ešte zostalo doma, ostatné treba požičať. Musí sa obrátiť na dobrých ľudí, azda aj
         na otca. Ale v novom prostredí nestačila si ešte urobiť známosti. Tí bohatší sú opatrní,
         neradi požičiavajú cudzím, a chudobní nemajú. Otcovi zas darmo vykladá o svojom ťažkom
         rozpoložení. Nie, už si svoje vybrala. Ani počuť viac. A okrem toho skôr by si uviazal na
         krk skalu a skočil do žumpy, ako by jedinou hrivnou pomohol Alpárovi. Nech si väzy doláme
         tam, kde je. Nezaslúžil si iné. Keď sa dozvie, že zdochol niekde na šibenici, dá čertom na
         tanec. Tak. To je jeho posledné slovo.
   </p>
   <p>
    Vtedy nezostáva jej iné len odpredávať zo svojich šperkov a z domáceho zariadenia kus po
         kuse podľa záľuby kupcov, hoci jej to prichodí ťažko, lebo to už rozdáva seba. Mnohé kúsky,
         predmety používala už niekoľko rokov, prischol na nich jej pohľad, jej hmat a na niektorých
         i vôňa jej tela. Teraz sa dostanú do cudzích rúk, cudzie prsty sa ich budú dotýkať. Ale
         nieto iného východiska. Čas uniká. Najprv otvára ozdobné škatuľky, kožené puzdra, väčšinou
         znútra vystlané zamatom, vyberá zlaté retiazky, náramky, brošne a potom prichádzajú na rad
         kusy nového nábytku, skrine, diván, stôl a nakoniec vyprázdňujú sa i debny s bielizňou,
         lebo za odpredané veci nedostáva plnú hodnotu, hoci sú medzi nimi i najdrahocennejšie kusy.
         Kupci sú iba náhodní, väčšinou fabrickí robotníci, ich ženy z blízkej kolónie alebo priam z
         koniarní, nemajú často ani potrebu kupovať, je to všetko panské haraburdie, ktoré oni azda
         nebudú vedieť ani použiť, zlakomili sa len možnosťou výhodnej kúpy. Ak by vybadali, o čo tu
         vlastne ide, hneď by odskočili. Nie, oni to nepotrebujú, prišli sa len pozrieť. Musí preto
         prijať každú cenu, ktorú ponúknu. Takto odplynie veľa predmetov, aby sa mohla zaokrúhliť
         cena, ktorá je potrebná na prepustenie Alpára.
   </p>
   <p>
    Keď sa Alpár po dvoch týždňoch vráti, izbička v koniarňach nad stajňami má celkom iný
         vzhľad. Zostala tu iba čiastka opotrebovaného nábytku starej panej a Paulínkino zrkadlo. I
         debny sú prázdne, môžu sa povynášať na dvor. V izbe je potom viac miesta i svetla. Azda
         preto nasťahoval sa do nej iný vzduch. Nieto tu viac toho citového chvenia, ktoré vysielali
         proti sebe dve srdcia. Vyprchala i teplota a vôňa mladou, náruživou láskou prehrievaných
         tiel a stratil sa i šepot bozkmi omámených úst. Na všetko, čo tu ešte zostalo, usadil sa
         trvalo chlad, na stenách i na posteliach. Keď sem vojdú mladí manželia, nezmäknú im srdcia
         nehou. Obaja ohradzujú sa mlčaním, každý osobitne snuje nite myšlienok. Stratili všetky
         nádeje. Ten krásny svet, svet lesku, zábav, blaženosti, svet neobmedzenej voľnosti, svet
         opravdivej ľudskej dôstojnosti a hrdosti, svet čistej krvi, svet veľkých možností, ktorý
         tak blízko v ich vidinách zažiaril, že sa ho už zachytávali, náhle zhasol a zatvoril sa
         pred nimi. Viac nebudú môcť vstupovať doň. Jedinú príležitosť stratili. Upadli do nemilosti
         a sú poznačení. Pred sebou vidia iba neschodnú cestu biedy, po nej sa hrnú čriedy
         úbožiakov, bedárov, cestu stále stúpajúcu a namáhavejšiu, ktorá nikde nesmeruje, nikde sa
         nekončí. To je život prekliatych; večné lopotenie, ťažké brodenie časom, zápas s krvou a
         potom boj o miesto, chlieb a povetrie, ruvačka o vlastné bytie, kde záleží na sile,
         vytrvanlivosti a dravosti. To je teraz ich údel. Obaja to rovnako jasne vidia, nuž načo by
         o tom ešte hovorili. Iba zo zvyku si líhajú vedľa seba do postelí. Aj neustávajúci ruch
         neďalekej stanice, vypiskovanie a fučanie vlakov, vyzváňanie signálov rušivo zapadá do
         tohto prostredia. Nevie viac unášať, rozptyľovať, ale surovo nalieha, akoby chcelo
         zdôrazniť tú istú drsnú a stále sa opakujúcu skutočnosť. Zaiste preto necháva teraz
         Paulínka zatvorené okná.
   </p>
   <p>
    Nejaký čas Alpár nevychádza ani von. Ráno dlho vylihúva na posteli. Tvári sa, že spí,
         keď Paulínka chodí bosými nohami po izbe, šuchorí šatami, ale v skutočnosti iba mihalnice
         má spustené, myšlienkami už blúdi v hmlistých diaľkach. Niečo pred poludním navlieka si
         nohavice, nastokáva papuče a len tak v rozhalenej košeli, neumytý, neučesaný poneviera sa
         po dome, pripaľujúc si cigaretu o cigaretu. Oči má stále zapálené, nepokojné, tvár bledú,
         strhanú. Celé hodiny presedí pri stole, sledujúc bez slova Paulínkinu prácu. Niekedy mykne
         plecom alebo rukou, rozmliaždi v prstoch zvyšok cigarety, odhodí ju prudko do kúta, škaredo
         skriví tvár a zlostne osŕka, akoby sa chystal na obranu proti niečomu, čo sa do neho
         nebezpečne zahrýza. No potom hneď sklesne. Vidieť na ňom ešte väčšiu únavu. Udalosti
         posledných dní na neho ťažko doľahli. Nevie na ne zabudnúť. Stále sa musí k nim vracať. O
         peniaze, ktoré pritom tak ľahko a rýchlo stratil, mu ani nejde. Nikdy k nim vskutku
         nepriľnul. Paulínka sa mýlila, ak ho raz potvárala z lakomstva. Jej vena sa dožadoval iba
         preto, lebo si myslel, že mu dopomôže k lepšiemu postaveniu. Peniazmi, bohatstvom chcel si
         zaistiť slobodu, nezávislosť, aby si mohol dovoliť také veľké gestá, aké si dovoľovali jeho
         partneri od karát. Horšie znášal svoje pokorenie. Hoci hlavné súdne pojednávanie očividne
         dokázalo jeho nevinu, predsa nemôže sa už viac pokladať za počestného, bezúhonného človeka,
         akým dosiaľ bezpochyby bol. Možno to ľudia ani tak neberú. Ale on by si už nevedel s
         pokojným svedomím sadnúť k jednému stolu s takými pánmi, akých donedávna považoval za
         seberovných. Nevedel by im podať ani bez zapýrenia ruku, lebo by mal dojem, že ich zašpiní.
         Áno, od tých čias, ako padlo na neho podozrenie, ako siahla na neho ruka brachiálnej moci,
         má stále dojem, že je nečistý, svrabľavý, nakazený nejakou hnusnou chorobou. Pošpinili ho,
         pošliapali, zaobchodili s ním ako s obyčajným zločincom. Zviazali mu ruky, vsotili do
         temnice. Azda ho aj bili, plieskali. Nevie. Nechce to znova prežívať. Ale mohlo k tomu
         ľahko dôjsť. On sa bránil, zúril, neovládal sa, a v takom prípade mohli stratiť aj žandári
         trpezlivosť. So zločincami sa nezaobchádza v rukavičkách. Ach, aká hrôza. Ako sa len
         opovážili? Vyzerá to tak, akoby v ňom boli zahlušili slobodného, hrdého človeka. Odteraz
         bude naozaj vyvrheľ, ožran, naničhodník. Takého ho chceli mať. Ako sa s tým len zmieri?
   </p>
   <p>
    Paulínka chodí okolo neho, niekedy spočinie útrpne na ňom pohľadom, ale hovorí málo.
         Nechce sa miešať do jeho myšlienok. Vie asi, čo ho ťaží, a preto správne dôvodí, že by mu
         ona nepomohla. Bude dobre, keď sa prehryzie sám. Čas všetko urovná, zahojí. I jemu donesie
         úľavu a vzchopí sa. Natoľko vari môže veriť v jeho sily.
   </p>
   <p>
    A skutočne, jedného dňa vstane skôr, pooblieka sa, obuje, hneď po raňajkách ide von,
         zostane tam celé predpoludnie, a keď sa vráti, oznámi jej, že bude robiť vo fabrike.
   </p>
   <p>
    Paulínka to prijme navonok pokojne. Bola vari pripravená na všetko. Iného východiska ani
         nieto. Kdeže sa pohnú? Stratili všetky možnosti, zásoby sa míňajú, hrozí im nedostatok,
         hlad, nuž treba sa chytiť každej príležitosti. Pred Alpárom si aj pochvaľuje. Už si tu vraj
         zvykla. Azda by ľutovala, keby mala odísť. Majú svoje bývanie, hoci malé, ale vyhradené len
         pre seba. Keď sa budú usilovať, aj tu si vytvoria hniezdo šťastia. A veru nemusia tu dlho
         zostať. Azda rok, dva. Potom uvidia. Nejaké riešenie sa už len nájde. V očiach sa jej mihne
         aj záblesk jasnej dúhy. Musí dodať Alpárovi odvahy, áno, treba ho posmeliť, keď sa už
         prebral z prvého omráčenia. Ale na srdci jej ovisla olovená ťarcha a len s vypätím síl sa
         jej podarí dosiahnuť, že sa jej hlas náhle v hrdle nezadrie a nezaleje žiaľom. Niekoľko dní
         chodí ako námesačná. Neuvedomuje si, čo berie do rúk a čo má s tým robiť. Neraz sa celkom
         zabudne. Utiahne sa do kúta ako poľakané dievčatko, presedí celý čas, kým je Alpár preč, na
         stolici s rukami nečinne zloženými v lone a dumá, dumá. Ba zavše skotúľajú sa jej dolu
         tvárou i slzy. Sú to slzy beznádeje.
   </p>
   <p>
    Potom sa pokúša zmieriť s osudom. Ale nie je to tak ľahko. Paulínka nebola síce zvyknutá
         na panský život, aby sa musela teraz v niečom uskromňovať. Vyrástla na dedine medzi bosými,
         ufúľanými deťmi pri hrách na pažiti, v jarku, v úzkych dvoroch medzi nízkymi drevenicami,
         zamorenými zápachom blízkych chlievov, maštalí, hnojísk. Stýkala sa s obyčajnými ľuďmi,
         poznala ich spôsoby i starosti, videla ich ťažkú robotu, sama robila. A nebadala v tom
         nijaké poníženie. A predsa čakala od života viac. Najmä keď si ho predstavovala po
         Alpárovom boku, ach, veď v tom nie je hriech. Každé dievča, kým ešte usilovne polieva
         muškáty v oknách a preštepuje stolisté ruže na šípové prútiky v záhradke pred domom, sníva
         večerami pri mesiačiku o striebornom rytierovi, ktorý ju príde jedného dňa odkliať a
         odviesť do slncovej ríše. A ona mala na to aj prvenské právo. Bola jedináčka, mala svätú
         mamu, vznešenú kerestmamu, chodila do polgárky, poznala mesto, dostala sa i do lepšej
         spoločnosti. Bolo jej ľahko vybájiť si ružový svet, obydlený vyšperkovanými princmi,
         princezničkami. Jasne videla dlhé komnaty, vysvietené krištáľovými lustrami, vyleštené
         parkety, masívne stoly, vytapetované stoličky s vysokými vyrezávanými operadlami, veľké
         zrkadlá, zlatom vyšívané baldachýny nad vysokými posteľami, počula tlmený šepot za stenami,
         klopkanie lakoviek na mramorových chodbách, samopašný smiech, šuchorenie hodvábnych šiat,
         cítila ťažkú vôňu pretepleného povetria, rozpoznávala pestré farby kobercov, mäkkosť
         hodvábu, hladkosť mušelínu, jemnosť čipiek, áno, to všetko. A k tomu si ešte primyslela
         hlbokú záhradu, popretínanú hladkými cestičkami, prizdobenú jazierkami, fontánkami a
         bielymi sochami divých žienok a krásnych bôžikov, uprostred ktorej by bol altánok, husto
         osnovaný divým hroznom, kde by sa dalo v letných dňoch odpočívať. Ach, krásny, voňavý svet
         rozprávok. A teraz čo z neho zostalo?
   </p>
   <p>
    Veľmi málo. Úzka izba nad stajňami s výhľadom na stanicu, kadiaľ sa neprestajne
         preháňajú rachotiace vlaky, a tam ďalej pod zamračenou oblohou na čierne, lomené strechy
         fabriky, obstúpené vôkol vysokými komínmi. To je biedny svet ľudského plahočenia. Voľakedy
         naň hľadievala len z veľkej diaľky, až z Kozieho vrchu, a počúvala, čo jej o ňom rozpráva
         Tóno. Ležal bezmocne hlboko pod ňou v údolí ako odporné chrobáčisko, zahrýzajúce sa do
         zeme, a predsa už vtedy mala z neho strach. S hrôzou si obzerala chlapov, ktorí sa
         pravidelne popoludní odtiaľ vracali a zastavovali u nich v krčme, aby si aspoň jedným
         dúškom ovlažili spečené gamby, prečistili zuby a hánkami povytierali okarpavené oči. Ach,
         mali také hrboľaté čelá, navreté žily na krku, dokaličené tváre, hranaté ruky, napuchnuté
         prsty, dorezané dlane, tak ťažko dýchali, boli samý olej a sadza, sálala z nich ešte
         pekelná žiara. Zaiste sa ruvali s diablom. Nechápala, prečo sa ta každý deň vracajú, a
         prechovávala vo svojom nevinnom detskom srdiečku určité obavy o svojho otca, ktorý tam tiež
         chodieval.
   </p>
   <p>
    Teraz je v ňom sama a zisťuje, že je hroznejší, ako si to predstavovala. Naozaj to je
         fliačik pekla na povrchu zeme, smradľavá chrasta, vyvretá z prekliatych útrob. Ako je tu,
         ešte nevidela čistý kvietok, zelený list. Nie, tu si nemôže udržať nič svoju prirodzenú
         krásu, čistotu a sviežosť. Všetko je poznačené, porušené. Stromy sú čierne a znetvorené.
         Nevedia sa zodvihnúť pyšne do výšky, prikŕčajú sa, rozkladajú pokrútené konáre nízko ponad
         zem, akoby mali hrby. Stráne sú šedivé ako na vyhorenisku. Pod oblohou neustále prevaľujú
         sa ťažké kúdliská hnedobelasého dymu a žltého prachu, ktorými sa len namáhavo prediera
         slnce. Popri cestách, vedľa koľajníc, ktoré pretínajú údolie krížom-krážom, na fabrických
         dvoroch a všadiaľ, kde oči objavia voľnejšie priestranstvo, ležia vysoké hŕby uhlia, prachu
         a rozličného železného haraburdia. Okolo stoja ozrutné konštrukcie železných barakov,
         sčasti obité hrdzavým plechom, sčasti otvorené. Pod nimi v čiernych tuneloch miznú celé
         vlaky nákladu. Niekedy vyšľahne znútra belasý lúč a potom vidieť celé zložité, večne
         pracujúce železné útroby. Nejaká mocná čeľusť ťahá po lesklom páse širokú kladu hore-dolu a
         zas späť, kým ju tvrdá päsť, dopadajúca v pravidelných prestávkach, neroztľapká na platňu.
         Inde akási veľká ruka načahuje sa spod stropu dolu, berie dlhý trám a lomí ho na kolene,
         ktoré sa jej práve nadstavilo. Hneď vedľa z točitého plechového čreva vybieha plaz, je
         žeravý a zaiste veľmi jedovatý, krúti sa a mece celým dlžizným telom, hľadajúc, koho by
         smrteľne uštipol alebo popálil. A naproti prevažuje sa masívny kotol, visiaci na hrubých
         oskách, a dolu schodom leje ohnivú vodu. Ako padá na dlažbu, syčí, iskry brýzgajú a
         zapaľujú na všetkých stranách biele plamene. Povetrie hučí, olej škvrčí, železá škrípu,
         nezmyselný rachot zalieha na uši a otriasa zemou. Človek sa v tomto chaose úplne stráca a
         celkom iste vedie márny boj so železným gigantom. Vidieť ho, ako splašene pobehúva,
         poskakuje, uhýba sa, bezmocné ruky vytŕča proti žiaram, ktoré zo všetkých strán útočia na
         neho, zakrýva si tvár, niekde visí na lane alebo sa šplhá po stene, inde krúti sa na strmom
         schodišti a mizne v dierach, ktoré vedú niekde do bludíšť podzemia. Je celý čierny, len oči
         mu svietia, keď sa pozrie do žiary alebo do slnca. Paulínka sa ho tu obáva. Má taký čudný,
         zdanlivo pokojný, krotký, a predsa stajene divoký a výhražný pohľad! Keď sa má s niektorým
         stretnúť, vždy ju stláča úzkosť a radšej odvráti oči, aby oň nezavadila.
   </p>
   <p>
    Ach, ako rada by sa vrátila ta, odkiaľ prišla. Bol to iba malý svet, dva grúne a medzi
         nimi vysoké nebo. Ale bolo tam ticho, priezračná voda, dúhové skalky, nemé ryby so sklenými
         očami, boli tam voňavé hory, rosou skropené lúky, plaché srnky a zvedavé jelene, boli tam
         smelé líšky, škrekľavé orešnice a hlavne ľudia naozaj krotkí, ktorých sa nemusela báť. Keď
         vychádzalo nad ránom slnce, všetko sa dôverne rozsvietilo, zasmialo; biele chuchvalce
         obláčkov, roztrúsené po oblohe, strieborné jedle na grúni, zlaté jablone pod chalupami,
         guľôčky rosy na muškátoch, skromné lúčne kvety pod kríkmi i ľudské oči. Mohla otvoriť okno
         do záhrady a veselo spievať za drozdom. Mohla sa radovať, že vstala a našla ten istý deň,
         ktorý ju blažil včera. Tu takú nevinnú radosť nikdy nezažije. Tu vari ani nieto radosti.
         Hoci stretáva na každom kroku ľudí, cíti sa stratená.
   </p>
   <p>
    Prirodzene, sú aj tu príjemnejšie miesta. Napríklad, štvrť panských domov. Keď tadiaľ
         prechádza, už z bázne k neobvyklému miestu mimovoľne stíši krok a obracia oči k oknám. Na
         všetkých sú drevené, na bielo natreté okenice. Niektoré bývajú odchýlené a vtedy za nimi
         môže rozpoznať zlaté strapce ťažkých záclon a vari i obrysy veľkého palmového listu.
         Niekedy za vysokými železnými bránami, ktoré sú vždy starostlivo zatvorené, ozýva sa
         samopašný detský krik, medzi dvoma stĺpmi pobehujú vytrvalo železné ramená hojdačky, na
         stenu podchvíľou vyletí veľká lopta, niekto sa ju znaží naspodku chytiť. V džavote
         zvonivých detských hlasov ozve sa občas i plnší ženský hlas. Bude to akiste vychovávateľka.
         Alebo hore za domami v terasovitej záhrade chodí nejaký muž s holou hlavou, s vysúkanými
         rukávmi, obstriháva kríčky ríbezlí a pôľčiat alebo drží v rukách gumenú hadicu a vysokým
         kosierkom prúdu polieva záhony zeleniny a kvetov. V tých domoch žijú ľudia pokojnejšie a
         radostnejšie. Zdá sa, že ich nemýlia plamene, ktoré šľahajú z fabrických komínov a hrozia
         zapáliť povetrie, že necítia otrasy zeme, nepočujú strašné výbuchy, lomoz surových strojov
         a úzkostlivé výkriky ľudí, čo zápasia s nimi, lebo vedia sa ešte smiať, poznajú zábavu,
         pestujú kvety. Tu by sa i jej voľnejšie dýchalo.
   </p>
   <p>
    Ale v koniarňach sa cíti ako vtáča v klietke. Škoda reči. Keby sa nepresvedčila,
         neverila by, že sa tam dá aj bývať. Je to zaiste posledné miesto, kde ešte môže ľudské
         plemeno obstáť. Vysoký barak bez omietky, postavený vedľa kanála, ktorým sa splavuje všetka
         nečistota z fabriky. Po oboch stranách paria sa hŕby hnoja. Každý deň vysýpajú tu smeti,
         staré handry, črepy, ktoré nazbierali v kolónii a v panskej štvrti. Roje múch mrvia sa
         neustále zapáchajúcim povetrím. Keď popoludní oprie sa sem prudšie slnce, obsypú steny
         baraka, aby si vyskúšali prevlhnuté nôžky a krídla. Ťažký zápach zdochlín, hniloby a
         spáleného oleja šíri sa do okolia. Voľakedy tu boli stajne pre fabrické kone a chlievy
         blízkeho závodného hotela. Nad stajňami boli sklady s postrojmi a niekoľko úzkych, tmavých
         komôrok pre kočišov a slúžky. Cez vojnu kone odviedli na front a sklady vykradli. Do stajní
         povťahovali napolo rozbité vozy z dvora a na poschodie do prázdnych komôr nasťahovali sa
         rodiny, pre ktoré sa už nenašlo miesto v kolónii. Sú to všetko ľudia poznačení životom,
         chlapi, väčšinou nádenníci, ktorí si svoju biednu mzdu musia vytĺkať najťažšou robotou na
         fabrických dvoroch, ich ženy, vychudnuté strádaním a zodraté lopotením, a potom deti, kŕdle
         zababrancov, stále hladných a polonahých. Skutočná bedač, spodina ľudskej spoločnosti. Nie,
         ona sa nikdy nezmieri, že sem zapadla. Vždy bude clivieť a túžiť po niečom inom. Nemôže
         uveriť, že by jej život mal tu plesnivieť.
   </p>
   <p>
    A, chvalabohu, ani Alpár sa tu dobre necíti. Rozhodoval sa v bezmocnom vzdore. Svet ho
         pritlačil zo všetkých strán, a on sa ešte necíti takým slabým, aby ležal na lopatkách. Nech
         si nenamýšľajú, že ho vyradili. On im ukáže, že nepotrebuje cudzie peniaze. Keď na to
         príde, zarobí si ich vlastnou rukou, lebo to vie. Neľaká sa námahy, potu. Veď voľakedy tu
         robil a dokázal čo ktorýkoľvek iný, nuž je zvyknutý. Nebude sa hanbiť za čiernu tvár a
         dokálané ruky ani za umazané belasniaky. Robota ho nikdy neponižovala a raz môže byť zase
         pánom.
   </p>
   <p>
    Okrem toho veľa zavážilo i priateľstvo. Veď vlastne v tomto kraji vyrástol. Neďaleko
         odtiaľ sa narodil. Všetci jeho rovesníci tu pracujú. Môže sa s nimi stýkať. Dokonca jedného
         dňa sa stretne s Frídkom. Ach, Frídko, starý drusa, verný kamarát z vojny, veľká, hrboľatá
         kotrba, v ktorej stále vŕta nejaký nespokojný červík, guľatý človiečik so škamravými
         očkami, ale so sladkým srdcom a širokou dušou. Prečítal stovky kníh a práve toľko ich sám
         premyslel. Večne by chcel niekoho organizovať, niečo naprávať. Lebo svet zle stojí, krivo
         vyrastá. Mohol by sa raz prevrhnúť a zasypať život. Preto ho treba zavčasu podoprieť, dať
         mu nový rám, aby sa mohol pevnejšie oprieť, a on má systém.
   </p>
   <p>
    Ale fabrika zase rozjatrí v ňom boľavé rany. V poslednom čase sa tu veľa zmenilo:
         poriadok, výroba, oddiely, kancelárie a potom páni. Vládne tu nový duch, ktorý sa Alpárovi
         vonkoncom prieči. Voľakedy malo všetko svoj ustálený chod, k niečomu spelo, pribúdali nové
         objekty, bolo vidieť snahu i robotu. Teraz badať určitú únavu, bezohľadnosť, akoby sa začal
         rozklad. Niektoré oddiely mlčia. Na oknách previsuje stará pavučina, vnútri hrdzavejú
         stroje, niekde pod nimi spodnými kanálmi jednostajne čľapoce vypustená voda, dvor zarastá
         burinou, vychladnutý komín čnie vedľa hluchého, opusteného staviska vyzývavo do oblohy.
         Neutešený, skľučujúci obraz. Robotníci postávajú alebo lozia pomedzi plenu, neprejavujú
         chuť, z ich rúk vychádza iba hrubá, polovičatá robota, ktorá sa nedá často ani upotrebiť,
         preto ju hneď vyhadzujú na hŕby pred fabriku. Zbytočné plytvanie silami a materiálom.
         Alpára to rozhorčuje. Mal blízky vzťah k fabrike. Patril k nej, lebo tu celé okolie
         zrastalo, pulzovalo s ňou. Bol rád, že vzrastá, že z roka na rok spôsobuje väčší rachot a
         rozširuje silnejší zápach. Bola to síce nákaza, ale nákaza, ktorá štepila a vydrážďovala
         život. Zo dňa na deň väčšie zástupy ľudí nasycovali sa z nej. Teraz chradne, vysychá, akoby
         jej niekto v samých základoch podtínal zlomyseľné korene. Ktože je to? A tu musí Alpár
         dobre zatisnúť zuby a zaťať päste, aby krotil zúrivosť, ktorá v ňom vrie. Zdá sa, že ho už
         nepopustí príšera, ktorá mu práve v najlepšom životnom rozbehu zastúpila cestu. Kto mu
         zničil kariéru? Kto mu pošpinil lásku? Kto ho pripravil o česť? A odpoveď je vždy rovnaká:
         Noví páni!
   </p>
   <p>
    Hneď v prvý deň sa poškriepi so svojím dielovedúcim. Je to starší, dobre živený
         holohlavý pán v okuliaroch! Hádam zle vidí. Zastaví sa pri ňom a upozorní ho, že nity,
         ktoré vysekáva na stroji, sú krátke. Alpár si ho len opovržlivo premeriava a robí rovnako
         ďalej.
   </p>
   <p>
    Či počul?
   </p>
   <p>
    Áno. Alpár počul, ale nedbá!
   </p>
   <p>
    Okuliarnik sa rozčuľuje. To všetko pôjde do výmetu.
   </p>
   <p>
    Alpár červenie, sekne kľukou a hromží. Krista mu, nech si robí sám!
   </p>
   <p>
    To nie je jeho robota.
   </p>
   <p>
    A čo je jeho robota?
   </p>
   <p>
    On má predsa svoje zadelenie.
   </p>
   <p>
    A čím bol dosiaľ?
   </p>
   <p>
    Dielovedúci nepovie nič. Rýchlo sa obráti a odchádza napaprčený preč. Do večera sa v
         blízkosti ani neukáže. Ale druhého rána je Alpár vypísaný na karte. Má ísť vyhadzovať uhlie
         z vagónov. A potom sa už do dielne nedostane. Túla sa po dvoroch s ostatnými nádenníkmi.
         Tíska po úzkych koľajniciach vozíky, vláči na pleciach zväzky železných prútov, prehadzuje
         plenu v daždi i v mraze. Všetko psia robota. A nakoniec sa ocitne ďaleko za fabrikou.
         Roztĺka puckou trosku, ktorú sem vysýpajú. Je tu viac takých gelejníkov ako on. Všetci
         rovnako mraštia čelo, popľúvajú si dlane a hrešia.
   </p>
   <p>
    Alpár priam zúri. To je robota pre hovädá. Ako sa opovážili poslať ich sem? Jeho miesto
         je pri stroji. Aký cieľ týmto sledujú? Chlapov vyháňajú na trosky hlivieť a stroje
         nechávajú hrdzavieť. Myslia si, že majú do činenia s volmi. To je predsa svinstvo.
   </p>
   <p>
    A Frídko prilieva ešte olej na oheň. S každým tak robia. Čo lepších, našich ľudí
         vyhadzujú z dielní a posielajú ich na dvor, aby nemohli mať vplyv, aby im nevideli na ruky.
         Neskoršie ich prepustia. Nemajú pre nich robotu. Snáď pozdejšie. Nech sa potom hlásia. Vo
         fabrike zostanú len ťuťmáci, bojkovia, pätolizači, a s tými robia, čo chcú. Znižujú im
         mzdy, zatvárajú oddiel za oddielom. Vraj výroba sa nevypláca, neprichádzajú objednávky zo
         zahraničia a okrem toho znemožňuje ich česká konkurencia. Majú zastaralé stroje, zdĺhavú a
         nákladnú výrobu. Bolo by treba modernizovať a nemá kto investovať. Možno by to bolo aj
         zbytočné. Závod nemá v blízkosti žiadne stroje. Konečne nieto ani odborných robotníkov. Nuž
         to sú veľké nedostatky. A raz zastavia celú fabriku. Stroje odmontujú a odvlečú, železo
         predajú. Zostanú iba prázdne baraky. Celkom tak ako v Krompachoch. Ľudia môžu ísť hrýzť
         skaly. To je ich zámer.
   </p>
   <p>
    Alpár škrípe zubami. Preto nás oslobodili. A my si to dovolíme. Tu treba niečo robiť.
   </p>
   <p>
    Veru treba.
   </p>
   <p>
    Nuž čo?
   </p>
   <p>
    Organizovať sa.
   </p>
   <p>
    Ale najprv vešať.
   </p>
   <p>
    Ach, nie, nie. Frídko s tým nesúhlasí. Dosť bolo zúrenia, a čo sa tým dosiahlo? Páni sú
         zase na svojich stolcoch a bedár ťahá ich káru. Iba nevinnej krvi veľa vytieklo. Skôr
         pomôže rozvaha, rozum. Treba sa organizovať, zakladať skupiny, presviedčať, vychovávať
         súdruhov, aby sme mali pochopenie za spoločnú vec. Keď nás bude dosť a keď budeme mať
         svojich ľudí všade dobre rozostavených a hlavne spoľahlivých, budeme predstavovať určitú
         silu, ktorá všade zaváži. Potom budeme môcť predkladať i svoje požiadavky. Rebéliou by sme
         si iba uškodili, pokazili by sme aj to, čo máme, lebo by sme dali našim protivníkom
         príležitosť, aby nás vytisli i z tých pozícii, ktoré sme dosiahli. Netreba sa prenáhliť.
         Nech len čas dozrieva. Čas pracuje pre nás. Starým poriadkom odzvonili.
   </p>
   <p>
    No Frídko má jednu zlú vlastnosť: veľa káže a myslí si, že rečami napraví svet. Poriadny
         nôž a povraz viac urobí ako hŕby kníh. Alpár sa už o tom presvedčil. Teraz sa rozhodne
         konať tiež podľa toho receptu a na vlastnú päsť. Na niekoľko dní zmizne a potom nocou
         dovedie domov nejakého cudzinca v krátkom, ošúchanom remennom kabáte. Paulínka mu nevidí
         dobre ani na tvár, keď ho víta vo dverách. Má vyhrnutý golier, hlboko do čela stiahnutý
         klobúk. Alpár ho rýchlo vedie do izby a káže zamknúť dvere. Bude vraj u nich bývať, len
         nesmie do izby nikoho bez jeho dovolenia vpustiť a hlavne, musí si dať pozor na jazyk.
   </p>
   <p>
    Paulínka robí tak, ako sa jej prikazuje. Nepozastavuje sa nad tajomným hosťom. Alpár
         mával vždy divné známosti. Vedela tiež, že máva sklony k rozličným úkladom. Bola to už vari
         jeho vášeň. Vždy niečo tajne pripravovať a čakať, kým to vybuchne. Ju to nemýlilo. Ba
         napodiv všetko schvaľovala, čo robil.
   </p>
   <p>
    Cudzinec sa usadí v izbe a podľa všetkého chce sa tu zdržať dlhšie. Je veľmi obozretný,
         aby ho nevideli. Vo dne spí alebo píše a večer dobre po súmraku vychádza s Alpárom zahúlený
         v kabáte do noci a vracia sa len ráno.
   </p>
   <p>
    Inakšie sa nič nedeje. Dni pravidelne plynú. Alpár odchádza do roboty. Paulínka sa
         snaží, aby mala v byte čisto, na polici aké-také zásoby, chodí s taškou na nákupy, stretáva
         sa s inými ženami, prehovoria pár slov, potom sa s úsmevom lúčia. Za oknom na stanici
         vypiskujú vlaky.
   </p>
   <p>
    A predsa v povetrí cítiť určité napätie. Svet nepokojne pulzuje.
   </p>
   <p>
    Tu na okolí upínajú sa oči najviac na fabriku. Všeobecne sa pociťuje, že tam nejdú veci
         tak, ako by k ich spokojnosti mali ísť. Badať určitý úpadok. Z komínov sa toľko nekudlí.
         Chlapi sa ponosujú, vyháňajú ich na nádennícke práce, znižujú mzdy. Niektorí sa už obzerajú
         po inom zamestnaní. Opytujú sa svojich známych v Argentíne, v Kanade a vo Francúzsku, aké
         sú tam pomery a ako by sa ta dostali. Ach, fabrika bola vždy ich životná otázka. Zrástli s
         ňou. Od kolísky do hrobu súviseli s ňou ako nitôčky plesne so zemou. Bola im živnou pôdou,
         ktorá ich kŕmila, ale bola im aj hydrou, čo im vyciciavala posledné sily zo špikov. Sotva
         sa naučili rozprávať, hovorili o nej. Sotva im navreli svaly, išli si ich vyprobovať tam.
         Spočiatku robili na jednu smenu, potom na dve, niektorí až na tri. Spávali v šalandách.
         Boli čierni. Domov chodili len v sobotu, aby sa umyli. Deti jedli chlieb, vytlčený v nej
         perlíkmi zo železa. Mal chuť hrdze, potu a krvi a bol to dobrý a sýty chlieb. Chlapi iba
         ňou zapáchali a ženy si zvykli na tento zápach, mali ho rady. Keď niektorá ovdovela, divela
         najviac za ním. Aj kríže na hroby im odliala fabrika. Teraz prechovávali o ňu obavy. Čo
         bude s ňou? Hovorí sa, že sa nevypláca, že štát na nej prerába. Zastavia ju, nie? A čo bude
         s nimi? Je tu veľa dolín, odkiaľ chodia otcovia sem zarábať na chlieb: horný, dolný vidiek,
         potom celá starohorská dolina, mnoho dedín a všetko biednych, vystrčených v horách, bez
         vlastného chotára. Ach, nie je to len štyritisíc chlapov. Je to oveľa viac, päť až
         desaťkrát toľko hladných žalúdkov. Čo budú títo jesť? V horách nenájdu všetci obživy. Kde
         sa podejú?
   </p>
   <p>
    Do takýchto myšlienok netreba veľa iskier nakresávať, aby sa zapálili a zahoreli
         nebezpečným plameňom. Stačí, keď niektoré chlapčisko cinkvajzom napíše na vráta obecnej
         bujačiarne: Proletári celého sveta, spojte sa! Ľudia zistia, že majú naozaj veľa spoločných
         záujmov, že patria k sebe, a pocítia potrebu zodvihnúť sa, ísť spoločne hoci s holými
         rukami proti tým, čo ohrozujú ich bezpečnosť, a vyriešiť si všetky záležitosti po svojom a
         hneď. Len čakajú, ktorý sa zodvihne prvý.
   </p>
   <p>
    Žandári na staniciach majú pohotovosť. Patrolujú po dedinách, robia vychádzky i do
         samôt, sledujú pozorne pohyb i prácu ľudu, nemajú radi, keď sa niekde zhlukujú. Veľmi často
         sa zastavujú pri svojich vidieckych zpravodajcoch: teraz ich úloha je dôležitá. A Tóthovci,
         Palástovci, Gönderovci im ochotne oznamujú. Naozaj, ľudia v ostatnom čase veľa frflú a sú
         podráždení. Večerami schádzajú sa chlapi po domoch. Sú to všetko známe tváre, starí
         rebelanti, boľševici.
   </p>
   <p>
    Verné uši poslúchajú a sliedivé nosy ňuchajú. Riadia sa podľa tajných príkazov. Keď majú
         podozrenie, použijú všetky prostriedky, ktoré majú naporúdzi, aby si získali priazeň
         mocných. Telefóny neustále zvonia, poslovia behajú. Každú chvíľu rozháňa auto so žandármi
         kŕdle husí po dedinách. Siete sú dobre rozhodené, ale lov sa nedarí. Hliadka príde vždy
         oneskorene na miesto, kde sa niečo deje.
   </p>
   <p>
    A zatiaľ za jedným oknom nad stajňami v koniarňach sedí človek, hrúži sa nad stolom do
         myšlienok, občas sa postaví i k oknu a hľadí dolu na ulicu, kade prechádzajú ľudia, na
         vlaky, a keď zabehne pohľadom povyše za dolinou a zastaví sa pri skupine fabrických
         komínov, vždy sa mu mihne očami ostrý, zlovestný záblesk. Nie, nedostanú ho, najprv im
         poriadne podkúri pod nohy.
   </p>
   <p>
    Paulínka vie, že sa niečo pripravuje. Sem-tam začuje v izbe hlučný rozhovor. Alpár s
         cudzincom veľa besedujú. V poslednom čase prichádza aj Frídko. Zatvoria sa do izby a vedia
         tam presedieť i niekoľko hodín. Pravdaže, zo slov, ktoré prenikajú k nej, veľmi málo
         rozumie. Iba tuší, že sa v nich skrýva nebezpečenstvo. No nepodnikne proti tomu nič, ani
         nemá odvahy. Alpárovi dôveruje. Má skúsenosť a šťastie. V duchu s ním aj súhlasí, lebo i v
         nej vzmáha sa odpor proti novým poriadkom. Myslí si, že by sa aj jej uľavilo, že by sa hneď
         napravili všetky krivdy, ktoré ju stihli, keby sa vrátil starý svet. A potom, nevedia ju
         ani natoľko zaujať udalosti, ktoré sa okolo odohrávajú, aby sa nimi vážnejšie zapodievala.
         Po tieto dni nadobudla presvedčenie, že je v druhom stave. A to ju naplňuje takým radostným
         vzrušením, že sa mu celá odovzdáva. Myslí a dbá iba na svoj stav. Bude mať dieťa. Azda
         naozaj chlapca, ako si prial. Božemôj, Alpárovo dieťa. Celá sa roztápa vnútornou žiarou
         blaženosti pri tomto vedomí. Ani si nepomyslí, aké rozpaky cítila a v akej hrôze sa
         umárala, keď bola pred rokmi v takom istom stave. Nie, teraz je to iné. Rada sa tomu
         odovzdá. Dieťa znamená zabezpečenie jej lásky, znamená puto, ktoré nebude zaväzovať iba ju.
         Akiste sa potom niečo zmení. Alpár k nej po svadbe ochladol, teraz je zaneprázdnený. No keď
         bude vidieť svoje dieťa, zaiste sa vráti, okreje a otvorí jej svoje srdce. Preto ani netrpí
         samotou.
   </p>
   <p>
    Ale jedného večera ju náhle vyruší neobyčajný zhon na chodbe. A keď otvorí dvere, stojí
         zoči-voči akejsi rozhorčenej žene, ktorá vedie za sebou žandárov. Nikdy ju nevidela. Iba
         podľa jej vzhľadu háda, že pochádza tiež z podobného, biedou zamoreného baraka, ako sú
         koniarne, alebo priam z kolónie. Je práve taká zodratá a vycivená ako tie, s ktorými sa
         denne stretáva tu na schodoch, možno ešte biednejšia a hlavne nešťastnejšia. Má strapaté
         vlasy, vpadnutú, až šedivú tvár, oči vylúžené, teraz aj divé, rúti sa vedľa Paulínky dnu a
         kričí ako zmyslov zbavená. Už má toho dosť. Tu nech si hľadajú svojho prekliateho agenta.
         Jej nech dajú pokoj. Nikdy nikoho neukrývala, lebo nechce sa nájsť s deťmi na ulici. Dosť
         na tom, že jej nejaký pobehaj kazí a odvádza muža.
   </p>
   <p>
    Paulínka stŕpne. Z rozhovorov, ktoré sa viedli v poslednom čase v izbe, vyrozumela, že
         dnes má byť schôdza priamo tu v koniarňach. A na mrkaní skutočne videla, ako sa dvorom
         kradnú tmavé postavy. Mizli niekde v stajniach. Po večeri, ako obvykle, Alpár i s cudzím
         chlapom odišli. Teraz sú istotne tudolu pod nimi a netušia, akému nebezpečenstvu sa
         vystavujú. Žandári budú prehliadať celé koniarne. Zídu i dolu a nájdu ich. To je zle. Srdce
         sa jej trasie a nevie utajiť veľké prekvapenie. Stojí ako mocným nárazom vetra zavalená.
         Keby ich mohla upozorniť. Naraz cíti, že i ona prináleží k tým ľuďom tudolu. Zúčastnila sa
         na ich podujatí a nesie tiež za všetko, čo sa stane, zodpovednosť. Teraz iba na nej záleží.
         Treba niečo robiť. Veď medzi nimi je i jej muž. Alpár. Nesmie dopustiť, aby ho chytili,
         znovu sputnali a uväznili, nie, to nie. A náhle sa rozhodne. Keď žandári vojdú za ženou do
         kuchyne a chystajú sa prehľadať byt, ona sa obráti, ba priam beží dolu schodmi. Nedbá, že
         tak budí podozrenie. Na prízemí sa stratí v tme. Každý schodík, ktorý sa jej podarí v behu
         preskočiť, ju presviedča, že bude pri cieli skôr ako tí, ktorí ju azda prenasledujú.
   </p>
   <p>
    V stajniach ešte nikdy nebola a na dvore je tma. Spolieha sa len na dôvtip. Akýsi starý
         konský zápach prináša závan vetra odhora. Tam, ako sa pamätá, vídava zamrežované okná,
         medzi nimi sú široké vráta. Tie budú asi zamknuté, ale niekde povyše výklenku by mali byť
         ešte úzke dvere. A práve o tie narazí, keď sa prešuchuje popri stene.
   </p>
   <p>
    Sprvu sa zháči. Kde to vošla? Stajňa je preplnená. Predovšetkým prázdnymi vozmi a
         rozličným náradím, ojami, rebrinami, postrojmi, chomútmi, niečo visí z povaly, niečo na
         bočných stenách, ostatné je len tak pohodené, nakopené bez ladu a skladu. A medzi tým
         haraburdím ľudia. Tmaví chlapi. Niektorí sa opierajú o bočnice vozov, o kolesá, iní sedia
         po ojciach, rebrinách, ale väčšinou nehybne stoja pomedzi. Vidieť im široké plecia, veľké
         hlavy. Divné zhromaždenie. Na prvý pohľad sa zdá, že sú prítomní na nejakom tajomnom
         obrade. Ruky majú zastrčené vo vreckách, hlavy trochu sklonené, čelá stiahnuté a tváre
         zahĺbené. Nie sú náklonní dať sa niečím vyrušiť. Vpredu vo svetle odrotovaného lampáša,
         ktorý visí zo stropu, na ľahkom koči stojí on, cudzinec, a hovorí. Doma ho vídavala často.
         Prechádzal cez kuchyňu vo dne, ak nespal oblečený za stolom v izbe, kde mu nosila jesť.
         Občas si vymenil s ňou pár slov. Ale nikdy si ho bližšie nevšímala. Neopovážila sa. Zdal sa
         jej taký tajomný, dôležitý, neprístupný, uzavretý. Prechovávala k nemu bázeň. Bála sa, že
         vzbudí v ňom zlé podozrenie, keď prejaví oň záujem. A teraz ho má pred očami. Stojí na
         vyvýšenom mieste a hovorí k celému zhromaždeniu. Nie je ani taký veľký, a predsa pôsobí
         hrozivo. Oči mu svietia studeným, kovovým leskom, tvár má meravú, niekedy ju skriví,
         vyhrnie gamby a zošinie spodnú sánku do pohrdlivého úsmevu. Podchvíľou dvíha nad hlavu
         zaťatú päsť a hneď ju necháva pred sebou prudko padať. Hovorí otvorene, priamo,
         nevyberanými výrazmi, jednoducho a zrozumiteľne, argument za argumentom, akoby váľal dolu
         brehom ozrutné balvany, ktoré svojou váhou otriasajú zem. A v tom väzí práve jeho sila.
         Nemá hrádze. Všetko strháva a borí, rozdupáva pod nohami, láme zákony, prikázania, posiela
         k čertom všetkých vládcov, korunovaných i nekorunovaných, a vyzýva otvorene i ostatných k
         vzbure. Prečo ešte váhajú? Či sa ešte nenaučili, že sa majú spoliehať len na svoju päsť?
         Pánboh i pomazaný kráľ ich zaviedol. Požehnal ich a vyhnal na front, aby mu svojimi kosťami
         a svojou krvou zabezpečili truhlice zlata. Vtedy bol možno v úzkych a sľuboval im aspoň
         ľudské práva, kresťanskú spravodlivosť, keď mu už príliš zosadlované srdce nedovoľovalo
         spomenúť zem, chlieb a víno. Blúznil o výsadách, slobode. Ale keď sa vrátili hladní,
         strhaní, s prelámanými hnátmi, s vytečenými očami do vyhorených domov, zatvoril si oči,
         upchal uši, aby nevidel hlad, svoje zahrdzavené žezlo zdvihol ešte vyššie a medzi nich
         poslal drábov. Dnes už zas kňazi o Desatore a páni prikladajú zažltnuté prsty na paragrafy
         zákonov. Boh je neomylný, pán je mocný. To je ich stará, opotrebovaná taktika, ňou
         zotročovali a zastrašovali ľud od vekov. Ale dnes už neplatí a nepôsobí. Opravdivá sila je
         iba v nich, v pracujúcich rukách. Oni stavajú a držia tento svet. Treba sa len zomknúť a
         udržať. Doba na to je už dosť zrelá. Nech si nemyslia, že revolúcia sa zastavila na
         Karpátoch. Urobila len prestávku, aby si nabrala síl k ďalšiemu, väčšiemu výbuchu. Nie, ona
         je stále živá a krvavá, ako bola pred rokmi. Musia jej dôverovať a ona ich nesklame. Treba
         urobiť len prvý, rozhodujúci krok, a ten sa čaká od nich. Nesmú váhať. Teraz, alebo nikdy!
   </p>
   <p>
    Chlapi nemihnú ani okom. Počujú dobre. Dáva sa im výzva. Srdcia im rastú, tak čudne
         vyzváňajú. Krv vrie stále mocnejšie a udiera pod kožku. Cítia ju na hranách svojich pliec,
         puchnú im od nej prsty, cítia ju i v tyle i po celej šírke pŕs. Je taká horúca, oparená.
         Vonia rozpáleným železom. Dnes sú nad tým prekvapení a omarení. V očiach majú červenú hmlu,
         ale zajtra budú pevní ako oceľ, lebo srdcia im vytĺkajú stále silnejšie odhodlanie.
   </p>
   <p>
    Paulínke tiež trepe srdce. Musí ich varovať. Najmä toho cudzinca. Je vo veľkom
         nebezpečí, keď stojí takto všetkým na očiach. Len ako? Prerušiť ho v reči? K nemu je príliš
         ďaleko. Musela by sa predierať pomedzi chlapov, vzbudila by rozruch. Čo robiť? Prebehúva
         pohľadom po zhromaždení. Musí sa niekomu inému zveriť. Tuto neďaleko vidí známu tvár. Lysá
         hlava, široká, plná tvár. Áno, je to Frídko. Zdá sa, že aj on ju zbadal. Hľadí sem a čaká.
         Paulínka hneď využije príležitosť. Vstúpi do väčšieho svetla, aby ju bolo vidieť, a snaží
         sa ticho, no čo možno názorne volať: žandári.
   </p>
   <p>
    A je práve najvyšší čas. Niekto ešte stačí zvesiť z háka lampáš a sfúknuť svetlo. Lebo
         keď Paulínka chce sa vytratiť zase von dvermi, narazí na uniformovanú osobu, ktorá ju dosť
         surovo tlačí dnu. Tadiaľ nemožno. Nikto nesmie opustiť miestnosť a majú zachovať pokoj. Tak
         znie rozkaz.
   </p>
   <p>
    Paulínka rýchlo cúvne a ťahá sa popri stene, aby bola čím ďalej od dvier. A zdá sa, že
         tak robia i chlapi, lebo náhle všetko vôkol oživne, rozhýbe sa, akoby sa rúcali temnoty.
         Vozy hrkocú, drabiny vŕzgajú, reťaze rinčia, telá narážajú na seba, ruky sa splietajú s
         nástrojmi, nohy lozia. Počuť dychčanie, osŕkanie. Chlapi zápasia s prekážkami. Niekto sa
         preťahuje úzkou dierou, vytrháva drabiny, lomcuje celou fúrou. Rachot sa vzmáha. Divý pohon
         rastie. Každý chce uniknúť z tmavej a tesnej pasce.
   </p>
   <p>
    Našťastie zo stajne je niekoľko východov: jeden bočný k hnojiskám a druhý vzadu ku
         kanálu. V malej chvíli sa oba uvoľnia a živý prúd tiel nimi rýchlo uniká. Tak sa vyslobodí
         aj Paulínka.
   </p>
   <p>
    Vonku je rozhodne lepšie. Mocné pramene čerstvého povetria napájajú pľúca. I tma je
         znesiteľnejšia. Niekde vzadu za vysokými budoviskami prežaruje do noci fabrika, hore badať
         náznaky voľnej oblohy a čistých hviezd. Ale šialená honba ani tu neustáva. Tmavé postavy
         pobehávajú sem i tam. Hádžu sa prudko voslep, akoby aj odtiaľto hľadali východisko.
         Paulínka stojí schúlená za hŕbou hnoja a musí dávať veľký pozor, aby ju nezrazili a
         nepošliapali. Niekto bohapusto hreší. Zdá sa, že ich zaskočili a obkľučujú. Veru. Niekde za
         stenami jačí píšťalka, na ceste mihajú sa svetlá reflektorov, motory zlovestne hučia.
         Jeden, druhý tretí. Ach, vari celá kolóna, obkľučujú baraky. Niet úniku.
   </p>
   <p>
    Paulínka tŕpne. S úzkosťou sleduje zápas chlapov. V tmavých húfoch, vrhajú sa hneď na
         jednu, hneď na druhú stranu. Napravo je doštený plot. Vyhadzujú sa naň a zoskakujú na druhú
         stranu. Ale to nevedie k žiadnemu uvoľneniu. Tým smerom je pevná hradba vysokého múru
         susedného činžiaka. Musia späť, všetko späť. Vracajú sa povedľa. Nepozná nikoho. Všetci sú
         teraz rovnakí, hnaní a zúfalí. Nezostávalo im iné, len urobiť nápor dopredu priamo proti
         kordónu žandárov. Niekoľkých vari chytia, ale ostatní sa zachránia. A možno žandári sa
         poľakajú návalu a ustúpia. Všetci tak myslia a všetci sú na to odhodlaní. Vpredu vzniká
         nejaká škriepka. Niekto vytrháva latu z plota. Chystá sa rozhodný boj. Voľakto musí
         popustiť. Zástupy sa znovu rozťahujú, tam niekde vpredu splývajú v jedinú hrozivú masu,
         akoby náhodou dve postavy zaostávajú a hneď sa vracajú. Prikrádajú sa povedľa Paulínky ku
         kanálu.
   </p>
   <p>
    Paulínka otvára oči. Snaží sa preniknúť tmu. Boli by to oni dvaja? Cíti potrebu sledovať
         ich. Hľadí uprene za nimi. Vidí ich stáť na hrádzi. Niečo sa vari dohovárajú, hneď však
         miznú, akoby sa spúšťali dolu múrom. Voda niekoľkokrát silnejšie zašplechne a potom poniže
         v kanáli na hladine objavia sa dva tmavšie fľaky. Budú to zaiste hlavy. Voda okolo nich
         špľachoce, prúd ich unáša, ale ony s ním bojujú, šinú sa naprieč ako dve kačice. Áno, to
         môžu byť len oni dvaja. Snažia sa preplávať kanál a dosiahnuť druhý breh. Paulínka sleduje
         ich tichý zápas. Podarí sa im to, nie? Pohľadom postupuje zároveň s nimi a potom, keď
         splynú celkom s tmou, napína aspoň sluch, aby počula zvonenie vĺn, a nakoniec rozloží
         všetky zmysly na neviditeľných stranách noci, aby jej nič neuniklo. Voda v kanáli už tíško
         plynie. Tma i tíšina nad ňou sa ustaľuje a vyrovnáva! Priesvity i tiene splývajú. Je pokoj
         všade. Ale Paulínke neunikne ani jeden šuchot. Počuje, ako ľahko sa kĺžu vlny, ako sa do
         nich zalizuje vietor, ako syčí hmla. A odtiaľ, z druhého brehu, náhle zachytí slabé
         ševelenie, akoby sa listy na jelši striasli, i slabý praskot, akoby niekto stúpal po
         suchých vetvičkách. Istotne sa tí dvaja zachránili. A vtedy sa jej uľaví. Nezaujíma sa
         viac, čo sa robí na dvore pred koniarňami.
   </p>
   <p>
    Na druhý deň príde Frídko. Alpár musel odísť s cudzincom. Možno sa sem viac ani nevráti.
         Nebolo by to dobré. Vedia už o ňom a sliedia za ním. A ona sama tu nemôže bývať. Beztoho by
         ju odtiaľto čoskoro vyložili. Vo fabrických bytoch nestrpia rozvratníkov a vedia byť
         bezohľadní. Preto, ak nemá ku komu ísť, môže bývať nejaký čas u nich. Doma je ich síce
         dosť, nemajú zbytočného miesta, ale ona sa ešte vprace.
   </p>
   <p>
    Paulínka dlho neuvažuje. Naozaj by jej bolo v koniarňach otupno bez Alpára. Mala by
         neustále strach, že ju prepadnú, okradnú. A kde by sa podela, keby ju prišli vyložiť na
         dvor? Nie, domov k otcovi sa nemá po čo vracať. Tam sú dvere pre ňu navždy zatvorené. A
         okrem toho musí myslieť i na svoj stav. Príde čoskoro čas, keď bude potrebovať ľudí. Ku
         komu sa obráti? Tu v koniarňach si nenašla priateľov. Ani by nechcela, aby niektorá z
         tunajších žien stála vtedy pri jej posteli. Sú také špinavé, všetko zapácha, čoho sa
         dotknú. Nevedela by im so spokojným svedomím zveriť svoje dieťa. Bála by sa, že ho
         začítajú, že mu žilôčky ponatŕhajú. A tam u Frídkov bude mať aspoň niekoho známeho pri
         sebe.
   </p>
   <p>
    No na novom byte v prvých chvíľach hrnú sa jej do mysle trochu iné myšlienky. Vo dverách
         ju víta chudorľavá žena so strúčkami šedivých vlasov nad sluchami. Paulínka na ňu uprie oči
         a celá sa zmätie. Veď je to tá, čo nedávno doviedla ku koniarni žandárov. Ešte má v pamäti
         jej šialenú tvár. Bojí sa. Opúšťajú ju sily. Nevie naraz zrobiť ani jediný krok. Teraz by
         chcela svoje rozhodnutie odvolať, zmeniť. Je predsa nemysliteľné, aby s touto ženou pod
         jednou strechou bývala. Nie, pôjde preč. Kdekoľvek, len preč odtiaľto.
   </p>
   <p>
    Ale pani Frídková ju chytí pevne za ruku a vovedie dnu. Kdeže by inde šla? Sama poslala
         muža po ňu. Keď bola minule pri nej, videla, v čom je. Ako by mohla dopustiť, aby v takom
         stave zostala bez pomoci? Vtedy sa vari nepríčetne chovala. Ale bola zúfalá, nevedela sa
         ovládať. Prišli k nej ako kopovy, rozvrátili celý dom a nevedeli sa uspokojiť, že nikoho
         nenašli. Vyhrážali sa, chceli ju odviesť, deti vrešťali. Nevedela, čo rozpráva. Bola by aj
         boha stiahla z neba, išlo o jej rodinu.
   </p>
   <p>
    Paulínka sa dá prehovoriť. Ženy bývajú zúrivé, keď ide o ich rodinu. Aj tie
         najkrehkejšie stávajú sa vlčicami. Ceria zuby, oháňajú sa na všetky strany, zrádzajú
         svojich otcov, všetko opúšťajú, i seba sú ochotné obetovať pre tých, ktorým dali život.
         Chvalabohu, už dosť hlboko zahryzla do života, aby ju pochopila. Sama by tak robila. Musí
         jej odpustiť.
   </p>
   <p>
    Potom sa snaží zvyknúť.
   </p>
   <p>
    O Alpárovi dostane zvesť iba o štyri mesiace. Zdržuje sa na západe. Vo väčšom meste
         otvoril si inštalatérsku dielňu. Má prísť čím prv za ním.
   </p>
   <p>
    Správu dostane práve vtedy, keď ju pani Frídková opatrne ukladá do postele. Za niekoľko
         hodín porodí veľkého čierneho chlapca, ktorému už vopred určí meno Peter. Keď si ho
         prvýkrát prikladá k prsníku, po lícach sa jej mimovoľne rozpíja blažený úsmev a je to
         skutočne pokojný úsmev matky, lebo myslí, že dosiahla prvé víťazstvo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e341">
       </a>
       16
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Konečne mesto!
   </p>
   <p>
    Aspoň niečo sa uskutočňuje z Paulínkiných snov.
   </p>
   <p>
    A nie je to iba Kocúrkovo — trpasličie vidiecke mesto, akých býva v každom kraji vždy
         niekoľko, aby mali penzisti a štátni úradníci kde v pokoji užiť pohodlia a záhaľky svojho
         stavu, dokopy štyri ulice, aby mali kadiaľ vystávať vytučení obchodníci, vycivení holiči,
         sebavedomí rozdrapení mäsiari a všetci tí ľudkovia, živnostníci, remeselníci v upätých
         kabátoch, v úzkych nohaviciach, s drobnými, živými očkami, ale s veľkým rozumom, čo sa
         namáha rozriešiť problémy tohto sveta, potom drobné ako dlaň námestie so svätou Trojicou
         uprostred, okolo ktorej na riedkom trávniku popásava sa bachratá krava pána mešťanostu, so
         starou zvonicou, odkiaľ trikrát do dňa ozýva sa mocne a dôstojne stotonový svätý Martin
         uliaty z kanónov, zanechaných tu voľakedy ustupujúcim kuruckým vojskom, pýcha mesta, s
         jedným poschodovým domom, slávnou radnicou, kde opatrujú zlomený meč tureckého pašu a v
         zlatom ráme vzácny obraz Márie Terézie, ale opravdivé mesto, ktoré si zaslúži svoje
         pomenovanie.
   </p>
   <p>
    Keď ho Paulínka prvýkrát vidí z vlaku, poskočí jej radosťou srdce. Áno, tak si ho
         predstavovala a tak si ho priala: veľké, rušné, s nespočetnými ulicami i uličkami, s
         priestranným námestím, s tržnicou, stále klokotajúce, dymiace pod širokou oblohou. Vynára
         sa zo zlatého prachu slnečných lúčov ako rozprávka. Domy všetko kamenné. Na okraji tvoria
         ojedinelé kvádre, menšie i väčšie, roztrúsené po záhradách a sadoch, no čím ďalej dovnútra
         kopia sa na seba, hustnú a naprostriedku podobajú sa už pevným hradbám, z ktorých vyčnieva
         majestátne nad more striech vari desať štíhlych veží s pozlátenými krížmi na hrotoch.
         Opravdivý Rím.
   </p>
   <p>
    Okrem toho zachovalo sa tu napodiv kus toho sveta, ku ktorému sa Paulínka stále vracala
         spomienkami. Naozaj, akoby sem neboli zasiahli nové poriadky. Mesto leží blízo hraníc.
         Nestačilo sa vari ešte odpútať od prameňov, z ktorých po stáročia napájalo svoje tepny, a
         zapojiť sa na nové. Hoci geometrovia vyznačili presne rozhranie na mapách i na zemi,
         vsadili husto stĺpy, vyvesili na ne znaky nového štátu, ba prišli i stráže, postavili sa s
         puškami vedľa priechodov na jednu i druhú stranu, predsa nepodarilo sa spretrhať všetko
         pletivo, ktoré zväzovalo dlhý čas obe strany. Ľudia odtiaľto ešte stále cítia, že nejako
         súvisia s tým svetom tamdolu, a snažia sa všetkými prostriedkami tento pocit v sebe upevniť
         a predĺžiť. Mnohí majú za hranicami známych, priateľov i rodinu, nuž udržujú styky,
         vypisujú si, podávajú správy, ba idú aj za obchodom, na návštevu. A keď už majú
         príležitosť, nezabudnú zabehnúť i do Budapešti, do toho mesta nádhery, vysokého sveta,
         bujných a bezstarostných zábav, skutočného srdca bývalého kráľovstva. Rozbehnú sa po
         hlavných triedach, sýtia sa pohľadmi na šialený ruch veľkomesta, zastavujú sa v palácových
         štvrtiach, sledujú pozorne život mocných grófov, bankárov. Obracajú sa za každým kočom, čo
         prefrčí kamennou cestou alebo zastane pred niektorou honosnou bránou, striehnu na tváre, na
         úsmevy, poklony, pohyby rúk, ktoré sa v okienku dvier mihnú, obdivujú šaty, šperky,
         topánky. Snažia sa rozpoznať vône, lebo všetko toto je pre nich dôležité, veľmi cenné,
         všetko to si chcú odniesť domov. Potom navštívia ešte divadlo, niekoľko vychýrených
         zábavných podnikov, aby videli prvých hercov, poznali obľúbené tance, zoznámili sa s
         najlepším Cigánom, zapamätali si nové melódie, a hlavne nakúpia hŕbu novín, módnych i
         divadelných magazínov. Doma za horúca chrlia zo seba čerstvé dojmy a správy. Módne žurnály
         prechádzajú z rúk do rúk, paničky si usilovne odkresľujú strihy, upravujú účesy podľa
         najnovších modelov, kupujú pomády, páni si vyberajú vzorky na šaty, pristrihujú si fúziky,
         po salónoch vybrnkávajú staré rodinné klavíre najnovšie Kálmánove čardáše, Lehárove a
         Straussove valčíky, mnoho sa hovorí o samopašných pitkách na Margitszigete, o dostihoch a
         tu i tam po kútoch pošepne sa nadstaveným a červeným ušiam i korenenejší žart alebo
         omastená klebeta z budapeštianskeho sveta. Zlaté zuby sa vyškierajú, tenké ženské hrdielka
         sa ohýbajú, až jemné žilôčky po nich zvodne zaihrajú a niekto v pravý čas položí na
         gramofón obľúbenú platňu. Ach, kto by sa tu opovážil holdovať novým časom? Staré pramene sú
         ešte výdatné a prerážajú silno na povrch.
   </p>
   <p>
    Nemalou mierou tento stav napomáha a udržuje i okolnosť, že v meste je kapitula a dva
         kláštory. Za hrubými a vysokými múrmi takýchto stavísk obyčajne plynie život pomenšie.
         Kňazi i mnísi chodia ticho so sklonenými hlavami, najradšej sa uzatvárajú do izieb, aby
         mohli nerušene rozjímať o nadzemských veciach. O vonkajší svet sa natoľko nezaujímajú, iba
         s uspokojením berú na vedomie, že beží starými, vyskúšanými koľajami, lebo takto majú
         istotu, že ich pozície sú zabezpečené. Okrem toho s nastupujúcim poriadkom zjavovali sa i
         nebezpečné tendencie. Propagovalo sa voľnomyšlienkárstvo. Oslabovala sa úcta k vrchnosti.
         Zase prišli pomýlení kazatelia, ktorí hlásali rozkol. Vládne kruhy proti nim nezakročili.
         Ba boli príznaky, že ich tajne podporujú v ich zákernej a hriešnej činnosti. Sem-tam padli
         i vyhrážky o odluke cirkvi od štátu. Nuž s tým rozhodne nemohli súhlasiť. Mali oprávnené
         obavy. Čo to bude? Kde sa to všetko skončí? Či zámerne nechcú podkopávať základy cirkvi?
         Nie, nemôžu súhlasiť s takými mútnymi prúdmi, musia vyčkať, ako sa veci vyvinú. Zniesli
         radšej starú spoločnosť. Mala síce tiež svoje chybičky, ale bola aspoň tolerantná voči nim,
         ba v mnohom prípade postupovali jednotne, opierali a podporovali sa navzájom. Všetka česť!
   </p>
   <p>
    A tak mesto sníva ešte nerušene svoj krásny sen. Na jednej strane veľký sen o kráľovstve
         božom, kde má už každá duša zaistené pohodlné miesto, na druhej strane o kráľovstve
         uhorskom, ktoré zaisťovalo všetkým ľudom dobrej vôle tu na zemi bezstarostné prebývanie.
         Preto v Kapitulskej ulici každú chvíľu ozve sa zvonenie a nádejné božie nevesty ponáhľajú
         sa popri studených a vlhkých múroch do chrámov, aby si v niektorom tmavom kúte mohli
         kľaknúť do spovedelnice a pošepnúť svojmu obľúbenému spovedníkovi nejaký hriešik, ktorý z
         diablovho semena usiloval sa vzklíčiť v ich tele cez noc, buď aby prijali každodenný pokrm
         čistoty, buď aby si vyprosili od svätého Antona Paduánskeho splnenie nejakej túžby. Tu i
         tam prejde z jedných dvier do druhých tmavá postava vysokého pátra alebo tučného preláta.
         Odpovedá blahosklonne na pozdravy, dáva si ochotne bozkávať biele ruky pokorným dušičkám a
         zase zmizne niekde na tmavom schodišti kapituly. V kostoloch dunia organy, hlaholia spevy,
         blbocú modlitby, často sa roztvoria všetky východy a celá tá nádhera, čo žiari a hmýri sa
         vo voňavom dyme vnútri na počesť pána nebies: zlato, purpur, baldachýn, vzdúvajúce sa
         zástavy, ligotajúce sa kríže, farby, mnoho pestrých farieb, ovenčené i lysé hlavy,
         vysvietené lampy, blkotajúce sviece a kvety, živé, čerstvé kvety, ktoré sa hádžu na zem
         miesto kobercov, omamná vôňa tymianu, biele a belasé mráčky dymu, to všetko vyhrnie sa von,
         zaleje ulice, hýri, šľahá mocnými plameňmi na slnci a triumfuje nad svetom tak majestátne,
         ako triumfovalo pred vojnou.
   </p>
   <p>
    Ani tuvon vo verejnosti sa nič nezmenilo. Život bujnie v tých istých skleníkoch, v tej
         istej pôde ako za cisára pána. Holiči zabávajú pánov anekdotami budapeštianskych salónov,
         obchodníci hrávajú remi, obuvníci si nôtia pri robote staré honvédske marše. Na každom rohu
         námestia je reštaurácia. Tam za veľkými oknami v kožených klobúkoch pri mramorových stoloch
         vysedávajú celé dni páni. Chybia im síce grófske tituly, ale rozhodne nie spôsoby. Všetci
         fajčia viržinky, dávajú vysoké prepitné, majú biele, malé ruky, hrubý prsteň s veľkým
         kameňom, niekde blysne sa i monokel, dávajú sa obliekať, vo dverách naťahujú si okázale
         biele rukavice, nosia pod pazuchou bičíky a na prechádzkach ich obyčajne sprevádzajú biele
         chrty. Večerami sa všetky okná na reštauráciách rozsvietia a na pódium si stane Cigán.
         Cimbal sa pochabo rozskáče, husle rozspievajú. Za oknami je potom rušno: štrnganie pohárov,
         veselý rozhovor, roztopašný smiech, na parkete mihajú sa páry: vysokí elegáni s čiernymi,
         dozadu na hladko sčesanými vlasmi, ohybné paničky so silno vyfarbenými perami. Vidieť im
         iba hlavy, kolembajú sa pod rozjasnenými lustrami v ľahkom rytme. Zavše vynorí sa nahá ruka
         s veľkým zlatým náramkom na predlaktí, dáma spravuje si účes, pán ju so zhovievavým úsmevom
         sleduje, potom sa hlavy zase rozvlnia. Tak noc po noc až do rána, akoby tu ples večne
         trval, akoby tu ľudia nepoznali starosti, akoby všetky ťažkosti prekonávali hravo týmito
         zábavami: tancom, flirtom. Ešte na svitaní trúsia sa rozjarené hlúčky prázdnymi ulicami.
         Spievajú na plné hrdlá, rozbíjajú fľašami pouličné lampy, prevrhávajú koše trhovníkov,
         premieňajú firemné tabule. Ach, je to veselá chasa. Patrí im celé mesto. Dovolia si, čo sa
         im zažiada, a nikto sa nad tým nepozastavuje.
   </p>
   <p>
    Chvalabohu, ten život, čo vyvrel zo spodiny ľudskej spoločnosti v prevratových časoch a
         čo sa usiloval rozvrátiť starý svet, tu sa nezachytil a neuplatnil. Bol vari zavčasu
         zakríknutý. Musel sa stiahnuť na okraj mesta alebo do tmavých dvorov, vlhkých prízemných
         kutíc verejných činžiakov, kde mal svoje korene. Tu rozhodujú a múdro riadia beh vecí
         vážení mešťania, všetko ctihodní ľudia plných a pokojných tvárí, majitelia dvoch alebo
         troch domov, rozšafní obchodníci, poctiví remeselníci, všetko spokojní a pohodlní manželia
         počestných, okrúhlych, dobre živených paničiek, hrdí otcovia sebavedomých synov a bohatých
         dcér. Bedlivo strežú svoje práva a nedovolia, aby im ich niekto nepovolaný a hlavne nehodný
         korigoval. Staré, zaužívané návyky považujú za posvätné zákony, bezpečné základy, ktoré
         určujú ich život. Nedovolia, aby sa niekto od nich odkláňal a aby ich zaznával. Vychodené
         cesty sú vždy istejšie ako úzke bočné chodníčky alebo dokonca dočasné priechody. Večerami
         sa schádzajú v starých, solídnych miestnostiach. Pod dubom alebo U stehlíka a pri kartách,
         popíjajúc samorodé, vynášajú dôležité rozhodnutia.
   </p>
   <p>
    Človek so zaplátanými nohavicami a s bledou, vpadnutou tvárou sa v meste zle cíti. Nemá
         sa o čo oprieť. Ulice sú čisté, asfaltová cesta, cementové chodníky, domy pravidelné, plno
         veľkých okien, po oboch stranách ulice výklady, preplnené drahým tovarom, klenotmi, tenkými
         zlatými retiazkami, všelijako umne vyrezávanými prsteňmi, hodinkami, krehkým sklom,
         porcelánovými figúrkami, ako pavučinka jemnými látkami, sviežimi kvetmi, vkusne upravenými
         lahôdkami a nápojmi od výmyslu sveta. Keď sa pred to postaví, musí myslieť na svoju potom
         temer skôravenú košeľu, obdratý kabát, nemotorné, hranaté ruky, napuchnuté, robotou
         znetvorené a nepohyblivé prsty, hrčavé a stále zapáchajúce nohy. A potom všade v nejakom
         nadstavenom zrkadle alebo v lesklej doske, hradiacej v pozadí výklad, zjaví sa mu jeho
         strhaná, žiadostivosťou vyjavená tvár. A tá ho vždy zradí. Neznáša ju pri takýchto
         drahocenných, všetko krásnych veciach. Okrem toho zo všetkých strán narážajú naňho pohŕdavé
         pohľady starostlivo vyobliekaných pánov, nafarbených dám. Každú chvíľu mu je tesnejšie,
         nevydrží dlho. Vojde k údenárovi, kúpi si pol kila klobásy, v pekárni dvadsať deka bieleho
         chleba a zapadne v niektorej tmavej putike na mýte, kde obvykle na malom priestranstve
         okolo pohármi zastavaného, liehovinami zaliateho a zapáchajúceho pultu tiesnia sa podobní
         tvorovia.
   </p>
   <p>
    V tržných dňoch sa síce ulice zaplnia prostými ľuďmi z dedín, sedliak si má kúpiť
         brúsik, gazdiná zase šatku a nejaký pestrý kartún na zásteru dievke, od rána hrkocú s
         vozmi, klepocú ťažkými čižmami dolu po asfalte, smrkajú a odpľúvajú podľa potreby, ale tí
         nemajú žiadne nároky proti mešťanom a dajú každému úctu vždy väčšiu, ako by mu podľa stavu
         prináležala. Hmýria sa väčšinou po tržnici. Sedliaci poprekutajú železiarske obchody a
         niektoré staršie, zbožné sedliačky nazrú do kostolov. O dvanástej sa všetko vyprázdni. A
         keď ešte toho dňa zametači odstránia poslednú kôpočku konského trusu z cesty, mesto zase
         nadobudne svoj vzhľad. Môžu sa rozsvietiť pouličné lampy, kaviarne a môžu vyjsť mešťania v
         lakovaných topánkach na korzo. Istotne sa nezamažú.
   </p>
   <p>
    Paulínka vpláva do tohto oslnivého prostredia vrtko a s pocitom uľahčenia ako ryba do
         žumpy, keď prv musela sa predierať namáhavo plytčinou a mala už strach, že sa jej nebude
         dostávať vody. Od samej radosti zbaví sa veľmi rýchlo spomienok na trampoty nedávnych
         chvíľ. Veď je teraz pani majstrová, všetci ju tak volajú. Má okolo seba čeľaď, robí každý
         deň veľké nákupy, vedie domácnosť, naozajstnú domácnosť. Toto vedomie pravdepodobne pôsobí,
         že hoci je po pôrode, rýchlo sa zotaví, oživne, zaokrúhli sa a zmohutnie. Je z nej krásna
         panička. Preto potratí slabosť a skromnosť. S novým prostredím napodiv rýchlo zrastie. O
         niekoľko týždňov sa cíti, akoby tu bola vyrástla. Pohybuje sa a koná nenútene, nič ju
         nemýli, nemätie. Chodí isto, orientuje sa bezpečne. Pokojne zastavuje sa pred výkladmi,
         prezerá vystavený tovar, nesklopí oči k zemi, keď má stretnúť lepšie oblečenú dámu alebo
         pána. So záľubou, ba niekedy i s nádychom srdečného smiechu, akoby išlo o známych, na nich
         hľadí. Dobre im rozumie. Ich spôsoby sú jej veľmi blízke. Veď patrí medzi nich.
   </p>
   <p>
    Ráno, sotva odovzdá raňajky, opatrí malého Petra, náhlivo, ba až horúčkovite, akoby šlo
         o bohvieakú významnú udalosť, upravuje sa pred zrkadlom, berie košíček, nákupnú tašku,
         červenú koženú peňaženku a ide na trh. Kapitulskou ulicou kráča hrdo a sebavedome.
         Blahovoľným úsmevom a láskavým hlasom odpovedá na pozdravy známych, tu i tam sa pristaví na
         pár slov s niektorou paničkou, ktorá sa vracia už z nákupu. Áno, ona spí v poslednom čase
         veľmi dobre. Čo dala za toho kohútika? Nuž, to je zadarmo. Aj ona musí kúpiť párik. Jani má
         veľmi rád kuracinku. Áno. Pá, dušička. Idúcky nazrie do úzkych dvier, nad ktorými hlása
         vyblednutý nápis, že tu obchoduje s miešaným tovarom Klotilda Vajčiaková. Nevyruší ju
         poplašný hlas spiežovca nad hlavou. Má už preň v ušiach vyhľadanú strunku, tak isto ako má
         pripravenú inú na piskľavý štekot sučky, ktorá ju víta, keď otvorí dvere na chodbu do bytu
         slečny Füzy. Neprieči sa jej ani dusivý zápach oleja, octu a starých rýb. Chcela len
         povedať pani Klotilde dobré ráno a opýtať sa, či budú mať na obed párky. A keď dostane od
         dýchavičnej ženy s rybími očami, čo sedí na vyvýšenom mieste za pokladnicou, alebo od
         oberučnej Hanky, ktorá lieta okolo pultu ani včela, prívetivú odpoveď, pokračuje v ceste.
         Ešte má viac podobných obchôdzok, drobných, každodenných povinností, často iba
         zdvorilostných zastávok. Zvykla si na ne tak, že deň bez nich zdal by sa jej prázdnejším.
         Voľajako nadobúda nimi zo dňa na deň väčšej dôstojnosti. Robia tak všetky mestské paničky.
   </p>
   <p>
    No do najväčšieho vytrženia dostáva sa v tržnici. Chodí od búdky k búdke, prezerá,
         dojednáva sa. Ach, to je radosť prehŕňať sa rukami v hŕbach zeleniny, ovocia, ohmatávať ho,
         považovať a potom ukladať do svojej tašky. Pri každom stánku stretáva sa s novou vôňou.
         Všade šumí rozhovor: predavačky vychvaľujú svoj tovar, tisnú priam do rúk, nech sa páči
         karfiol, túto väčšiu hlávku, je čerstvá. Napospol volajú ju pani veľkomožná. Paulínka nevie
         nič odmietnuť. Berie plnými priehrštiami. Miestami pokúša sa zjednávať cenu: nie, to nedá,
         kohútiky sú ľahké, tamto mohla kúpiť lepšie. A je rada, keď sa jej to podarí. Potom
         vyťahuje okázale peňaženku a platí. Sú to všetko dôležité úkony: počítanie, vydávanie.
         Nakoniec vracia sa obložená nákupom a cíti sa rozhodne bohatšou, blaženejšou. Doma všetko
         rozšafne ukladá na stôl, ešte raz skoro labužnícky ohmatáva, považuje, hodnotí, triedi.
   </p>
   <p>
    Áno, tak si to predstvovala: byť samostatnou paňou, nosiť napchatú peňaženku, chodiť
         sebavedome pomedzi ľudí, usmievať sa na každého a robiť nákupy, veľké nákupy, aby bola v
         domácnosti vždy hojnosť. Nuž tu si to môže dovoliť. Na Kapitulskej ulici majú svoju dielňu.
         Alpár vykonáva inštalačné práce. Dielňa ide dobre, každú chvíľu objednávajú sa nové práce,
         príliv peňazí neustáva. Paulínka nie je obmedzovaná vo výdavkoch. Dni jej plynú
         bezstarostne, nejako veľmi ľahko. Až sa tomu niekedy sama diví. Bude to tak vždy? Ale nieto
         dôvodu pochybovať. Zdá sa, že jej život sa vyrovnáva. Možno to býva u každého. Istý čas
         dostáva trhliny, staré rany sa otvoria, utajený hnis vyvrie na povrch a hrozí porušiť
         zdravé tkanivo. No potom sám vypustí liečivú súkrvicu, rany sa zaceľujú, všeličo sa
         zabudne, opraví, všetky hroblinky sa uhladia, prekážky rozdrobia, život zo dňa na deň
         pokojnejšie steká, lebo je upevňovaný spodnými prúdmi ako rieka na rovinách. Alpára si
         nestačila síce získať celkom. A bude to vari aj ťažko. Má príliš búrlivú povahu, aby sa dal
         natrvalo k niečomu pripútať. Nie, ani dieťa sa nestalo prostredníkom, ako predpokladala,
         ani ďalšie ním nebudú, hocikoľko by ich prišlo. Teraz to vie určitejšie. Pustil sa na
         vedľajšie chodníčky, niečo ho stále tade ženie vpred, a on sa nebráni, nechce vybočiť. No
         pravidelne sa vracia k nej a vtedy je úprimný, presvedčivý ako muž. Zveruje sa jej so
         všetkými svojimi ťažkosťami, bôľmi, vnútornými zápasmi. A ona ho chápe. Je stále s ním,
         ochotná ho kedykoľvek brániť a podporovať. Takto sa ich životy aspoň čiastočne stekajú. A
         to jej zatiaľ stačí. Uspokojuje sa, že ju pri sebe trpí, zahrieva ju vedomie, že predsa
         niečo pre neho znamená. A iné jej už nič nechýba. Čierne strašiaky, ktoré ju voľakedy
         plašili, zanechala niekde ďaleko za sebou. Fabrika, koniarne, úzka dolina, dedinská krčma.
         Ach, aká vzdialenosť ju od toho teraz delí. Nikdy sa k tým miestam už nevráti a nič z toho,
         čo ju tam ťažilo, azda aj prenasledovalo, sem nedôjde. Môže byť spokojná. Dobre sa ukryla
         pred minulosťou. Tu začne znova po svojom.
   </p>
   <p>
    A toto rozhodnutie nezmení ani vtedy, keď nečakane v jednej ulici objaví dlhý dom s
         veľkými zamrežovanými oknami, nad ktorými skvie sa nápis: Imrich Tóth, veľkoobchod so
         železom. V prvom okamihu sa pozastaví. Voľakedy istého Imricha Tótha poznala. Bol to
         ryšavý, mocný chlapčisko, vozil sa dedinou na bričke a šibal deti. Bol by to vari on?
         Zaiste! Jeho otec chcel mať z neho veľkoobchodníka. Poslal ho preto do sveta a nadväzoval
         styky. Po vojne sa mu mohol ľahko plán splniť. Naostatok, tu je to zreteľne vypísané.
         Imrich Tóth. Paulínka nepochybuje, a kým hľadí do okien, kde vidieť naozaj obrysy železného
         náradia a rozličných uskladnených strojov, spomienky, ktoré zatiaľ v nej ožívajú,
         podomieľajú jej povážlivo istotu, ale keď sa jej dlhý dom vytratí z pohľadu, všetko sa zase
         v nej upokojí. Mesto je veľké. Ľudia sa tu na uliciach stretávajú, hľadia na seba, možno sa
         aj niekde stretli, ale bolo to vari dávno, spomienky zlyhávajú, niet ani zmyslu zastavovať
         sa pri nich. Povinnosti človeka naháňajú, treba sa ponáhľať, každý uteká. Nuž načo by sa
         mala ona plniť obavami?
   </p>
   <p>
    Bývanie sa jej tiež páči. Je to starší nájomný dom na Kapitulskej ulici s veľkou
         klenutou bránou do dvora. Domáca, inakšie bezdetná vdova po prednostovi stanice, obýva malý
         domček v záhrade, kde sa vari niekedy zdržiavalo služobníctvo. Vídať ju iba ráno, keď ide s
         červeným hrnčekom po mlieko svojim piatim angorským mačkám. Inakšie neslýchať o nej celé
         dni. Alpárovci majú prenajatú prednú časť s oknami do ulice. Vo dvore vedľa nich bývajú
         ešte štyria nájomníci. Hneď v susedstve Kropiačka, inakšie priekupníčka s perím, tam ďalej
         Válikovci, predčasne penzionovaný súdny úradník s manželkou, na druhej strane nejaký
         zaľúbený učiteľský mladý pár a slečna Füzy. Paulínka si všetkých rovnako váži. Sú k nej
         srdeční a ona k nim. Keď sa stretávajú, navzájom sa pozdravujú, na dvore vymenia i niekoľko
         slov. A tak sa patrí. Tu na dvore žijú vedľa seba, nuž vyzerá to tak, akoby prináležali do
         jednej rodiny. Ale najväčšiu úctu od počiatku prechováva k slečne Füzy.
   </p>
   <p>
    Nič nie je na tom divného.
   </p>
   <p>
    Slečna Füzy si to koniec koncov aj zaslúži. Nie je už mladá. Obýva najväčší byt, oblieka
         sa vždy starostlivo, solídne iba do tmavých, až po úctyhodný ohryzok pod bradou upätých
         šiat. Okrem toho má prísnu výchovu a slávnu minulosť. Do dvadsiateho roku žila pri
         redemptoristkách v Nádszegu. Tam sa naučila všetkým zručnostiam, obratnostiam a cnostiam
         mravného a svätého života. Tam prečítala všetky sväté knihy, prijala všetky kropenia,
         mazania a svätenia, ktoré panské dievča môže obsiahnuť, i všetky pochvaly i vyznamenania,
         ktoré ju mohli uprednostniť, ba mala prijať už i svätenie večnej čistoty a vstúpiť medzi
         sestričky. No vyššia moc rozhodla inakšie. Áno, bola to vyššia moc. Zopakuje významne
         zakaždým slečna Füzy, pozdvihne vzdorovite hlavu a na chvíľu aj stíchne, akoby ešte vždy
         znášala tlak nejakého násilia, ale nikdy neopováži sa niečo objasniť, opisovať okolnosti,
         odhaľovať podstatu alebo tvár toho, čo sa nazýva vyššou mocou. Všetko bezpečne uchováva v
         tajnosti, uzatvára do svojho srdca, iba čoraz zjavnejšie preglgne väčšiu hrčku žiaľu, čo
         vnesie na chvíľu do jej suchej, popolavožltej tváre viac zmätku. Potom prišla do Budapešti
         a spievala v bazilike. Ach, boli to slávne roky. Píjavala vajíčka, sladkú smotanu s maslom,
         obliekala sa do zamatových šiat, na hrdle nosila veľký zlatý krížik, dar jeho excelencie
         pána biskupa, s partitúrou v ruke vystupovala na pódium, dvíhala vysoko svoje alabastrové
         hrdlo a spievala nad stíchnutou chrámovou loďou Ave… Nad hlavou sa jej vtedy otvárala
         obloha, z výšin padali hviezdy a z hlbín dvíhali sa biele oblaky. Ona stála na nich sama
         samučičká a spievala slávičím hlasom. Nič sa nepohlo. Ľudia nedýchali i jeho excelencia
         pred oltárom zložila ruky, pozdvihla zbožne hlavu a načúvala. Áno, tak to bolo. Po omši
         dostávala vždy gratulácie, niekedy i kvety. Ba lákali ju aj do opery. Ale ona odmietla.
         Nechcela si ústa pošpiniť kadejakými odrhovačkami. Trvala pevne na svojom rozhodnutí slúžiť
         iba bohu. Vlastne preto prišla aj sem. Voľakedy spievala vo veľkom kostole, aj v
         kapitulskom. No bývali vtedy iné časy. Doloží slečna Füzy s náznakom pohrdlivého smiešku. A
         Paulínka si vie predstaviť, aké to boli lepšie časy: ľahké koče, majálesy, tenké drieky,
         šnurovačky s volánikmi, slamené klobúky s pentľami a s mašľami, kvietkované slnečníky,
         usmievaví čiernookí gavalieri s naježenou štetôčkou pod nosom, v lakovkách, v úzkych
         pásikovaných nohaviciach, v obtiahnutom fráčku, v bielych rukaviciach, s cylindrom na
         hlave, s bodkovanou viazankou pod hrdlom a s tenkou bambusovou paličkou pod pazuchou,
         hybkí, vrtkí ani strunka. Áno, svet, ktorý mal ešte rýdze slnce a počul bezstarostný
         smiech. Vtedy slečna Füzy kvitla. Potom prišli roky chudobnejšie, roky dravé a nežičlivé.
         Svet sa nejako zle postavil. Nejedna drahocená váza padla z podstavca, rozbila sa a nemal
         kto jej čriepky pozbierať. Nebolo naraz toho, čo by bol bral do rúk, očisťoval a ofukoval
         krásu. Ľudia začali sa zaoberať všednejšími, surovejšími vecami. I ona sa musela utiahnuť.
         Teraz sa drží len svojej cnosti. Ale to ešte neoslabilo jej sebavedomie. Cnosť, ktorú
         prechováva vo svojej hrudi, by jej sama osebe stačila, aby nosila hlavu hrdo vzpriamenú a
         aby si ľudí obzerala odmerane, s patričným odhrnutím dolnej, trochu mäsitej gamby. Paulínka
         predsa vie, že pani Klotilda Vajčiaková, obchodníčka s miešaným tovarom, inakšie veľká
         horliteľka, vlastnými rukami vyberá najlepšie kúsky jedál zo svojho bohatého stola a
         najtenšie koštialiky zo smetára, všetko zakrúca do hodvábneho papiera a posiela po Hanke
         jedno pre slečnu Füzy a druhé pre jej sučku, aby to vraj v dobrom zdraví užili. Aj to vie,
         že na Kapitulskej ulici sa jej každý preúctivo klania, ba ak ide okolo nejaký dekan s
         červeným pásom na bruchu alebo plešivý kanonik, zažiaria mu oči nefalšovanou radosťou, že
         sa jej môže opýtať, ako jej slúži apetít a zdravie.
   </p>
   <p>
    Okrem toho slečna Füzy, aby nebola celkom neužitočnou osobou, v poslednom čase zužitkúva
         všetky zručnosti, ktorým sa naučila v kláštore. Zaopatrila si rámy, jeden väčší na
         podstavci, druhý menší, ručný, na prenášanie, potom bavlnky rozličnej farby, svetlú,
         zelenú, žltú, červenú, bielu i rozličnej hrúbky i akosti, ba aj ihly, a vyšíva podlá
         predlôh. Celé hodiny presedí nad rámom, namáha si oči i rozum, rozťahuje nitôčky, skladá
         farby, vymeriava štvorčeky, prepicháva riedke plátno odvrchu, odspodku, ihla behá
         hore-dolu, oči sú upreté stále na jediné miesto v sieti, ústa zošpúlené, prsty sa nesmú
         pomýliť. Ach, veľmi piplavá robota. A jednako vravia, aké pozlátené ruky má slečna Füzy,
         aká je to vôbec cenná osoba. Prirodzene, že tieto lichotivé reči dostanú sa i jej do ušú
         bočnou cestou, ak si ich priam sama za chrbtom nepočuje. Nuž nie čudo, že chodí vytiahnutá,
         akoby nosila neustále na bokoch fišpány a v krku špargľu, a že v poslednom čase zabúda si
         okuliare v zlatom ráme na ostrom nose aj vtedy, keď vychádza z brány.
   </p>
   <p>
    Inakšie jej meno vo dvore nemá práve teplý zvuk. Najskorej preto, že okrem Paulínky
         vyslovujú ho dosť opatrne a bojazlivo cudzí ľudia, ktorí občas zastanú bezradne v bráne a
         nevedia, na ktorú stranu sa majú obrátiť, keď ju hľadajú. Iba ak by sa mali k tomu
         započítať aj tie čudné slová ako Fúzia, Fúzačka, Fujza, ktoré niekedy v podvečer z
         otvorených dvier pani Kropiačky s primeranými a nie práve kvetnatými prívlastkami, ba nie
         zriedkavo aj s kúdliskom páperia vyletúvajú a previsúvajú výhražné v povetrí s patričným
         sykotom a rinkotom na náprotivnej strane, akoby boli namierené do okien slečny Füzy.
   </p>
   <p>
    Pravdaže, slečna Füzy o to ani nestojí. Dávno už vyriekla ortieľ nad dvorom. Keby bol
         pán prednosta žil, nikdy by nebol trpel vo svojom dome takú hnusobu. Tou hnusobou myslí
         predovšetkým Kropiačku, lebo kedykoľvek sa na tú ženštinu pozrie, vždy sa jej počestné
         srdce zatrasie hrôzou a hnusom. Ach, veď je to nie ani žena, ale sviňa, vravieva. Obyčajná
         kotná prasnica, ktorá nevie, do akej bariny by mala svoje rozduté a rozkysnuté telo
         vyvaliť. Lebo ako sa môže inakšie nazvať osoba, ktorá zabúda, že býva medzi ľuďmi, a
         hocikedy na božom dni sa vytrčí vo dverách izby iba v košeli alebo dokonca v akejsi
         stehnami prichytenej zástere. Okrem toho Kropiačka si z každého jarmoku dovedie iného
         chlapa. Sú to vždy trhani, tuláci alebo baráberi, všetko dobrí vtáci, čo spávajú v
         garádoch. Očistom vtiahnu jej do dvora taligu s perinami, vláčia jej batohy a potom
         prischnú vždy na niekoľko dní. Nejaký čas sa povaľujú po dvore, rozvláčajú po kútoch krámy,
         buchocú, rozkvikujú sa, hvízdajú, a vôbec, chovajú sa tu ani vo svojom. Ale jedného dňa
         zmiznú bez stopy. Možno ich sama posiela preč, keď sa jej zunujú. Slečna Füzy tŕpne, kedy
         si pred jej oknami zriadi verejný kupleraj.
   </p>
   <p>
    Ale ani ostatných nájomníkov nemá v láske. Mladému učiteľského páru zazlieva, že sa
         príliš dlho cukrujú. Už minul celý rok odvtedy, čo mali sobáš, a ešte sa oblizujú. Chodia
         ako mačatá. Najmä ju podrobuje prísnej kritike. Raz sa jej zdá pribledá, raz má veľké,
         nehanebné oči, inokedy príliš vymaľované ústa. Nikdy nie je práve taká, ako by ju chcela
         mať. A potom, mýli ju, že sa často uzatvárajú do bytu. Kto to videl v letnej horúčave
         zatvárať okná a sťahovať rolety na celé hodiny? Či sa nepodusia? A čo môžu tam tak dlho
         robiť? Mali by sa radšej modliť. Áno, tak. A v poslednom čase zbiera sa jej nová hrča
         spravodlivého hnevu v pečeni a stále vmetáva britké pohľady svojich pohyblivých očiek do
         pravého kúta dvora, kde bývajú Válikovci. Dosť zložitou a spletenou cestou podarilo sa jej
         vypátrať, že Válik dal sa pred rokom zapísať do krematória. Váličku vlastne vždy
         nenávidela. Príčinou boli vraj jej mútne, nevädzové oči a nevinná tvárička. No trochu ju
         ľutovala. Mala muža invalida a teraz ešte aj suchotinára. Ale toto jej už nevie odpustiť.
         Dosť ich pánboh pobil, a ešte sa mu rúhajú.
   </p>
   <p>
    A tak tu na dvore sa stýka iba s Paulínkou. Berie zaiste do ohľadu tú skutočnosť, že je
         pani majstrovou, že bola tiež niekedy na výchove, vychodila polgárku, že vôbec má spôsoby
         ozajstnej mestskej paničky. Ale dôležitejšie bude vari to, že Paulínka nevie nikomu
         odporovať, že sa rýchlo prispôsobuje. Predpokladá, že bude mať v nej vhodný objekt svojej
         misie. Bude mať koho viesť, vystríhať, chrániť, bude môcť byť patrónom, anjelom strážcom.
   </p>
   <p>
    Paulínka si váži toto vyznamenanie a usiluje sa, aby si ho udržala. Ani jedno ráno, keď
         sa ponáhľa na trh, nezabudne prejsť na druhú stranu, otvoriť dvere a zavolať do chodby, či
         už sa tam niekto zjaví alebo nie, dobré ráno. A od varenia aj niekoľko ráz odbehne pozrieť
         slečnu Füzy.
   </p>
   <p>
    Niekedy slečna Füzy navštívi i ju. A vtedy Paulínka má trochu viac náhlenia, lebo ju
         obyčajne oknom na dverách vidí prichádzať a vždy má potom dojem, že niečo nie je na pravom
         mieste. Snaží sa preto nadbehnúť nejaký čas, upraviť to i ono, zahladiť stopy neporiadku.
   </p>
   <p>
    Hneď nato otvoria sa dvere a vbehne najprv sučka slečny Füzy a za ňou sama slečna. Sučka
         uteká s ňufáčikom pri zemi rovno pod stôl, kde sa obyčajne u Alpárov povaľujú koštiale od
         obeda. Vôbec, táto sučka je veľmi neposedná, vrtošivá a neporiadna. Zlozí všetky kúty,
         nazerá do hrncov, omočí pysk do každej mláčky, rozťahuje handry a najradšej trhá a driape
         pokrovce. Slečna sa na ňu spod okuliarov zhovievavo díva a má radosť. Vlastne chodí sem len
         kvôli nej. Doma je smutná, ospanlivá, vylihuje len na pavlači a naháňa blchy. Tu sa trochu
         rozptýli, rozihrá. Zrejme aj jej dobre padne, keď má trochu voľnosti.
   </p>
   <p>
    Áno, je to milé a rozumné zvieratko, musí doložiť aj Paulínka, lebo chvalabohu, už
         vypozorovala, že sučka je najchúlostivejším a najzraniteľnejším miestom slečny Füzy.
         Bezpochyby jej sučka je najporiadnejšia, najkrajšia.
   </p>
   <p>
    Potom, pravda, je všetko v poriadku. Slečna Füzy sedí spokojne nad svojím rámom, tenkými
         prstôčkami snuje farebné nitky, zapĺňa trpezlivo štvorček za štvorčekom a prirodzene,
         spomína na svoju slávu alebo predkladá najnovšie zprávy, ktoré v poslednom čase nazbierala
         v kruhoch, kde má len ona prístup. Pán arcidekan bude sláviť jubileum. Mariánska
         kongregácia sa rozhodla darovať mu veľký obraz: Mária v skalách. Obraz bude vyšívať ona. Aj
         pre mestské múzeum by mala niečo vyšiť, vari nejaký ornament. Pán direktor bol niečo
         spomenul. Ešte sa vraj rozhodne a poradí s pani sudcovou, ktorá sa vraj rozumie do
         ornamentov. Ale ona veru pochybuje, že by sa sudcová do výšiviek rozumela. Ako je známe, je
         to rozvedená pani, svojho prvého manžela, inakšie chýrneho doktora, opustila a splietla sa
         s týmto sudcom. Nuž bude to dobrá hába a chcela by sa robiť dôležitejšou. Lenže ľudí
         neoklame. A ona, slečna Füzy, si veru rozmyslí, či si má dať od takej nečestnej osoby radiť
         a tak ďalej. Paulínke prichodí ju iba počúvať.
   </p>
   <p>
    Horšie je, keď tu náhodou sedí i pani Válička. Slečna Füzy sa vtedy nevie opanovať. Jej
         tvár dostáva farbu sychravej noci a oči zase lesk nebezpečnej ľadovice, jej reč má sklon
         neustále odbočovať, robiť nepredvídané zauzleninky, narážky, ktoré sa veľmi podobajú
         pichliačom a bodliaku. Ba neraz vyrúti sa otvorene do bezohľadného útoku. Rozhorčuje sa nad
         ľuďmi, ktorým už nestačí, že urážajú pána boha svojím dychom, svojou rečou, myšlienkami a
         skutkami, ale zapisujú sa do spolkov s diablom a zavádzajú pohanské obyčaje. No pánboh ich
         vidí, zavčasu zvráti ich úmysly. Ak im nestačí, že majú okyptené údy a že im zožierajú už
         za živa červy vnútornosti, vypáli im ešte sírou aj okále, vytrhne jazyk a to isté spraví aj
         s tými, čo ich v hriechu podporujú. Nebudú dlho nosiť nevinné jahňacie tváre. Tak, aby to
         vedela.
   </p>
   <p>
    Úbohej Váličke nezostáva iné len stiahnuť hlavu medzi plecia, sklopiť oči a znášať údery
         tak, ako dopadajú. Snáď sa protivník unaví. Pomkne ho aj jej pokora a kajúcnosť. No niekedy
         ich je toľko a sú také boľavé, že ďalšie by už krehká duša nezniesla, preto zakryje si tvár
         rukami, aby utajila slzy, ktoré sa jej hrnú do očú, a uteká von. Paulínka ju ľutuje.
         Válička je dobrá stvora, neublíži ani muche. Okrem toho cíti sa jej zaviazaná aj vďakou,
         lebo kým bol tu Alpár sám, stravoval sa a spával u nich. Mala by sa jej aj zastať. Slečna
         Füzy vari príliš prísne súdi. Veď Válička predsa nemôže za svojho muža. Všetci sú rovnakí.
         Nedávajú si ani radiť ani rozkazovať od žien. Častokrát konajú bezhlavo. Ženú sa za niečím,
         čo ešte v ich hlave nestačilo dozrieť, a potom pykajú. Ale nepovie nič. Nechce si naštrbiť
         dobrý pomer so slečnou Füzy. I popri jej sklonoch držať kázne, karhať ľudí je to predsa len
         vzácna osoba, skutočná dáma, ktorú si získala.
   </p>
   <p>
    Vôbec, Paulínka má snahu v novom prostredí povzniesť sa, držať sa na povrchu medzi
         slušnými ľuďmi. Ach, život nie je iba to, čo sa nám predkladá, ale aj to, čo si sami
         berieme. Prečo by sme sa mali brodiť kalom hlbočín, keď je na hladine miesta a vieme ešte
         plávať. Ach, Paulínka sa cíti nejako poznačená.
   </p>
   <p>
    Zato Alpár vytriezvel celkom zo svojich niekdajších velikášskych snov. Tu v meste ani mu
         nepríde na um všímať si spoločnosť, ktorá sa večerami schádza do vysvietených kaviarní a ku
         ktorej aj on voľakedy patril. Akoby bol spálil všetky mosty, vedúce k tým brehom jeho
         života. Skôr naopak. Badať u neho snahu temer okázale priznať sa k vrstvám ľudí
         zaznávaných, nejako osudom pochriamaných. Je síce pravda, že nikdy sa týchto neštítil,
         považoval ich za seberovných, iba za menej šťastných, ale teraz sa výlučne iba medzi nimi
         pohybuje, vyhľadáva ich a berie do ochrany. Najčastejšie ho vídať so staviteľom.
   </p>
   <p>
    Tohto staviteľa pozná akiste celé mesto. Volajú ho Kuzma, hoci jeho pravé meno je Jankl.
         Chodieva po uliciach s hrubou palicou, prostovlasý, s nakrátko pristrihnutými, dobre už
         prestriebrenými vlasmi, v plátenných nohaviciach so širokým pásom, v bielej, nad lakte vždy
         vyhrnutej košeli a na prsiach rozopätej a s hrubou cigarou v ústach. Áno, to je jeho typ. A
         vídať ho v každom čase, či napoludnie, či večer. Iba keď sa slnko príliš opiera alebo zasa
         poprcháva, uväzuje si šatôčku na temeno. V meste má rozrobených niekoľko stavieb.
   </p>
   <p>
    Alpár sa s ním stretol hneď v prvé dni, ako došiel do mesta. Dal mu na svojich stavbách
         prácu. Neskoršie mu sprostredkoval kúpu už zavedenej dielne na Kapitulskej ulici. Teraz sú
         nerozluční priatelia. Spolu podnikajú, radia sa, chodia sledovať postup práce. Ale
         najčastejšie sedia vedľa seba v niektorom výčape. Nevyhľadávajú si práve najsvetlejšie
         miesta. Zapadnú práve tam, kde ich smäd nadíde a kde je z chodníka najbližšie. A vtedy
         skoro vždy majú okolo seba pozvaných i nepozvaných hostí. Sú to všetko ľudia, ktorí iba
         náhodou sem nadišli: robotníci od valca, ktorý tu neďaleko na asfaltke pracujú, nejaký
         šofér, okoloidúci stolársky pomocník, ešte vápnom ofŕkaný murár alebo aj tulák s hustým
         strniskom ryšavých vlasov na brade a s vylúženými očami, ba bývajú prípady, že aj žobrák,
         ktorý sa tu pri stene na lavici zložil, aby si v tieni a v pokoji poukladal nemotornou
         rukou kúsky chleba do úst a zalial tou trochou páleného, čo mu krčmár pozlieval z pohárov a
         predložil. Na tom predsa nezáleží. Kuzma všetkých pozýva okolo stola a všetko platí, lebo
         on sa nemôže dívať, keď niekto blízo neho hladuje, keď niekto zbiera omrvinky a pije
         poplaky. Treba si vziať do ruky poriadny okruch, rezeň slaniny, hrubý pálenčiar, to patrí
         chlapovi. Peniaze nech čert vezme. On ich má dosť. Hľa, v jednom i v druhom vrecku, a každý
         deň ich dostane novú hŕbu. Robotníci mu vyrobia, totiž, jeho robotníci. A nie jeden, dvaja,
         ale päťdesiat, sto, podľa potreby. Všetci robia pre neho. Jedni kopú, iní murujú, iní zas
         tešú a tak ďalej. Mnoho rúk, jedny mocnejšie, tvrdšie od druhých, všetko pre Kuzmu. Peniaze
         sa teda hrnú. Nemá s nimi ani čo robiť. Je len sám, jedny ústa, jeden žalúdok a nechce ich
         odkladať. Načo by mu boli? Nuž, nate, pite, jedzte. To im Kuzma neplatí, to platia tí, čo
         tamvon teraz robia. Kuzma si chce s nimi len štrngnúť. Na zdravie! Zajtra budú druhé. Za
         tie vystaví tuto priateľovi Alpárovi dom, poschodovú vilu: naspodku dielňa, obchod, spálňa,
         kúpeľňa, komplet. Jemu prenechajú len manzardku, nuž izbu pod štítom, aby mal kde na
         starosť hlavu skloniť. Zaiste, keď chcú, môže postaviť aj im dom, bol by to veľký,
         priestranný, kde by sa všetci vmestili.
   </p>
   <p>
    Chlapi sa smejú. To hej, to by bolo. Ukazujú jeden za druhým svoje zuby, čierne zuby,
         poriadne klováne a lopaty, zhnité zuby, iba dokaličené kŕče, jeden dokonca holé jamavé
         ďasná so žilkovaným jazykom uprostred. Chytajú sa pohárov, najprv okúňavo, potom smelšie, a
         naraz sú ako vo svojom. Pijú, kŕmia sa hltavo, majú mnoho rečí, každý chce niečo dôležitého
         povedať, až ich musí Kuzma okrikovať, aby nehučali ako v židovskom kostole.
   </p>
   <p>
    Večer obyčajne niekoľkých dovedie Alpár domov na nocľah. Sú to vždy tí, čo zostanú
         najdlhšie a čo sa nemajú kde diať, keď krčmár zatvára: tulák, žobrák. Paulínka im musí
         ustielať na zem v dielni, a to všetkým spolu, aj Alpárovi a Kuzmovi. Nie, oni nemôžu
         osobitne spať. Spolu sedeli pri stole, jedli, pili, spolu sa vykrbalia, ako sa patrí, hlava
         pri hlave, telo pri tele. Ak ti bude zima, prikrč sa a pritisni ku mne, telá nás zohrejú,
         tak. Ešte sa beztoho majú veľa zhovárať. Pravdaže, zorničku nocľažníci nedočkajú, vytratia
         sa bez stopy skôr, ako by sa stačili poďakovať za pohostinstvo. A s nimi zmizne vždy nejaký
         nôž, lyžica, hrnček alebo i starý kabát, prikrývka, všetko, čo možno príležitostne
         upotrebiť a čo možno zase po upotrebení s ľahkým srdcom niekde pod stromom nechať. Ale na
         tom nezáleží. Druhýkrát tu spí zas iný vandrovník a môže si odniesť celkom nový kabát.
   </p>
   <p>
    Alpár zámerne vyhľadáva takú spoločnosť ľudí a cíti z toho uspokojenie. Uvedomuje si, že
         takto predsa nezostal sám, má okolo seba ľudí, hoci neznámych, bezmenných, no veľké
         množstvo, celé čierne šíky, on patrí medzi nich, môže na nich pôsobiť, a to ho naplňuje
         odvahou.
   </p>
   <p>
    Pred nimi ani necíti potrebu ukrývať nejaké tajomstvo, lebo oni tiež nič neukrývajú.
         Vyvrátia a vytrúsia si hocikedy duše, vyberajú dôkladne, pomaly každú smietku a ukazujú na
         dlani. Hľa, i toto bolo tam. Sme predsa ľudia, všetci máme od niečoho nechty čierne.
         Nemusíme sa medzi sebou hanbiť a báť. Ani on nechce byť inakší. Rozpráva otvorene, všetko,
         čo má na jazyku. A robí mu to dobre. Vidí okolo seba hlavy, veľké otvorené oči, ktoré ho
         obdivujú. Prečo by nevravel.
   </p>
   <p>
    Vari táto jeho prílišná zhovorčivosť spôsobí, že ho raz pristaví na ulici malý,
         chudorľavý, v pleciach nahrbený muž s tenkým nosom. Ukláňa sa a predstavuje. Volá sa vraj
         Vítek Novák, áno, Novák. Istotne to meno ešte nepočul. Pracuje v mestskom archíve, stále
         medzi štósmi starých listín, dolu v tmavých pivniciach mestského domu, a skoro ani slnko
         nevidí. Ale on ho pozná, počul o ňom, a veľmi si ho váži. Dávno sa už chystal pristaviť ho,
         ale iba teraz sa na to odhodlal. Prosím pekne, vari nezdržuje. Mal by k nemu malú prosbu.
         Pred časom utvoril tu skupinku. V drobných očiach sa mu pritom zablysne. Myslí, že mu
         rozumie. Iba malú skupinku, nič zvláštneho, iba päť ľudí dokopy. Sami sa našli a
         dohovorili. Teraz sa niekedy večer schádzajú a on im vždy číta niečo z novín. Ale chcel by
         v nich vzbudiť ešte väčší záujem. A tu mu prišlo zastaviť ho a poprosiť v mene svojich
         priateľov, či by raz medzi nich neprišiel a nepovedal pár slov. Oni by ho počúvali, zaiste
         by ho počúvali ako svojho otca.
   </p>
   <p>
    Alpár nevie odoprieť, keď si to prajú. Veľmi rád, bude mu len cťou. A večer dá sa ozaj
         zaviesť. Ide v pätách svojho nového známeho, ktorý má dlhý kabát s odutými vreckami, veľký
         čierny klobúk zapadnutý hlboko na uši a ktorý sa zdá teraz pod pouličnými lampami ešte
         šťúplejší, ako bol za dňa. Idú bez slova až na Suché mýto, tam odbočia úzkou medzierkou
         poza Veľký kostol, preliezajú akýsi hrubý múr, blúdia chvíľu rozsiahlou záhradou, musia
         dávať pozor, aby sa nenapichli na zalomenú fazuľovú palicu. Potom zastanú na čiernom,
         rozmoknutom kapustnisku, aby sa rozhliadli pomedzi strapaté, nízke stromy, zaiste mladé
         slivky, a hneď zas vykročia prudko proti tmavým obrysom nejakého obrovského staviska. Hneď
         potom zastanú pred starou, porúchanou, vlhčinou a zhnitinou veľmi zapáchajúcou kôlňou,
         bojazlivo prilepenou k vysokej stene. Alpár háda, že je pri starej stoličkovej továrni.
         Malý človiečik mu voľačo zašvitoril, vraj bude musieť čakať. Sám odíde na druhú stranu
         kôlne, odkiaľ počuť niekoľko tupých úderov na drevo, zrejme nejaké dohovorené znamenie.
         Hneď potom ozve sa vnútri šramot, zarinčia závory, vo vrátach sa rozširuje svetlejšia
         štrbina a Alpár môže prejsť.
   </p>
   <p>
    V kôlni svieti petrolejová lampa, preto vynára sa iba malý ostrovček priestoru. Ostatné
         je v tme alebo aspoň v hustom šere. Vynárajú sa odtiaľ obrysy nejakých vyradených
         predmetov, azda kostra stroja, veľké koleso, hrebenák, drevená kľuka, valec a čierne
         skrížené trámy. Vpredu vo svetle okolo hore dnom prevrátenej debny sedia tri postavy a
         jedna sa práve vynára z úzadia. Sú to všetko mladí ľudia: jeden kováčsky tovariš alebo
         starší učeň, lebo má ešte okolo očí sadzu, druhý mlynár alebo pekár so šedivými,
         nevýraznými očami a so zamúčenou tvárou, ostatní dvaja sú umytí, vari niečo aj
         starostlivejšie ustrojení a vyčesaní, ale tváre majú tiež drsné, nepravidelne vyformované.
   </p>
   <p>
    Alpár je prekvapený. Jednak nezvyčajným, pochmúrnym prostredím a jednak tými vyjavenými
         a vôbec nie prívetivými tvárami. Mladý človiečik, ktorý ho doviedol, musí sa ponáhľať
         odstrániť nedorozumenie. Pán Alpár musí odpustiť, že ho až sem nútia ísť. Uznáva, že toto
         miesto nie je vyhovujúce na schôdzky a na zhromaždenia, ale predpokladajúc, že ich krúžok
         by sotva trpeli v nejakej verejnej miestnosti, a sami nemajú sporiadané domácnosti, bývajú
         v podnájme, v malých komôrkach, a to s niekoľkými spolu, nuž utiahli sa sem, kde nikomu
         neprekážajú a nikto ich ani nevyrušuje. Potom hneď obracia sa k priateľom a oznamuje im
         trochu vážnejším hlasom, že dnes nebude čítať, ale pozvaný hosť bude taký láskavý a povie
         im pár slov. Nech sa páči.
   </p>
   <p>
    Alpár nevie sa tak rýchlo spamätať, ako by to potreba vyžadovala. Krv strmšie prúdi
         žilami, trochu mu vari aj sťahuje hrdlo, lebo v hrudi rodí sa mu nový pocit. Tu naráža na
         voľačo, čo sa ho dotýka hlbšie ako udalosti, ktoré dosiaľ zažil, čo ho podoberá, nadnáša a
         hrnie nezadržateľne niekde ako zem, ktorá ležala na hladkej skale a ktorú podteká voda.
         Áno, jeho život mal nepravidelný spád. Robil zátočiny, že si ho musel kdekto všímať. Ale
         všetko, čo robil, robil neuvedomene, iba zo vzdoru proti okoliu, ktoré ho nejako tiesnilo.
         Všetko vzkypelo z jeho neskrotenej, búrlivej povahy. Svoje konanie nikdy neopodstatňoval
         nejakými myšlienkami, neosobnými pohnútkami jednoducho preto, že ich nemal. Vstúpil do
         vojsk maďarskej komúny, lebo ta vstupovali všetci jeho kamaráti, že nebolo iného východiska
         a že ten spôsob života mu práve vyhovoval. Mal príležitosť vyplytvať všetku tú zúrivosť,
         ktorá v ňom zvrela na fronte, keď zbadal, že bojoval zbytočne. Nemusel aspoň pokorujúco
         odhadzovať zbraň, išiel ešte zachraňovať svoju vojenskú česť. Búril sa proti fabrickým
         pánom, lebo videl v nich cudzích votrelcov, ktorí mu nejako zle, potupne ohyzdili rodný
         kraj. Búril by sa i teraz, keby ho niečo tlačilo. A myslí, že všetci ľudia sa utiekajú k
         nedovoleným činom, dvíhajú päste, vyťahujú nože najviac preto, že sú ohrození na svojej
         osobnej slobode. A tu vidí skupinu ľudí, ktorá sa zanieťuje za to všetko, čo on konal, nie
         z nejakej osobnej pohnútky, ale pre myšlienku. Hľa, sú to všetko bezvýznamní ľudkovia,
         istotne s najmenšími životnými nárokmi: bezvýznamný pisárik, ľudský moľ, ufúľaný kováčsky a
         pekársky pomocník, plachí študentíci, a predsa voľačo ich núti, aby sa motali nocou,
         plúžili temnými uličkami a schádzali sa tu na odľahlom mieste i vo vedomí, že vykonávajú
         nedovolený čin. Všetci majú vážne tváre ako starí ľudia. Všetci sadajú k svojmu dielu s
         rozvahou, uvedomele a s pocitom plnej zodpovednosti. Zdá sa, že v ich srdciach klíči nová
         viera, ktorá ide zúrodniť ich životy a ktorá schvaľuje podobný boj, ako on viedol a vedie.
         Pre Alpára je to neobyčajne veľký a dôležitý objav. Ach, vari naozaj by bolo niečo pevného,
         čo by zdôrazňovalo jeho doterajšie činy a čo by vedelo naplniť a zase určiť jeho rozleptaný
         a pochrámaný život? Títo ľudia ho o tom presvedčujú. Je to na neuverenie. Pozerá sa po nich
         a čím ďalej, tým viac nalieva sa mu do pŕs radosť. Nie, on im nebude rečniť. Načo by to
         bolo dobré. Slová im nič nedajú. Oni majú predsa v sebe vieru. Ona im dáva väčšiu silu a
         väčšiu odvahu, ako mal on. Prišiel sa len na nich pozrieť, zoznámiť sa s nimi, povedať, že
         aj on patrí k nim. Na tom nezáleží, že je starší, že má určité skúsenosti zo skutočného
         boja. Chce im byť len obyčajným súdruhom. Odteraz bude i on medzi nich chodiť. Ale
         navrhuje, aby sa schádzali u nich. Do tejto kôlne je príliš ďaleko, a potom, ako myslia na
         zimu, veď by tu pomrzli. U nich v dielni je dosť miesta. Môžu tam prísť hocikedy večer,
         nikomu tam nebudú zavadzať. Pozýva ich všetkých, to im prišiel povedať. Nuž tak!
   </p>
   <p>
    Nikto proti tomu nič nenamieta. Ba naopak, všetci sú uveličení, že sa im dostáva
         priazne, podpory a ochrany od váženej osoby.
   </p>
   <p>
    Od tých čias skupina nadšencov schádza sa v dielni u Alpárov. Pravidelne na mrkaní
         otvárajú dvere, zdvorile sa klaňajú Paulínke, ktorá má vtedy ešte plné ruky práce, a
         rozsádzajú sa po kútoch, aby čím menej miesta zabrali. Najdochvíľnejší býva kováč. Niekedy
         už od skorého popoludnia sedí ticho vo svojom kúte a gúli udivene lesklými očami. Študenti
         prichádzajú vždy spolu. Usilujú sa urobiť dojem slušných, vychovaných a hlavne o svoj
         zovňajšok dbajúcich mládencov. Za nimi sa ponáhľa pán Novák s knihou pod pazuchou a
         nakoniec pekár, celý upachtený, ešte zaváňajúci mladým chlebom, lebo musel ešte vysadiť z
         pece posledné pečenie. Pán Novák sa nedá vyrušiť ničím. Náhle si sadne za stôl, otvorí
         hrubú knihu na preloženej strane, priloží na riadok dlhý, tenký, na strednej hánke akoby
         prelomený prst a začne čítať. Jeho hlas je napodiv mocný a jasný. Podľa potreby vystupuje a
         zostupuje, ako sa rozrastajú a zas uzatvárajú vetné celky alebo odstavce. Občas robí v
         čítaní prestávky, silnejšie pritlačí prst, zodvihne hlavu a hľadí významne na prítomných.
         Treba vysvetliť nejaké cudzie slovo alebo silnejšiu, obsažnejšiu myšlienku. Pán Novák robí
         to s dôkladnosťou a presnosťou profesora a iba vtedy pomkne prst o slovo ďalej, keď sa
         presvedčí, že ho všetci chápu. Ach, pán Novák berie svoju úlohu veľmi poctivo. Je naozaj
         živým duchom krúžku. Ostatní sú prítomní iba telami, očami a ušami.
   </p>
   <p>
    Alpár počúva. Čudne mu pripadajú slová, ktoré Novák s takou vážnosťou a zodpovednosťou
         vyslovuje. Zdá sa, že zvestuje nové náboženstvo. Na povrch vyzerajú ťažké, neobsiahnuteľné,
         a predsa, keď sa ti v hlave dostatočne uležia a keď o nich trochu aj rozmýšľaš, zistíš, že
         taja hlboký zmysel práve tak ako slová z Písma a hlavne, že otvárajú do budúcnosti
         voľnejšie výhľady. Človek má náhle pred sebou otvorenú a rovnú cestu, ktorá mu určuje smer
         i úkon a tak zdôvodňuje všetko konanie. Človek zisťuje, že nie je sám. Okolo neho je mnoho
         ľudí, práve takých ako on, o nič dokonalejších alebo horších, všetko zaujatých nejakým
         dôležitým úsilím ako mravce na mravenisku alebo ako včely v úli, všetci sa uberajú jedným
         smerom, ba celý svet pohybuje sa nevyhnutne tam. Bezpochyby to spôsobuje radosť. Naraz
         cítiš, ako sa ti naplňuje život. Vieš, prečo si tu, čo chceš a kde speješ. Nič už nie je
         náhodné, nezmyselné. Nemusíš zahadzovať kosu do žita. Si tu tiež preto, aby si niečo
         vykonal.
   </p>
   <p>
    Alpár nevychádza z nadšenia. Urobil objav. Stretol zase seba, našiel svoj svet. Hľa, tu
         je jeho poslanie a nezdá sa, že by nebolo dosť dôstojné. Je práve také, aké si vyžaduje
         doba. Nestratil nič, keď prerušil staré priateľstvá. Tu má nové, azda úprimnejšie
         priateľstvá, vyplývajúce z jednoty zmýšľania, z jednoty viery, priateľstvá, ktoré zaväzujú
         k spoločnej práci. Ba je hrdý na to. On vlastne nikdy sa nepriznal k tým, ktorí držali v
         ruke žezlo moci. Búril sa proti každému útlaku. Znenávidel otca iba preto, že bol
         panovačný, ukrutný, v škole neznášal útlak profesorov, búril sa i na vojne. Teraz je na
         svojom a vie, čo je jeho úloha.
   </p>
   <p>
    O svojej novej známosti rozpráva všade: Paulínke, Kuzmovi, chlapom, s ktorými sa náhodou
         stretne. Komu ešte. A raz mu príde na rozum Frídko, starý bojovník. Ach, ten by sa potešil,
         keby ich poznal. A hneď si sadne k stolu a napíše mu list. Musíš prísť, píše. Uvidíš
         opravdivých komunistov. Sú ako remeň. Jeden pevnejší od druhého. Práve takí, akých ty
         hľadáš, neochvejní, až po uši zapálení myšlienkou. Hlavy majú veľké a duše smädné po
         vedení. Budú ťa počúvať ako proroka. Príď, určite ťa čakáme, tvoj Alpár.
   </p>
   <p>
    A Frídko nedá na seba čakať. Hoci je cesta dlhá a nemá veľa prostriedkov, doma čakajú na
         chlieb hladné krky, žena je stále podráždenejšia, schopná vyviesť hocikedy nejakú
         nepríjemnosť, aj zárobky sú z mesiaca na mesiac menšie, predsa nevie odolať, keď sa dozvie,
         že ho niekde potrebujú. Jeho srdce je ešte vždy otvorené. Hľadí zoširoka na svet. Všeličomu
         sa čuduje a dáva si otázky. Prečo sa niektorí ľudia celý život zodierajú robotou a nikdy si
         nemôžu vložiť do úst toľko, aby boli sýti, a prečo iní vyhľadávajú iba zábavy, lebo im do
         blaženosti len to chýba? Kde je chyba? Všetci dostali za údel tento svet. Kde vzali
         niektorí právo na výsady? Veľa musí o tom rozmýšľať. Niečo sa mu podarí aj rozriešiť. A
         potom mu už nedá, aby nehovoril. Myslí si, že treba ľudí poučovať, aby tiež vedeli. Keď
         budú vedieť, uvedomia si svoje postavenie a potom neochvejnejšie budú trvať na svojich
         prirodzených ľudských právach. Áno, tak myslí Frídko. Je rád, rád, keď môže hovoriť, chce
         byť niečím prospešný, preto neodradia ho prekážky a príde.
   </p>
   <p>
    Večer potom u Alpárov je väčšia schôdza. Hneď vedľa kuchyne, v dielni, kde trochu
         zapácha starou hubou a, pravdaže, železivom, ako aj rozličnými mazadlami a olejmi, okrem
         zvyčajných hostí na čelnom mieste za stolom sedí sám Kuzma, veľký ľudomil a dobrodinec
         rodiny. Dnes popoludní pri tej príležitosti trochu viac piva vypil, má preto opuchnutejší
         nos a červenšiu tvár ako obyčajne. Oči otvára len napolo a musí veľmi hlasno fučať, aby
         uľavil vysokému tlaku. Oproti nemu pri dverách na debničke sedia Válikovci. Válička sama
         vybrala toto miesto, hoci Paulínka veľmi nástojila, aby si sadli hneď vedľa Kuzmu. Ale ona
         nie. Jej muž je chorý. Rozmýšľala, či majú aj prísť. Chorý človek býva na oštaru. Ale celé
         dni vyleží alebo vysedí na posteli, s nikým sa nemôže porozprávať, nikoho nevidí, o ničom
         nevie, nuž aspoň sa mu čas minie, a sám chcel prísť. Nevie však, ako mu ešte bude. Hľa,
         zababušila ho do teplých šálov, a predsa ho núti do kašľa. Mohol by dostať záchvat. On
         často dostáva v poslednom čase záchvaty a chrlenie krvi. Museli by potom odísť, nuž aby
         nevyrušovali.
   </p>
   <p>
    Kuzma podchvíľou upiera na nich svoj kalný zrak. Raz na neho, raz na ňu, lebo obaja sa
         mu zdajú veľmi úbohí, biedni. S takými ľuďmi sa ešte vari nestretol. Ona je drobná, biela a
         plachá. Od všetkého hneď uteká, čoho sa očami dotkne. On zase ako baránok, len veľké oči na
         ňom horia. Popri svojej presýtenosti, ktorú prežíva celým telom, zdajú sa mu títo dvaja
         takí nepatrní, že sa musí za seba trochu hanbiť. Ťažko je na nich hľadieť. Ale nemôže ich
         vypustiť z myšlienok. Bola by to veľká surovosť, áno, bol by to hriech. Jeho dobrácke srdce
         sa potí a chveje rozcítením. Ten človek potrebuje odborné liečenie. Mal by ísť niekde do
         sanatória. Jej chybí zase oddych a lepšia strava. Ale zaiste nemajú prostriedkov. Čo si
         môže dovoliť štátny úradník na penzii? Ach, bude musieť vari pre nich niečo vykonať. Áno,
         práve sa rozhodol. Len ešte nevie, čo by to malo byť.
   </p>
   <p>
    Potom je tu niekoľko neznámych chlapov, ktorých Alpár nahovoril a priviedol priam z
         ulice, aby doplnil počet. Medzi nimi aj policajt, nejaký Korbeľ, Alpárov partner pri
         kartách. Býva tu neďaleko v ulici a má práve voľno. Alpár si jeho úprimnosť zvlášť cení.
         Zohrieva ho vedomie, že sa mu podaril figliarsky kúsok. Niet pochybností, aký zámer má táto
         schôdza. Keby o nej vedela vrchnosť, dostala by strach a istotne by sa usilovala rozohnať
         ju. A predsa je tu jeden človek, ktorý zastupuje moc vrchnosti. Prišiel sem dobrovoľne a
         možno bude so všetkým súhlasiť, čo tu počuje. Nuž, to je poriadne zaucho pánom, ktorých on
         nenávidí. Môže sa v duchu škodoradostne usmievať.
   </p>
   <p>
    Frídko je vo svojom živle. V pomerne malej, úzkej a rozličným náradím a strojmi dopoly
         zapratanej miestnosti, kde sa teraz tiesni viac ľudí, je vari teplo. Trochu sa zahrieva. Na
         širokom čele a na lysine povyše perlia sa mu kropaje potu i sklá na okuliaroch mu
         zachádzajú. Musí často používať šatôčku, ale vcelku cíti sa dobre. Vydržal by rečniť aj do
         rána. Hovorí všeobecne o robotníckom hnutí. Nie je na tom nič nového, vraví. Ľudia už dávno
         zistili, že na svete zahniezdila sa nespravodlivosť. Musí to zistiť každý, kto má otvorené
         oči, kto sa vie dobre dívať a myslí tiež o tom, čo vidí. Stačí malý pohľad. Okolo nás sa
         vzmáha pokrok, vyrastajú fabriky, obchodné domy, veľké mestá, stavajú sa železnice, cesty,
         mosty, vodné priehrady, človek navŕta zem, vynáša na povrch kamene, každým rokom zaberá a
         obrába nové plochy zeme. Na obsiatie už nestačí priehrštie, poľom behajú stroje, lebo sú
         rýchlejšie a výkonnejšie, sklady sa plnia. To všetko predstavuje nesmierny majetok, ktorý
         sa zo dňa na deň zväčšuje, sám sebou úrokuje, zmnožuje. Zdalo by sa, že aj blahobyt ľudí
         úmerne zo dňa na deň vzrastá. A predsa nie je tomu tak, alebo iba menším dielom, lebo kým
         jedna skupina naozaj má prebytky, oplýva bohatstvom, používa všetky vymoženosti, zatiaľ
         druhá trpí nedostatkom, zápasí o skyvu chleba. A je to neúmerne väčšia skupina a práve tá,
         čo má najväčšiu a často jedinú zásluhu na vytváraní a rozmnožovaní bohatstva. Bolo tak
         odpradávna. Človek prostý, skromný a bohabojný robil, a druhý, chytrejší, nad ním
         protektorsky stál, radil, rozkazoval a, prirodzene, delil sa s ním o mzdu. Prostý človek si
         uvedomil krivdu, lenže často nemal dosť odvahy, aby sa bránil. I býval vždy trochu
         bojazlivý, utiahnutý, ústupčivý. Nenašiel dôvod, prečo by mal bojovať za to, čo si už druhý
         raz prácou nadobudol. Vo svojej dobromyseľnosti sa nazdával, že ten druhý to uzná, pochopí
         a ustúpi. Spoliehal sa tiež na zákony, na božie riadenie. Snáď sa niektorý aj bránil. Ale
         bol sám a nedovolal sa pomoci. No teraz konečne pochopil, že zákony i prikázania sú len
         panský fígeľ, že on nemôže od nich nič očakávať a musí sa spoliehať iba na seba. A to je
         azda novota. Všetko ostatné je stará záležitosť, len toto teraz vzniklo. Človek prestal
         dôverovať svojim tútorom a chce si pomôcť sám. Človek rozmýšľa a hľadá východisko zo svojho
         zlého rozpoloženia. Hýbe sa. A nie už iba jeden, alebo niekoľko naraz, celé zástupy.
         Pohýbal sa mužík na ruskej stepi, hýbe sa čínsky kuli, otrok na indických a afrických
         plantážach a hýbeme sa i my tu vo fabrikách a v baniach. Už nás nezastavia. Hýbu sa všetci
         tí, čo sa hrbia, čo napínajú ruky, plecia, čo stavajú babylonskú vežu, a všetci kričia,
         chceme spravodlivosť. Azda niekomu to naháňa strach, lebo nás je veľa, viac, ako si
         mysleli. No my nemáme zlé úmysly. Zachovali sme si otvorenosť a úprimnosť. Chceme
         spravodlivosť, ale nie iba pre seba. Rovnako i pre tých, čo nám ju dosiaľ upierali. Chceme
         spravodlivosť, ktorá by mala všeobecnú platnosť, aby nebolo medzi nami hladných, otrhaných,
         aby bolo čím menej chorých, chceme si podeliť spravodlivo bohatstvo tohto sveta. Nuž či
         chceme niečo zlé? Urobíme prácu jedinou mierou všetkých vymožeností. Nie, my sa nechceme
         domáhať väčšieho postavenia, nebudeme vládnuť, pliesť korbáče a šľahať iných, lebo vieme,
         ako je utláčaným. Zostaneme pri svojom určení. Ide len o to, aby sme boli prijatí tiež
         medzi ľudí. Prečo robiť rozdiely? Je len človek. Ja rovnako ako ty. Každý máme srdce a
         dušu. Ako ty pociťuješ niekedy hlad, rovnako ho i ja pociťujem, ako tebe zle padne, keď ťa
         niekto ponižuje, aj mne zle padne, všetci rovnako ťažko znášame utrpenie, bôľ. To nás
         zaväzuje, aby sme spoločne postupovali, aby sme boli ohľaduplní jeden k druhému, aby sme
         boli súdruhmi. Tak.
   </p>
   <p>
    A Frídko ďalej smelo otvára obzor blaženého veku, ktorý sa ide uskutočniť. Nebude vojen,
         hladu, nikto nebude mať dojem, že ho prenasledujú. Medzi ľuďmi zavládne mier, porozumenie,
         hlavne porozumenie, všetci sa stretneme pri práci. Lebo práca nebude už ponížením a
         prekliatím človeka. Každý si rozvinieme svoj život tak, aby sme mali z neho radosť. Ach,
         Frídko nešetrí chválou. Čo nepovie slovami, vyjadrí očami, gestom. Áno, život bude mať
         potom zmysel, bude sa môcť na ňom stavať.
   </p>
   <p>
    A tí, ktorí to počúvajú, sledujú jeho výklady so záujmom. Tváre im puchnú ako pečené
         jabĺčka, oči svietia. Zaiste každý si už stačil vydlabať dieru do povetria, ktorou sa mu
         roztvára krásna panoráma na ten budúci svet. Pisár vidí preplnený stôl, misa pri mise,
         teplá vôňa jedál ho omamuje a blažený pocit sýtosti rozrastá sa mu od žalúdka po celom
         tele. Chvalabohu, nemusí už vyberať z vrecka tvrdé, vláskami a šedivou vatou z podšívky
         omotané omrvinky chleba. Tie časy už dávno minuli, kováč má svoju zajačiu farmu, pekár svoj
         omnibus a študenti sa chystajú na vedeckú cestu do arktických krajín. Ach, je to príjemné
         mať pred sebou uskutočnenú túžbu, dotýkať sa predmetov, ktoré v tvojich predstavách už
         dávno svetielkovali. Duša sa smeje, srdce plesá, človek nemôže ovládať svoju tvár. V tej sa
         trepe samá radosť.
   </p>
   <p>
    Aj Kuzma podľahne tejto radostnej nálade, hoci on vlastne celkom ani nepočúval rečníka.
         Mal unaveného, ospalého ducha. A trochu sa zapodieval aj vlastnou myšlienkou. No keď
         precitne a vidí tie plamene oduševnenia na tvárach, nemôže zostať ľahostajným, hluchým.
         Musí prejaviť tiež svoj súhlas. Nakoniec patrí sa mu, aby sa nejako odplatil za
         pohostinstvo. Je predsa najstarší. V živote mnoho skúsil, požíva úctu a každý tiež zaiste
         očakáva, aké stanovisko zaujme. Nuž, aby vyhovel všeobecnému prianiu a uľavil aj svojej
         samoľúbosti, musí povedať, že on do poslednej bodky súhlasí s pánom rečníkom. Skutočne je
         tak. Vo svete panuje nespravodlivosť. Ani práca ani odmena nie je spravodlivo rozdelená.
         Kým na jedny ruky zavaľuje sa iba práca, druhé ruky sú stále nastavené, aby prijímali
         odmenu. On to má možnosť pozorovať priam na sebe. I jemu sa stekajú bez pričinenia peniaze,
         ale on ich aspoň nehromadí, nestavia kapitál. Ako prídu, tak odídu. Vie, odkiaľ peniaze
         pochádzajú, a preto vie aj, komu ich má dať. V tomto ohľade on má čisté svedomie a môže
         podať otvorene ruku súdruhom. I teraz sa rozhodol, že pošle na vlastné trovy pána Válika do
         sanatória. Nehovorí to preto, aby sa pochválil, božechráň. Chce len poukázať, akoby sa dalo
         nedorozumenie riešiť jednoducho aj srdcom. A on má naozaj veľké srdce. Áno.
   </p>
   <p>
    Takýto šľachetný čin vyvolá u prítomných novú vlnu nadšenia. Ach, o Kuzmovi nikto
         nepochyboval, že má veľké a teplé srdce. Veď každý mal už príležitosť pri ňom sa zohriať. A
         keď nie, aspoň videl alebo počul, ako sa niekde vo výčape nad sklenicami prehrievalo a
         často i roztápalo. Teraz pôjde o ňom nový dobrý chýr. Kuzma posiela na vlastné trovy
         suchotinára do sanatória. Ach, je to zlatý chlap, takých by malo byť viac, chudobným ľuďom
         by sa viedlo lepšie. Veru. Najviac je o tom presvedčený policajt.
   </p>
   <p>
    Iba Válikovci v prvom okamihu, čo sú stredom pozornosti, ukazujú príznaky pokaziť
         všeobecnú radosť. Vojde do nich nepokoj. On zbledne, potrasie hlavou, urazene pokašláva, má
         zaiste blízko záchvatu. Ona očervenie, urobí prudký pohyb, akoby išla vstať, chce sa vari
         brániť alebo chce dokonca utiecť. Nie, oni neprijímajú, nič nepotrebujú. Muž predsa môže na
         liečebný fond do sanatória, a on aj pôjde. Áno, ďakuje za veľkodušnosť, chvalabohu, nie sú
         ešte žobráci. Ale v poslednej chvíli zachráni situáciu Paulínka, ktorá sa objaví vo dverách
         s podnosom preplneným okruškami uhriančeného chleba a s okrúhlymi šálkami žltučkého čaju.
         Chutná vôňa teplej masti a cesnaku prevaľuje sa s bielou parou na všetky strany okolo nej a
         ovlažuje rozpálené mysle. Nech sa páči, pripravila malé občerstvenie. Ó, Paulínka vie, čo
         sa patrí. Trochu teplého čaju s hriankami nezaškodí nikomu. Teraz je tu so širokým,
         srdečným úsmevom, takže ju veru nemôže nikto ohrdiť. Na zdravie.
   </p>
   <p>
    Alpár je spokojný. Chodí s víťazoslávnym úsmevom a naberá sa novými predsavzatiami.
         Myslí, že sa zahodilo dobré semeno. Teraz bude klíčiť a on sa už postará, aby dobre
         vyrástlo. Boli časy, keď strácal nádej. Bol osamotený, zaskočený a ohromený zmenami, ktoré
         sa stali akosi obratom ruky. Proti nemu stáli naozaj celé svety. Boj na všetky strany zdal
         sa mu nezmyselný. I vzdor začínal v ňom chladnúť, premieňal sa v zatrpknutosť. Ale teraz
         dostal náhle posilu. Nie je opustený. Niekto vychádza z podzemia, z tmavých dier, dnes sú
         to dokopy piati chlapi, ale zajtra prídu ďalší, potom noví. Všetci sa stavajú za neho a sú
         odhodlaní. Mal by ich vari zradiť? Nie. On vie, čo je jeho povinnosťou.
   </p>
   <p>
    Schôdzky u Alpárov sa opakujú. A Frídko často prichádza. Alpár je zo dňa na deň
         horlivejší a smelší.
   </p>
   <p>
    Prirodzene, že tým zanedbáva svoje remeslo. Sú iné starosti a záujmy, ktoré mu zaberajú
         miesto a čas. On vlastne remeslo nikdy poctivo nevykonával. Nemal ani úmysel niečo
         podnikať. Zastavil sa iba tak náhodou v meste, na niekoľko dní, chcel ísť potom ďalej,
         nazdal sa, že ho hľadajú. To ho len Kuzma nahovoril. Stretli sa pri poháriku, vyžalovali
         sa, ofúkli si navzájom otlaky, zbratali, a potom sa nevedeli rozlúčiť. Kdeže pôjde? Tu sa
         už nájde niečo pre neho. Aha, to sa ľahko povie. Nie, celkom vážne. Chcel by na jeho
         stavbách zavádzať vodovody, nuž obyčajné rúry vkladať do jarkov, utesňovať zrebami a
         zalievať dechtom? Žiadna múdrosť. Veď vlastnú prácu urobia robotníci. Na stavbe, vraví.
         Áno! Nuž voľakedy pracoval vo fabrike pri zámočníkoch, má aj výučný list. Do železiva sa
         niečo rozumie. Tak bude! A bolo. Kuzma našiel mu aj dielňu, vykonal pracovné povolenie. Nuž
         potom len chodil po stavbách a zjednával robotu. Sem-tam sa i do niečoho zastarel, ale
         najviac preberal peniaze a vysedával s Kuzmom po krčmách. Skutočnú prácu robil vlastne
         starší pomocník s učňami.
   </p>
   <p>
    Ale teraz práve tomuto pomocníkovi vošlo niečo do hlavy. Istotne si myslí, že je už dosť
         starý na to, aby prijímal od niekoho rozkazy a robil pre druhého. Roky utekajú. Ak sa teraz
         neprichytí na vlastné ruky, v starobe nebude mať odvahy. Zomrie niekde na cudzej slame. A
         on by sa tak rád niečoho domohol. Myslí na vlastný dom, vlastnú dielňu, vlastných ľudí.
         Mohlo by to byť i niečo väčšie, nejaký podnik, ktorý by mu robil česť. Má na to všetky
         predpoklady. Do roboty sa rozumie, počítať vie i vlohy na podnikanie má. Iba peniaze na
         začiatok, väčšia suma do základu mu chybí. No pred časom napísal bratovi do Argentíny. Snáď
         mu niečím vypomôže. Potom by to šlo. Akoby sa to inakšie vynímalo, keby na niektorej stavbe
         bolo napísané, že inštalatérske práce robí firma Chreniak. Áno, firma Vendelín Chreniak,
         veď mu to patrí.
   </p>
   <p>
    Okrem toho nevie sa nijakým spôsobom zhodnúť s Alpárovcami. Nielen preto, že mu vlastne
         predchytili dielňu, ktorú by bol istotne sám dostal, keby sa do veci nebol zamiešal Kuzma s
         Alpárom. To by sa mohlo časom zabudnúť. Ale sú to vôbec divní ľudia. On ich nikdy nebude
         chápať. Žijú si veľkopansky, akoby bohvieakým majetkom oplývali. Nevedia hospodáriť,
         rozhadzujú peniaze, nie im je ani jedna suma dosť veľká, aby ju nevedeli premárniť. Nemajú
         vôbec úctu k peniazom a k nejakému poriadku. On vyhľadáva priateľstvo, všade platí ani
         gróf, vydržiava všelijakých darmožrútov, tulákov. Ona zase veľa kupuje. Samé zbytočnosti.
         Nevie odmietnuť nič, čo jej ponúknu. Z mesta musí prísť vždy obložená balíkmi a všeličo sa
         zahadzuje, povaľuje, ničí. A teraz zase tie večerné schôdze, hostiny. Čo chcú, prečo sa
         spájajú s bedármi? Veď oni nikdy k nim nepatrili. Ach, nie, on také konanie nikdy nebude
         schvaľovať. Nikdy nemohol zniesť neporiadok. Každú korunu niekoľko ráz obracia v ruke, kým
         ju vydá. Ako je možné nevážiť si peniaze? Veď v nich je utajená práca, námaha rúk, rozumu,
         sú výsledkom ľudského snaženia a dajú sa zase premeniť na inú hodnotu. Upevňujú v človekovi
         istotu, zakladajú blahobyt. Čím ich je viac, tým väčšiu vážnosť zabezpečujú. Neváži si ich
         len ten, kto nevie, ako ťažko sa zarábajú.
   </p>
   <p>
    Alpár niečo aj pozoruje. Pomocník je hlavatý. Neraz nepočuje, čo sa mu prikazuje, nedbá,
         odvrkne, urobí si podľa svojho. Sú príčiny, aby ho aspoň napomenul. Ale neurobí nič. Je
         opatrný. Uvedomuje si, čo pomocník pre neho znamená. Vlastne on vedie celú prácu. Keby ho
         stratil, bolo by s ním zle. Nevie, či by nejakú náhradu našiel. Na inštalatérske práce je
         málo odborníkov.
   </p>
   <p>
    No medzi Paulínkou a pomocníkom trvá odprvu napätie. Paulínke všade zavadzia. Pozoruje,
         ako sa za ňou vlečú temné oči a že sú to oči zlé, nenávistné. Necíti sa blízko nich dobre.
         Ony ju ešte v tomto prostredí znepokojujú. Ich sa bojí. Najhoršie je, že pozoruje v nich aj
         nebezpečie iného druhu. Pravdaže, nevie ho celkom určiť. Neopováži sa ani tvrdiť, že má
         nejaký pocit, azda je to len domýšľavosť. Ten človek je vari nepríjemný, nemá rada, keď sa
         na ňu díva. Ale prečo ho obyčajne zbadá nablízku, keď si myslí, že je sama? Raz ju dokonca
         naľakal. Zamkla si dvere na kuchyni a chystala sa umývať. Práve si vyzliekala košeľu, keď
         on vyšiel z dielne. Akože, či je on doma? Áno, vošiel pred chvíľkou. Ale veď nazrela aj do
         dielne. Možno stál vtedy v kúte. Tak, Paulínke sa triaslo celé telo a skoro vykríkla, ale
         on nejako hanblivo sklopil oči a ponáhľal sa preč. Ach, keby ho už tu nebolo. Konečne, mýli
         ju aj to, že zaznáva Alpára. Sama je tým dotknutá.
   </p>
   <p>
    Teraz sa napätie ešte zväčšilo. Práve dostal zvolenie od brata z Argentíny, aby otvoril
         dielňu, ba ak môže, aby zakúpil i väčší obchodný dom. Bude spoločníkom. Dal už príkaz
         banke, aby mu na ten účel vyplatila potrebnú sumu. Tým sebavedomie v ňom ešte vzrástlo.
         Nemusí sa viazať na Alpárovcov, odíde, len čo sa mu naskytne príležitosť. Preto je zo dňa
         na deň opovážlivejší. A jedného dňa, keď zasa Paulínka príde z trhu ovešaná nákupom,
         rozkladá po stole a podľa zvyku ponúka všetkých ovocím, tureckým medom a orieškami, nemôže
         sa už ovládať, tresne francúzskym kľúčom, ktorý má práve v ruke, tak mocne o nákovu, že ho
         hneď prelomí napoly. On sa už nemôže ani dívať na také bohapusté rozhadzovanie peňazí.
   </p>
   <p>
    Paulínka sa musí pozastaviť nad takým surovým výčinom. Prvýkrát v nej vzkypí zlosť a
         cíti sa urazená vo svojej stavovskej pýche. Okrem toho teraz je najvhodnejšia príležitosť,
         aby mu ukázala, ako ním pohŕda. Tvár jej blčí a oči iskria spravodlivým hnevom, keď si ho
         premeriava, ako tam nad nákovou stojí so vzdorne vystrčenou hlavou. Ako sa opováži takto
         rozprávať? Za čie peniaze ona kupuje?
   </p>
   <p>
    Áno, za čie? On sa ide predrieť, majster hajdáka s pajtášmi po krčmách a pani majstrová
         si vedie ako veľkomožná. Takto to nemôže ísť ďalej, on odíde.
   </p>
   <p>
    Veru aj Paulínka tak myslí. Nepôjde to tak, aby pomocník rozkazoval majstrovi. Keď sa mu
         nepáči, môže ísť.
   </p>
   <p>
    Pomocník sa spätí, vari nečakal takú smelosť od nej. Chcel by ju pretromfnúť. Azda mu
         dávajú výpoveď?
   </p>
   <p>
    Ale vtedy sa zastarie do sporu aj Alpár. Nemôže predsa zniesť, aby mu pred očami urážali
         ženu. Naostatok, aj sám má dosť príčin, aby sa s pomocníkom vysporiadal. Pravdaže, výpoveď,
         a to hneď. Dostane na ruku výplatu, ktorá mu ešte patrí, a môže ísť.
   </p>
   <p>
    Obaja plnia sa uspokojením, keď pomocník bez slova iba s veľkým hrmotom zbiera po dielni
         svoje veci a odchádza. Ale na druhý deň zaľahnú na nich starosti. Učni rozprávajú, že
         pomocník ich láka k sebe, lebo že otvára vlastnú dielňu. To je zlé. Pre Alpára by bola
         konkurencia nebezpečná.
   </p>
   <p>
    A vari o týždeň ho naozaj Paulínka vidí vychádzať spod brány, nad ktorou je vyvesená
         nová tabuľa s nápisom: Vendelín Chreniak robí rýchlo a spoľahlivo všetky inštalatérske
         práce. Ale keď sa s ním stretne, preciťuje až do špiku kostí, že jej urážku neodpustil a že
         má v ňom odteraz úhlavného nepriateľa. Mráz jej prebehne po chrbte.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e505">
       </a>
       17
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    A vtedy príde Tóno!
   </p>
   <p>
    Áno, Nánkin Tóno, lebo ten ešte predsa nezomrel. Nikto nedoniesol takú zvesť, ani úradné
         písmo neprišlo, hoci príležitostí bolo dosť. Smrť ho síce stretávala, kosila okolo neho
         slepo, zdravé, mocné, mladé i staré. Neraz vo svojom zúrivom besnení zastavila sa pred ním,
         pozrela sa mu hlboko do očí, ale vždy cúvla, akoby sa bola pred jeho veľkou postavou bála.
         Nuž neodštrbilo sa z neho nič.
   </p>
   <p>
    Pravdaže, pochodil a skúsil veľa. Keď sa vtiahol doma pod niektorý roh na šope a dumal o
         časných i večných veciach človeka, ani keď sedel hore na Kozom vrchu a zmeriaval hĺbku i
         šírku sveta vôkol, nikdy si nepomyslel, že by mohol niekedy toľko prejsť a skúsiť. Na jedno
         posedenie sa to nedá vôbec vyrozprávať. Od tých čias, ako odišiel z domu s uzlíkom v ruke,
         menila sa neustále okolo neho krajina i ľudia. Na každom kroku stretával sa s niečím novým,
         dosiaľ nevídaným. Nemal si kedy ani všetko dôkladne uvedomiť. Najprv kasárne, život na
         vydláždenom dvore vo vojenskej uniforme pod prísnou regulou, potom mnohé mestá, dediny,
         niektoré ešte neporušené, živé, iné už poznamenané vojnou, napolo vypálené, zborené, potom
         zase front, ruské zajatie, Sibír, dlhá cesta snehovou planinou, na kuse vlakom, na kuse v
         saniach a mnohokrát i peši, nocou proti víchrici, úzkym chodníčkom vedľa trate, a zase
         more, večné kolembanie sa na lodi, horúce slnce, studený mesiac, zelené ostrovy s palmami,
         áno, s opravdivými palmami, aké si voľakedy farbil a vystrihoval z papiera, keď si
         pripravoval na Vianoce betlehem, prístavy na skalnatých pobrežiach, preplnené loďami,
         veľkými, malými, štvoruhlastými, podlhovastými i okrúhlymi, spletenými len z prútia ako
         koše, s plachtami i bez plachiet, polonahí ľudia, ženy so železnými karikami v nose, chlapi
         s jastrabím perím vo vlasoch a nakoniec tesné a dusné chodby uhoľných baní vo Francúzsku,
         kde musel pracovať, keď ich vyložili na breh. Istý učený pán mu povedal, že obišiel vlastne
         celý svet, totiž ten glóbus, čo voľakedy stál na skrini v škole, a že teraz už istotne
         uverí, že svet je ako jablko alebo ako lopta, ktorú si chlapci urobia z handár. Ale on by
         to veru nepovedal, lebo nikdy sa nekrútil, išiel vždy dopredu, niekedy cez vŕšky, niekedy
         po rovine, ani na zemi, ani na oblohe, ani na vode nebadal, že by sa mal ohýbať. Svet je
         veľký, roztvorený na všetkých stranách, azda bez konca-kraja, ale nikdy neukrýva taj, nad
         ktorým by sa ľudský rozum musel pozastaviť, ako sa vari nazdáva ten, kto sa naň díva z
         jedného miesta a kto si ho predstavuje. Všade je všedný, skutočný, má deň, noc, opakujú sa
         v ňom známe javy, človek by sa mohol hocikde usadiť a po čase by zapustil korene, našiel by
         si priateľov, robotu, ktorá by ho pútala, mal by povinnosti, predsavzatia. Áno, cítil by sa
         ako doma. On sa o tom presvedčil.
   </p>
   <p>
    Teraz je tu.
   </p>
   <p>
    Stojí vo dverách a musí ohýbať dobre hlavu, aby sa do nich vmestil, lebo od tých čias,
         ako odišiel z domu, zase o niekoľko palcov vyrástol. Teraz už každému, kto ho stretne,
         treba hľadieť naň zospodu ako na nejaké bralo. Aspoň v tom vyniká nad svoje okolie. Inakšie
         zostal starým Tónom. Ani do tváre ani do očú nevlúdila sa mu nová črta, ktorá by ho
         poznamenala.
   </p>
   <p>
    Paulínka naň udivene hľadí. Spočiatku by bola aj ochotná potlačiť v sebe pohnutie, ktoré
         samovoľne vzrastá, a ohradiť sa neprístupnosťou. Vari ju ohrozujú aj obavy. Čo tu chce
         tento chlap, drsný, vonkoncom nie príjemného vzhľadu? Prečo sa do dvier tlačí a prečo sa
         tak bezočivo rozhliada, akoby tu niečo hľadal? Istotne si pomýlil dvere. Mal vojsť trochu
         vyššie ku Kropiačke, lebo tam sa na čas zvyknú ubytovať podobní tuláci. Chystajú sa ho už
         na to šetrnejšie upozorniť, ale vtedy sa jej v pamäti rozsvieti. Božemôj, veď tento pohľad,
         tie oči, tú otvorenú tvár už niekedy videla. Bolo to už dávno, ale predsa jej pripomína
         takú živú skutočnosť, že jej začína byť teplejšie okolo srdca. Vracia sa jej mladosť v tých
         najžičlivejších vlnách. Vracia sa jej detstvo, bezstarostné hry na pažiti, družné
         kamarátstvo. Teraz je to ako tuhé víno. Bolo by to možné? Nechce sa jej veriť. Ale nakoniec
         predsa prehliadne.
   </p>
   <p>
    Ach, veď je to Tóno.
   </p>
   <p>
    Veru!
   </p>
   <p>
    Kde sa tu berie? Aká vzácna návšteva. Kto by ho bol čakal? Veďže nech nestojí vo
         dverách. Musí ísť dnu a sadnúť si tuto k stolu. Istotne bude zunovaný. Niečo mu vari
         pripraví na občerstvenie. Ale musí sa na neho najprv dôkladnejšie pozrieť. Božemôj, veď sa
         nevie rozpamätať. Ako dávno sa už nevideli. Vari desať rokov. Či viac? Kde bol za ten čas,
         prečo nedal o sebe vedieť? Či bol aj doma a či ešte žije tetka Nánka? Veru hádam nie. A
         akože sem potrafil? Či mu niekto naradil? Ach, Paulínka je naraz ako vrtielko, hoci musí
         pritom prekonávať svoju váhu a objem svojho tela. Zato však nič. Ešte je dosť pružná a
         ohybná v páse. Nedá sa zahanbiť. Rozbehne sa po kuchyni, otvára dvierka, zásuvky na
         kredenci, štrká tanierikmi, príborom, znáša na stôl chlieb, hrudôčku masla, kolieska
         salámy, mladú cibuľu, aj páleného sa kvapka nájde. Istotne bude hladný a obed ešte nie je
         hotový. Ale aj ten sa sponáhľa dovariť. Prirodzene, zostane u nich.
   </p>
   <p>
    Pravdaže, Tóno nevie vyvinúť takú pohyblivosť a výrečnosť. Trvá mu to rozhodne dlhšie,
         kým sa rozhliadne, usadí, nájde správnu polohu pre dlhé nohy, ruky, vhodné miesto pre
         deravú čiapku s dokriveným štítkom. Všetko mu prekáža. Myslí si vari, že zaberá veľa
         miesta, že svojou prítomnosťou znečisťuje, porušuje domácnosť, do ktorej vošiel. A ešte
         dlhšie mu trvá, kým sa rozhovorí.
   </p>
   <p>
    Prišiel domov pred rokom. Mohol prísť skôr, hneď po vojne, ako iní prichádzali. Dal sa
         však vo Francúzsku nahovoriť na robotu do baní, sľubovali pekné zárobky. Myslel si tiež, že
         bude dobre, keď prinesie domov nejaký groš. Chalupu treba opraviť i poľa by sa prikúpilo. A
         zostali aj iní. Možno by tam bol aj dosiaľ robil. Nebolo najhoršie. Na prácu v bani si
         zvykol, a keď sa človek usadí, ťažko sa odtiaľ hýbe. Ale pred rokom začali obmedzovať
         robotu a hlavne znižovať mzdy. Odchádzali iní, odišiel aj on. Nie, tetku Nánku už nažive
         nezastihol. Ach, tá ho nemohli tak dlho čakať. Veď už vtedy boli nad hrobom, keď odchádzal.
         A potom vari nemohli sa ho ani dočkať. Ani list, ktorý im poslal z Francúzska, už
         neotvorili. Pominuli sa vraj rýchlo. Starej osobe veľa netreba. Odpadli vraj vo dverách na
         pitvore. Susedia ich obriadili a pochovali. On našiel už prázdnu chalupu. Dvere pozamykané,
         okná zasnované pavučinou, po kútoch myšie hniezda, strechu prelomenú, komín zrúcaný.
         Skutočne, božie dopustenie. Nečakal taký úder. Človeka sa veľmi dotkne, keď musí hľadieť na
         trosky toho, s čím zrástol. Nemal už doma strpenia. Múry ho chladili, posteľ páchla, v izbe
         bolo clivo. Boleli ho spomienky, musel odtiaľ odísť. Na jar upravil tetkin hrob, obkopal,
         navŕšil novú zem, dookola omuroval, zasadil šípový prútik a kríž z duba vykresal. Zaslúžili
         si to. Boli to dobrá stvora. Natrápili sa veru dosť s ním. Nech im dá pánboh slávu večnú.
         Teraz už nemá nikoho.
   </p>
   <p>
    Ale on vlastne neprišiel sem preto, aby rozprával o sebe. Čo by z toho mal. Ani
         neprišiel hľadať známych. Mohol ísť celkom dobre iným smerom. Vyzná sa už vo svete a na
         cestách. Ale dal sľub svojmu bývalému komandantovi Lángovi Nándorovi. Hádam vedela, že boli
         spolu.
   </p>
   <p>
    Paulínka sa trochu znepokojí. Slabé hryzenie svedomia. Musí trochu vyrovnávať tvár,
         vyladiť oči. Ale hra sa jej darí. Napodiv rýchlo uhádne primeraný výraz. A potom už ide
         všetko ľahko. Pravdaže vedela. Písal jej ešte, kým bol v kasárňach. Potom prestal a len po
         vojne dostala úradné vyrozumenie, že zomrel na týfus v zajatí. Či vari bolo inakšie?
   </p>
   <p>
    Ach, nie, len tak. Naozaj na týfus. On bol pri ňom do posledného dychu. Od začiatku sa
         spolu držali, spolu padli do zajatia, viedli ich v jednom transporte, spolu robili v
         konzervovej fabrike, potom v rašelinisku na Sibíri, spolu bývali v lágri. Bol to dobrý
         človek, neublížil ani mravcovi. Stále spomínal ju, Paulínku. Musel mu o nej veľa rozprávať,
         chcel vedieť, aká bola malá, ako sa hrávala, kade chodila, všetko dopodrobna. Hocikedy
         večer na posteli, pri práci i niekoľko ráz tú istú vec chcel vedieť: Akože to bolo s tým
         Ervínkom? To ona sama mu šla opluť tvár, vlastnou, vlastnou vôľou? A smial sa, vždy sa
         smial, keď mu o nej vyprával. Po celý čas držal sa dobre, bol zdravý, iba vši ho
         znepokojovali, ale tie mal každý vojak. Potom v Omsku ochorel na týfus. Bolo to už po
         vojne. Mali ísť domov, všetko bolo pripravené, len nakladať. A vtedy ochorel kuchár. Tým sa
         to začalo. Ochorel kuchár a o tri dni už v každom baraku niekto balušil. Tábor uzatvorili,
         nikto ho nesmel opustiť. O odchode sa prestalo hovoriť. A on, Láng Nándor, akoby vedel, čo
         ho čaká. Stratil nádej, chodil zádumčivý, málo jedol. Nechutí mu, vravel, už je to všetko
         márne. Darmo ho prehováral, posmeľoval, nemal o nič záujem, ani ho nepočúval. Raz mu dal
         malé hodinky na ruku, prsteň a fotografiu. Musel si to pred ním zašiť pod futro do kepeňa a
         musel sľúbiť, že pôjde k nej. On sa vraj už nevráti, aj keby teraz nepodľahol, nedôjde, on
         vraj už vie. Povedz jej, že som nemohol, vravel, a povedz jej, aby sa vydala. Tak
         prikazoval. A na druhý deň naozaj dostal horúčku, k večeru začal balušiť a viac neprišiel k
         sebe. Vojenský lekár bol každú chvíľu pri ňom, aj civilný lekár z mesta prišiel, krútili
         hlavami, nevedeli pomôcť, boli to komplikácie. On, Tóno, bol pri ňom doposledku. Umrel
         piateho apríla, vo štvrtok ráno. Pohreb mal pekný. Prišli i z mesta ľudia. Leží na veľkom
         vojenskom cintoríne za tehelňou, jediný oficier. Chlapci z jeho pluku mu spravili mohylu.
         On, Tóno, z nej odrýpal, niekoľko hrudiek zakrútil do papiera a priniesol sem, aby mu
         jednak verila a aby mala pamiatku. Inakšiu službu jej už nevedel vykonať. Tak. A ozaj, z
         belasej šatôčky, ktorú vytiahol z bočného vrecka, vyložil na stôl a rozmotáva, vyberá
         najprv drobné zlaté hodinky na žltom remenci s čiernym ciferníkom, ktoré ukazujú tri štvrte
         na osem, ošúchaný prsteň so zeleným očkom, stará práca, istotne pamiatka na rodičov, a
         potom kúštik ožltnutého novinového papiera s omelinkami zeme a vápna. Nič nezapotrošil,
         môže si to teraz prevziať. Bude spokojný, že dodržal slovo.
   </p>
   <p>
    Ach, Paulínka si musí najprv rožtekom zásterky vysušiť oči. Už počas Tónovho rozprávania
         vykvaplo jej niekoľko ťažkých a žeravých sĺz na ruku a teraz je to už skoro povážlivé. Pred
         ňou na stole leží niekoľko drobností a sú to úbohé pozostatky jedného človeka. Áno, pamätá
         sa naň. Raz prišel k nej, bolo to dávno. Predstavil sa jej ako tanító Láng Nándor. Mala z
         neho aj strach, spočiatku iba taký dievčenský, trochu v kolenách a trochu v prsiach, potom
         vážnejší a ťažší na okraji mihalníc, lebo sa jej začal zjavovať v snoch. Bol to skutočný
         človek, muž. Mal vari voči nej aj určité nároky, keby bol žil, bola by mu musela vyhovieť,
         jej život by bol ubiehal vedľa jeho boku. Ale potom odišiel na vojnu, nuž všetko sa
         rozplynulo. A teraz zostali z neho iba tieto mŕtve predmety. Paulínka si ich prezerá
         osobitne. Zdá sa, že ich poznáva. Áno, na tie hodinky často hľadel, odhrňoval rukáv a
         kládol na ne ukazovák ľavej ruky alebo si ich prikladal k uchu, chcel byť vždy presný. Aj
         na prsteň sa pamätá. Spomínal, že ho musí nosiť kvôli matke. Jedna spomienka vyvoláva
         druhú. Diaľky sa približujú, priehľadnosť sa ustaľuje, zaostruje, a naraz je celá v
         skutočnosti, na ktorú bola pozabudla. Sám Láng Nándor vo vlastnej osobe vyrastá pred ňou,
         díva sa na ňu, chcel by jej vari niečo povedať. Áno, poznáva ho. Chodila s ním na
         prechádzky, išiel vždy niekoľko krokov za ňou po chodníku popod medze, zbieral do škatuliek
         chrobáčiky. Čím ďalej, tým viac vedela by sa prežarovať a oduševňovať jeho osobou. Je to
         zvláštne, ako sa človek stráca medzi vecami, ktoré používal, a ako môže zase v nich
         vyrastať a ožívať. Bol to dobrý Človek, múdry a šľachetný, mal ju rád, azda aj ona by si ho
         bola obľúbila. Ale nemôže sa už k nemu vracať. Nakoniec sám to pochopil a uznal. Zachová si
         naň zato peknú pamiatku. Tieto veci zatiaľ uschová a neskoršie dá ich svojmu synovi
         Petrovi. Nevie, prečo práve jemu. Prišlo jej to len tak na rozum. Azda si myslí, že ich
         bude on potrebovať, že mu budú svedčať, azda má tajné prianie, ktoré iba teraz v sebe
         objavila, aby sa on, Peter, podobal v niečom jemu, Lángovi Nándorovi. Ó, mohlo by to byť.
   </p>
   <p>
    Potom je zase všetko v poriadku. Slzy sú dôkladne osušené, tvár usmievavá, srdečná,
         práve taká, ako má byť pri dobrej hostiteľke. Obracia sa na hosťa. Chcela by vedieť, čo
         teraz on podnikne. Vráti sa vari naspäť, opraví si tetkin domček a bude bývať doma? A či má
         cestu pred sebou?
   </p>
   <p>
    Tóno vraští čelom. Istotne mu je ťažko odpovedať. Teraz je tento svet nejako pomotaný,
         rozkopaný. Všeličo sa nedá hneď pochopiť a nad všeličím prichodí vraštiť čelom, krútiť
         hlavou. Keď bol v zajatí v Rusku, alebo aj tam v baniach vo Francúzsku, myslel často na
         fabriku, kde robil od chlapca. Prirástla mu nejako k srdcu. Jej pach nosil stále v rukách.
         Nevedel na ňu zabudnúť. Rozhodne počítal, že bude ďalej v nej pracovať, keď sa vrátil
         domov. Inakšie si nevedel ani predstaviť svoj život. Zase to chodenie dolinou s palicou a
         remennou kapsičkou pri boku, zase ten huk okolo neho, dunenie valcov, syčanie pary,
         hvízdanie remeňov, vyhrávanie hrebenákov na strojoch, rachot gránekov, robota s hrdzavým
         železom, s mazľavými olejmi a dechtom, ibaže si robil nárok na vlastný pracovný stolík,
         skrinku s nástrojmi a bol presvedčený, že páni budú s ním spokojní, lebo vo svete sa
         všeličomu naučil. Ale boli to iba plané nádeje. Vo fabrike sa nenašla pre neho robota. I
         tých je ťažko zamestnať, ktorých majú. Budú musieť azda prepúšťať. Všeličo mu prešlo
         rozumom, kým nad tým uvažoval. Chcel aj vyčkať, azda je to iba prechodný jav. Aj vo
         Francúzsku obmedzovali robotu. Azda sa predsa naskytne príležitosť, ale potom sám uznal, že
         by darmo čakal. Z komínov sa zo dňa na deň menej kudlilo, nuž odišiel, ako odchádzajú
         odtiaľ aj iní. Naradili mu Čechy. Vraj tam je veľa fabrík. Nuž pozrie sa do niektorej. Azda
         ho budú niekde potrebovať. On sa nebojí žiadnej roboty. Ešte má, chvalabohu, zdravé a mocné
         ruky.
   </p>
   <p>
    O tom niet pochybností. Tónové ruky boli vždy zdravé a mocné. Mal ich príležitosť od
         malička na čom vyťahovať, vykovať. Vyrástli mu rovno a teraz, keď už skúsili storakú
         robotu, sú to ruky vskutku chlapské, pevne skĺbené, hranaté, v zapätí isté, so širokou
         dlaňou, s hrubými prstami. Nikde ho nezahanbia. Keď o nich hovorí, skladá si ich pokojne na
         kolená.
   </p>
   <p>
    Paulínka ich musí veru obdivovať. A vtedy jej príde na um, že by sa vlastne pre Tóna aj
         u nich našla robota. Majú svoju dielňu, chlapi chodia zavádzať vodovody do nových stavieb,
         roboty je práve dosť a nedávno im odišiel pomocník. Hľadajú náhradu. Mohol by teda zostať.
         Miesta dosť. V komore pristavia pre neho posteľ.
   </p>
   <p>
    Tóno nie je proti tomu. Nemal určitú cestu pred sebou. Na Čechy myslel iba preto, že mu
         tak naradili. Ak by sa našla preň tu robota, nuž nepôjde. Jemu je jedno, kde sa pristaví.
         Robote bude vari rozumieť. Voľakedy si sám kopal jarky záhradou, kládol rúrky, spájal a
         zvádzal zo stráne vodu na dvor, aby tetka Nánka nemuseli vláčiť zďaleka ťažké vedrá, aj vo
         fabrike robil pri rúrach. Nuž skúsi. Bude sa usilovať, aby boli s ním spokojní.
   </p>
   <p>
    Ach, Paulínka je spokojná už tým, že zostal. Spôsobuje jej zvláštne potešenie, keď si
         uvedomuje, že tento veľký chlap sa pohybuje v jej blízkosti a spáva pod tou istou strechou,
         že ráno otvára na dielni dvere a vchádza hrmotným krokom, že niekde v kuchyni sedí alebo
         stojí a že na celom dni niečo porába. Zdá sa, že jej len on chýbal k úplnej spokojnosti.
         Veru! Lebo akokoľvek chcela uniknúť svojej minulosti, predsa nemohla zabehnúť tak ďaleko,
         aby celkom zabudla, lebo bolo v nej niečo, čo ju pútalo, s čím ešte súvisela a čo
         nevyhnutne potrebovala ako vlahu života. Bola to jej mladosť. K tej sa predsa mohla vracať
         s čistým svedomím a bez obavy, že ju v niečom zradí. Nie, tam ešte bola sama sebou.
         Nepotrebovala sa červenať, nepotrebovala klopiť oči, žila jediný život, ten, ktorý nosila v
         žilách. Bolo to samozrejmé, úprimné, v ničom nemusela klamať prirodzenosť. Keď odchádzala z
         domu, bolo jej smutno, že musí práve toto opustiť. Milé údolie, stráne, pažiť, potok, to
         všetko musela tam nechať, oželieť. A teraz prichádza Tóno, ktorý stál pri jej kolíske,
         ktorý ju vodil za ruku, keď sa naučila chodiť, a odhaľovať jej svet. Nuž to je veru
         potešenie. V Tónových očiach, v Tónovej tvári vidí ešte úprimnosť, miernosť, odovzdanosť,
         dobrotu, všetko, čo jej začínalo chýbať. Pravdaže, nie menšou mierou uspokojuje ju i
         okolnosť, že si zaistila ochranu. Tóno povedie remeslo. To znamená, že sa nemusí báť
         Vendelína Chreniaka. Môže zase sebavedome kráčať mestom a spokojne hľadieť na konkurenčný
         podnik. Keby sa aj rozvinul boj, má ho kto za ňu viesť. Alpár nebude ohrozený.
   </p>
   <p>
    Aj Alpár je spočiatku spokojný s novým pomocníkom. Môže zas ísť svojimi bočnými
         chodníkmi, môže udržiavať priateľstvo s Kuzmom v nezmenšenej miere, vysedávať po krčmách,
         viesť dlhé rozhovory, môže predstavovať človeka nezávislého, voľného. Dostáva na dlaň
         hotové peniaze a zase ich rozdeľuje, vypláca podľa potreby. Tóno sa naozaj rozumie remeslu
         a končí dobrú robotu. Jeho ruky sú síce hranaté, veľké, prsty hrubé, zdalo by sa, že sú
         zvyknuté držať ťažké predmety, ale práve tak isto vedia narábať i drobnou vecou, malou
         skrutkou, tenkou výstelkou alebo ihlicou, správne nahmatajú úzky závit, nadstavia koliesko,
         priložia obojku, lebo i popri svojej objemnosti si zachovali v kožke cit. Paulínka šťastne
         volila. Inakšieho pomocníka si nemohol ani priať. Každú úlohu splní dokonale. Za robotou
         ide sám, materiál i nástroje šetrí, akoby išlo o jeho majetok, i učňom vie zadeliť prácu a
         nemá zvláštne nároky. Nuž hodno sa veru naň spoľahnúť.
   </p>
   <p>
    Okrem toho Álpár sa teší i ďalšej skutočnosti. Ako je známe, Tóno sa vrátil z ruského
         zajatia. Bol tam práve cez revolúciu. Istotne bude mať nejaké skúsenosti. A keď nie aj
         priamo, videl aspoň krajinu, v ktorej sa odohrávali veľké zmeny a o ktorej sa v poslednom
         čase začína veľa hovoriť. Bol medzi ľuďmi, počul, čo rozprávajú, ako zmýšľajú, zoznámil sa
         s novým poriadkom. Urobil si svoj úsudok. Môže sa o tom rozhovoriť. Všetci, ktorí odtiaľ
         prichádzajú, robia tak ochotne, vravia otvorene, ako si myslia, nedajú sa zakríknuť ani
         úradmi. Narobia dosť nepríjemností. Nuž s tým s určitosťou počíta. Ale tu sa veru pomýlil.
   </p>
   <p>
    Predovšetkým Tóno nie je žiaden výtečný rečník. Ach, kdeže! On a rečník! Kdeže sa mal
         naučiť? Pri váľaní klátov či na drevenom koni pod kôlňou pri pahovaní šindľov a či v
         niektorom rohu na šope, kde musel z trucu vysedieť i niekoľko dní? Tam všade bolo ticho.
         Nemal komu rečniť. Bol sám. Naopak, musel byť ticho, napínať všetku pozornosť na to, čo
         práve robil, sledovať, ako sa brvno kĺže po starom šmyku, či nezadiera niekde o koreň alebo
         skalu, aby mohol zavčasu pridať síl do pliec i do ramien, hľadieť na ostrie oberučného
         noža, odmeriavať hrúbku ostružín, alebo konečne cez padacie dvere podľa tvrdosti krokov,
         ktoré sa niekde občas pod ním ozvali, zisťovať stav tetkinho hnevu. Na cvičenie výrečnosti
         nebolo kedy. Iba ak v krátkych chvíľach oddychu plnil sa jeho odpútaný duch márnou túžbou,
         aby niekedy mohol stáť na skale a rečniť veľkým zástupom pod sebou o tom, ako boh mučí
         pekelným plameňom tých, čo pášu krivdu na bezbranných a opustených deťoch.
   </p>
   <p>
    Nuž nie. Ak mu treba niečo premyslieť, premyslí, ako sa patrí, lebo s myšlienkami nieto
         toľko oštary, tie sa samy radia, snujú jedna za druhou tak dlho, ako chceš. No s rečou je
         to iné. Tú musíš klásť na jazyk určitým spôsobom, aby bola zrozumiteľná a pravidelná, aby
         neuviazla. Na to on nie je. Dlho mu trvá, kým nájde jedno slovo. A keď aj nájde, jazykom ho
         nevie šikovne vyvážiť, správne položiť. Zostáva vždy surovinou, ktorá i jemu zdá sa
         nepríjemnou. A potom ani jeho skúsenosti nie sú vari také mimoriadne a závažné, aby ich
         bolo treba rozvádzať. Áno, bol v Rusku. Čo zažil? To isté, čo musel zažiť každý, ktorého
         odviedli ta v transporte priam z frontu. Predovšetkým hlad, rozličné zlé choroby, vši,
         trmácanie z miesta na miesto, planú zimu, dlhé čakanie, umáranie jalovými túžbami. Nie,
         zajatci nespávajú v perinách, ani nejedia pri prestretom stole. To je predsa známe. A čo
         videl? Zaiste dosť, aby si to mohol všetko zapamätať. A zase nie toľko, aby z toho mohol
         dávať niekomu ponaučenia. Rusko je veľká krajina, nesmierne roviny, ťažká pôda, hlboké
         cesty, mútne rieky, močariská, nekonečné hory. Musel by sa tam človek narodiť, dýchať to
         povetrie, nasiaknuť pachom tej pôdy, nahrbiť sa a zarásť dlhou bielou bradou pri robote pod
         tou zamĺknutou, šedivou oblohou, aby ju obsiahol a pochopil.
   </p>
   <p>
    Tóno ani nedbá, že urobil na majstra zlý dojem. Nie si je toho vedomý. Pokojne venuje sa
         ďalej robote. Ráno rozdeľuje učňom, čo majú vziať, sám si naloží na plecia najťažšie kusy,
         k poludniu sa vráti pre nový náklad a potom až do mrku je vonku. Keď sa nedá vonku robiť,
         býva v dielni. Počuť, ako rozduchuje mechy, búcha na nákovu alebo vŕta na obrábacom stroji.
         Často kľučí pri dverách, usiluje sa rozobrať alebo zložiť zámku, lebo on neznesie, aby kľúč
         zle zapadal, struna preskakovala a kľučka nechytala. Aj ostatné opotrebované náčinie,
         predmety, nábytok poopravuje tak, aby sa dal používať. Od tých čias, ako je tu, mlynček na
         kávu zase ľahko melie, tably na oknách nehrkocú, keď ulicou prechádza ťažší voz, stoličky
         majú všetky mocné nohy, vypínače dobre chytajú, aj Paulínka má na žehličkách nové, pevné
         rukoviatky. Tóno sa vždy niečím zamestnáva, stále niečo drží v rukách, čo potrebuje opravy.
   </p>
   <p>
    Večerami sa hrá s Petrom. Malý Peter rastie, vie už dávno behať. Je to chápavý, urastený
         chlapec s vyhrnutým noštekom a s múdrymi očami. Poprezeral si všetky kúty, vyskúšal
         topánky, kefy i hrnce, vidličky, nože, všetko, čo môže dosiahnuť svojimi krátkymi rukami, a
         teraz by potreboval kamaráta. Paulínka sa nemá kedy s ním zaoberať. Je stále na nohách:
         treba sa ponáhľať do mesta, treba pozorne počúvať slečnu Füzy, ktorá práve vošla do dvier,
         alebo treba pripravovať obed. Nie, jej nech dá len pokoj, musí sa zabávať sám. Okrem toho
         čaká bračeka alebo sestričku, ak to nebudú dve, ako jej to predpovedá a z celého srdca
         praje slečna Füzy, nuž má na čo aj myslieť. Na otca by sa darmo obrátil. Neberie ho ani na
         vedomie. Je vari preň ešte príliš malý. Nevidí ho, keď mu niečo ukazuje, ba odsotí mu i
         nešetrne ruky, keby sa ho chcel chytiť za nohavicu. A teraz je tu Tóno, tento veľký chlap s
         dobráckou tvárou. Peter hneď vycíti, že k tomu sa môže obrátiť s dôverou. Preto, len čo si
         ho lepšie ohliadne, zmeria, derie sa k nemu, ťahá ho za vlasy, pchá mu prsty do nosa a
         brnká na gambách. A Tóno ho naozaj nesklame. Ach, Tóno by to nedokázal. Vždy mal rád deti,
         i malé, čo ležia ešte bezvládne na chrbte v košíčku a mrvia ružovými prštekmi, i tie, čo sa
         batolia okolo nôh, i tie, čo robia na vlastnú päsť a chcú mať veľký rozum. Kedykoľvek ich
         nablízku zastihne pri hre, zastavuje sa, a keď nemá možnosť zamiešať sa medzi ne, aspoň sa
         na ne chvíľu díva, akoby ich svetu ešte dobre rozumel, ba akoby za ním banoval. Petra si
         zvlášť obľúbil, lebo je to Paulínkino dieťa. Voľakedy strážil ju, aby jej neuškodili zlí
         duchovia. Teraz bude strážiť a opatrovať jej dieťa. A celkom sa vžije do svojej služby.
         Sotva odloží prácu a zmyje zo seba hlinu a kolomaž, berie malého Petra na ruky, nosí ho po
         kuchyni alebo po dvore, robí mu zo škatuliek vlaky, z papiera vtákov, ba vezme ho i k sebe
         do dielne, púšťa pred ním stroje, dovolí mu, aby sa hral s rozličnými nástrojmi, vysekáva
         mu z hrubého plechu kolieska a berie toto zamestnanie veľmi vážne. V ničom ho nepodvádza,
         neklame, odpovedá mu ochotne na otázky, ktoré mu predkladá rozumne a dôkladne, akoby mal
         pred sebou dospelú osobu. Peter sa mu za to aj patričným spôsobom zavďačí. Začne ho tiež
         volať otcom, ba častejšie ako svojho rodného. A keď zaspáva, musí držať Tóna aspoň za prst.
   </p>
   <p>
    Paulínka sa vždy blažene usmieva, keď ich vidí spolu. A veru je Tónovi povďačná. Aj v
         tomto má v ňom náhradu. Alpár je málokedy doma. Ach, Alpár nemá porozumenie pre domácnosť.
         Uteká preč, musí ísť za Kuzmom. Potrebuje chlapskú spoločnosť. A Tóno nejde nikde.
         Upravuje, udržuje dom v poriadku, na všetkom, čoho sa dotkne, badať pevnú, chlapskú ruku. A
         to je dobrý pocit.
   </p>
   <p>
    Ale Alpár mu nevie odpustiť, že sklamal jeho nádeje. Alpár vôbec divne nahliada na iných
         ľudí. Pochopí len toho, kto súhlasí s ním. Iného znenávidí, lebo si myslí, že je proti
         nemu. Tóno mu vlastne odporoval. Opovážil sa vysloviť inú mienku, opovážil sa mu vzdorovať.
         Nuž ktože je to? A vtedy sa mu pozrel zhlboka do očú. Obyčajný mumák. A nebol by ochotný
         zmeniť svoju mienku ani vtedy, keby ho Frídko chcel brániť. Všetci, ktorí z poslušnosti
         alebo z obmedzenosti ryjú nosom zem iba pred sebou, sú preň mumáci a všetkých rovnako
         nenávidí, lebo nenávidí pokoru. On sám cíti v sebe nespútanú silu brániť sa. A jedine to
         považuje za hodné človeka. Áno, človek sa má búriť, vzpierať, stavať proti všetkému, čo by
         ho chcelo obmedzovať, sputnávať, človek nech sa dvíha a rozvíja všetky staré poriadky,
         ktoré by mu boli príťažou, človek nech stále hľadá nové možnosti ako prejaviť a uplatniť
         svoju slobodu. Kto je spokojný so svojím stavom, podobá sa zvieratku a nie je veru hriech,
         keď sa proti nemu použije korbáč. A Tóno je práve taký. Že mu hneď nevrhne do očí všetko
         opovrhnutie, ktoré proti nemu pocíti, spôsobuje len tá okolnosť, že mu je zaviazaný aj
         vďakou. Tóno ho predsa vytrhol zo závozu. Prevzal dielňu. Zaistil, že všetko ide normálne,
         hoci ho Vendelín Chreniak opustil a založil konkurenčný podnik. Ale nevraživosť v ňom
         zostala. Tej sa nemôže zbaviť. A ohlasuje sa vždy, keď mu príde pozrieť sa na Tóna.
   </p>
   <p>
    Raz potom vracia sa neskoro večer domov, a keďže sú okná na izbe osvetlené, nazrie dnu,
         keď prechádza okolo. A vtedy musí zastať. V očiach sa mu najprv zachumelí, ale potom vidí
         hneď jasne, akoby mu niekto nadstavil čisté zrkadlo. Hľadí a je celkom zarazený, že vidí
         tak zreteľne. V izbe na odostlanej posteli, kde ležiava malý Peter, hneď pri hláviku, sedí
         Tóno. Istotne ho uspával. Niečo niže proti nemu sedí aj Paulínka. Tóno niečo rozpráva a ona
         ho počúva. Ale Alpára to nemýli, že to takto pozde vedľa seba sedia, lež to, ako ona na
         neho hľadí. Veď mu celá visí na očiach. Nehanbí sa, že má pred sebou cudzieho chlapa. Tvár
         má roztvorenú, očami ani neklipne, zreničky jej svietia. Či to nie je dostačujúci dôvod,
         aby sa on postavil a žiadal vysvetlenie? Krv mu udiera do hlavy a čierne myšlienky sa v ňom
         rozrastajú. Azda k tomu dopomáhajú aj poháre piva, ktoré dnes s Kuzmom vypil. No rozhodne
         nemieni sa ich teraz vzdať. Zdá sa, že prichádza na pravú stopu. Ako sa pamätá, ona si
         vynútila, že musel Chreniak od nich odísť. Ona sa s ním hašterila a nakoniec vyvolala
         hádku, do ktorej musel i on zasiahnuť. Potom prišiel tento. Naoko iba náhodou, ale mohlo to
         byť pripravené i za jeho chrbtom. A príznaky sú. Od tých čias, ako prišiel, má oči len pre
         neho. Stále sa okolo neho krúti, utiera mu miesta, kde si chce sadnúť, ofukuje lyžice,
         stará sa oň ako o pavúka. Áno, tak. Myšlienky sa roja, sťahujú do nových pochybností, srdce
         mu podlievajú čoraz chladnejšie prúdy. A naraz zistí, že teraz nemôže vojsť dnu. Prudko sa
         obráti a vracia sa späť. Najprv nemá cieľ. Túla sa po uliciach, vyhľadáva temné a opustené
         priestory, plúži sa popri cudzích stenách, stíchnutých domoch, plecia má spustené, ruky vo
         vreckách, hlavu sklonenú. Jeho krok je tupý a tvrdý. Opozdeným chodcom a pouličným lampám
         sa vyhýba. Potom náhle vbehne do pivničnej krčmy, a tam od pohárikov, ktoré stojačky rýchlo
         za sebou do hrdla povlieva, slabé podozrenie v ňom celkom dozreje.
   </p>
   <p>
    Od tých čias chodí aj vo dne s čiernym, prízemným zrakom. Doma snaží sa byť
         ostražitejší. Postáva pri dverách, pripravuje opatrne nástrahy, odmeriava kroky, pohľady i
         úsmevy, váži každé slovo, ktoré počuje, a pokúša sa nájsť jeho druhý, azda zámerne skrytý
         zmysel. Ba aj v noci sa zobúdza a sleduje Paulínkino rovnomerné oddychovanie. A keď nič
         nezbadá, vyhľadáva nedostatky na Tónovej robote. Najprv sa mu vidí, že pracuje pomaly, hneď
         potom zistí, že spotrebuje veľa materiálu. Chreniak bol rozhodne zručnejší a šetrnejší, ba
         zdá sa, že vtedy boli aj väčšie zárobky. A raz pribehne rozmrzený domov a nevie sa už
         ovládať. Kuzma sa ponosuje, že mu stavby viaznu pre ich babravú robotu. Hrozí, že
         inštalatérske práce bude zadávať konkurečnej firme, ktorá robí lacnejšie. Tóno ho vari chce
         doniesť na mizinu. Tak to ďalej nemôže ísť.
   </p>
   <p>
    Tóno prijme výčitku pokojne. On si myslí, že každá práca potrebuje čas.
   </p>
   <p>
    Áno, lenže Kuzma nechce na čase prerobiť.
   </p>
   <p>
    Tóno nedbá. On si za svoju prácu zodpovedá, preto ju musí robiť dobre.
   </p>
   <p>
    Azda nechce povedať, že Kuzma robí zlú robotu?
   </p>
   <p>
    Ba, môže to povedať, lebo Kuzma je podvodník. Podvádza na materiáli a chcel by aj na
         čase, lenže raz môže zle skončiť.
   </p>
   <p>
    Ach, to je už priveľa, tak hanebne uraziť priateľa. Alpár to nemôže pripustiť, lebo tým
         útočí sa aj na jeho česť. Darmo by sa aj premáhal. Zlosť proti tomuto trpákovi už natoľko v
         ňom zvrela, že sa vlastnou silou prevaľuje von. Napuchnú mu žily na čele, zatne zuby a tak
         prudko a surovo udrie opovážlivca po tvári, že toho až potočí.
   </p>
   <p>
    Tóno vyvalí oči od prekvapenia, hľadí na majstra, ktorý sa zlosťou trasie, a veru sa
         diví. Čo sa mu robí? Nieto príčiny, aby bol takýto. Vôbec to nečakal. Potom mu vyhne, aby
         sa s ním nezrazil. Nie, on sa nemieni biť. Aj majster niekedy uzná, že konal prenáhlene.
   </p>
   <p>
    Na druhý deň ide ako obyčajne do roboty, ba snaží sa robiť aj rýchlejšie, keď sa tak od
         neho žiada.
   </p>
   <p>
    Ale Alpár už nevie uhasiť v hrudi plameň hnevu. Tóna obchádza. Neopováži sa mu pozrieť
         do očú. Azda sa naozaj hanbí. Uvedomuje si tiež možno jeho silu. No tým bezuzdnejšie
         obracia sa proti Paulínke. Zdá sa, že sa mu vracia tá zúrivosť, ktorú prejavil proti nej
         hneď pri svadbe. Každý deň si nájde zámienku, aby rozbil nejaký tanier, misu, hodil nejaký
         kus nábytku za ňou, hromžil a vyhrážal sa. Nemá pokoja. Všetci ho omŕzajú, všetci mu
         prekážajú.
   </p>
   <p>
    Vtedy Tóno pochopí, že je akosi sám príčinou tohto besnenia. Majster ho vari nemôže
         zniesť, a preto sa rozhodne odísť.
   </p>
   <p>
    A jedného rána nájde Paulínka prázdnu posteľ. Ani Tónove šaty nevisia v kúte na kline.
         Očakávala to i tajne si želala, aby sa tak stalo. Tí dvaja, Tóno a Alpár, neznesú sa spolu
         pod jednou strechou, ako by si to ona priala. Sama na to prišla. A predsa cíti clivotu.
         Myslí na svoj život, myslí na budúce dni a vidí ich zahalené osuhľou a mrazivé, bez
         slnečného svitu a tepla. Veru nepríjemný pohľad. Alpár sa už nezmení, nezíska ho, ako
         predpokladala. Raz ho stratila a ich cesty sa už nezídu. Bola to jej vina a teraz za to
         pyká. Inakšie nebude.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e602">
       </a>
       18
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Nejaký čas majú Alpárovci spoločné záujmy.
   </p>
   <p>
    Najprv celkom príjemné.
   </p>
   <p>
    Paulínke sa narodia dvojčatá, dve čiernooké dievčatká.
   </p>
   <p>
    Je to pre celý dvor nevšedná a do určitej miery aj vzrušujúca udalosť. Alpárovci tu
         vôbec predstavujú omladzujúci živel. Pred rokmi býval dom pochmúrny, vážny. Celé dni
         neozvalo sa v ňom ani hlasnejšie slovo, nieto ešte hrmotnejší zvuk. Brána bývala zatvorená,
         okná tiché a temné. V letných horúčavách ležalo nehybne na streche a dolu na vydláždenom
         dvore slnce, v zime, v jasných nociach, zase mesačný svit. Ak pršal dážď, vyzváňali
         monotónne rúry a na plochej skale pod odkvapom čľapotala voda. Ľudia sa zriedkavo
         ukazovali, zdržiavali sa ponajviac v hlbokých bytoch, a keď aj potrebovali vyjsť von,
         chodili ohľaduplne, aby nevyrušovali susedov, lebo boli to všetko ľudia pokojamilovní,
         mierni, ktorí si vážili tichý útulok. Ba aj Kropiačka sa vtedy miernila. Svoju taligu
         vťahovala do dvora obyčajne neskoro večer, keď sa už ani v jednom okne nesvietilo. Iba na
         jar, keď košatý oleander, jediná ozdoba dvora, rozvinoval nové listy, zašvitoril
         nezbednejšie hore v žľaboch kŕdlik vrabcov alebo v záhrade medzi húšťou novonastriekaných
         fazuľových paličiek zamraučalo mača, ktoré ušlo z hniezda starej panej, a vari sem-tam
         buchli mocnejšie dvere. A to bolo tiež všetko.
   </p>
   <p>
    No ako prišli Alpárovci, dom ožil. Brána musí byť teraz otvorená. Na dvor prichádzajú
         cudzí ľudia, v dielni u Alpárov narážajú na seba rozličné kovové zvuky, učni vypiskujú
         alebo sa medzi sebou hašteria. Paulínka hlasnejšie vypráva. V poslednom čase roznáša malý
         Peter po dvore obruče a trepe na staré hrnce. A teraz sa zase narodili tieto dvojčatá.
   </p>
   <p>
    Zatiaľ ležia pokojne vedľa Paulínky na posteli. Môžu pokyvkávať iba drobnými hlávkami,
         lebo sú až po hrdlo zakrútené, ale prejavujú dosť príznakov, že sa čoskoro prihlásia o
         slovo a zaujmú dôležité miesto v dome.
   </p>
   <p>
    Všetkých udivujú. Ach, veď dvojčatá sú v dnešných moderných a po každej stránke
         prešpekulovaných časoch naozaj zriedkavým javom. Ľudia napospol schúlostiveli. Majú
         chatrné, slabé postavy. Všetko ako šviháre. Ženám napríklad chybí driek, boky, brucho. Je
         obava, že sa prelomia v páse. V tom prípade nemôže byť ani reči o deťoch. Nemajú ich kde
         vynosiť. A potom, ohrozili by ich život. Taký pôrod je veľmi riskantná vec, hra na slepú
         babu. Žena vždy váži medzi životom a smrťou. A keď sa aj všetko šťastne skončí, dieťa je na
         svete, ale žena si podryje zdravie, lebo má pohýbané vnútornosti, vari aj znečistenú,
         porušenú krv. Ešte tie smelšie, zdatnejšie zo zvyku alebo z povinnosti udržať rod odhodlajú
         sa na jedno, prípadne s dlhšou prestávkou na druhé. Časy, keď matky vynosili dvadsať alebo
         aspoň plný tucet detí, sú dávno preč a vzbudzujú hrôzu.
   </p>
   <p>
    Hneď za rána, sotva stihne baba vyvesiť prvé plienky, vojde sama domáca, drobná pani
         Mreňková. Veru nezvyčajný hosť. Málokedy ju vídať na dvore. Skoro neotvorí ani dvere na
         záhradnom domku, v ktorom býva. A Alpárovcov nemá celkom v láske. Porušili jej pokoj,
         ktorým sa ohradzovala, rozťahovali sa po celom dome, zatarasovali dvor krámami a hádam tam
         i tam pozabudli, že majú zaplatiť nájomné. Boli to vôbec ľudia neporiadni, sebevoľní,
         ktorých si nemala pripustiť do dvora. No tú noc nestihla zatvoriť ani oči. Podchvíľou
         rušala sa z postele, pristupovala k oknu a načúvala, čo sa robí tu na druhom konci dvora. A
         teraz, keď sa od baby dozvedela, že sú to dokonca dvojčatá, nevedela už potlačiť zvedavosť.
         Ach, ona si voľakedy veľmi priala deti, a nie jedno, aspoň štyri, päť, malé, ružové deti,
         ktorým by vyčesúvala vlásky, pripravovala maškrty. Bol to jej sen, jediná žiadosť. Ale jej
         nebohý muž sa bál. Bola primalá. Poradila sa v tej veci i s doktorom a ten radil tiež k
         opatrnosti. Nuž musela sa vzdať radosti. Muž jej zaopatril miesto detí angorské mačiatka, o
         tie sa stará. Ale, božemôj, deti sú iné, ona to vždy vravela. Hľa, akí anjeli. A malá pani
         Mreňková sa nemôže ovládať, aby sa jej oči nezaplnili až po okraj horúcimi slzami. Ach, čo
         by dala, čo by ona za to dala, keby mohla byť takou šťastnou, ako je Paulínka.
   </p>
   <p>
    Potom vstrčí do okna strapatú hlavu Kropiačka. Chcela sa len opýtať, či im netreba niečo
         doniesť. Ide do mesta, mohla by kúpiť. A naozaj, keď sa vráti, vykladá z koša na stôl
         osminku masla, hrnček smotany, niekoľko vajíčok a hrudu syra. To pre Paulínku. Bude treba,
         aby zmocnela. A pritom nezabudne pochváliť malé stvoreniatka. Nuž budú z nich rúče dievky,
         len chlapov k nim. Váličku netreba ani spomenúť. Tá celú noc presedela tu v kúte a
         prežívala všetky úzkosti, nádeje, bôle i radosti spolu s Paulínkou. Telo sa jej triaslo,
         ústa boleli, oči vyhasínali, sotva vládala pridusiť stony a kvílenie, keď Paulínka kričala,
         a teraz ešte svieti v nej úžas nad zázrakom, ktorého bola svedkom. Mladý učiteľský pár zas
         napoludnie, keď sa vracajú zo školy, vojde okúňavo. On je aj vnútri zahanbený a upätý,
         stojí zarazený, s ušami prekvitajúcimi, a nevie, na čo by sa mal pozerať. Je tu pre neho
         všetko také tajomné a také chúlostivé. Všetko tu páli a zrádza. Zato ona sa hneď vynájde a
         rozhovorí. Má veľa otázok, zvedavo a veľmi podrobne si prezerá deti. Jedno by si hneď aj
         vzala. Sú také chutné, na bozkávanie. Mala by z nich radosť. A myslí to vážne.
   </p>
   <p>
    No najväčšie vzrušenie prežívala slečna Füzy. Ona vlastne celý ten zázrak predvídala a
         možno, že ho aj vymodlila. Vždy vravela Paulínke, že to budú dvojčatá, a v hĺbke svojho
         srdca si to aj priala. Ba kedykoľvek doma na kľačadle končila modlitbu, pridala jeden
         otčenáš na tento úmysel. Ach keby sa jej prianie vyplnilo. Dosiaľ vo dvore jej príkladný
         svätý život nemal žiadneho účinku. Ľudia si žili ako zvieratká. V každom kúte páchali sa
         zaiste do neba volajúce hriechy, ako keby jej tu ani nebolo, akoby sa jej srdce netriaslo
         odporom nad mravnou skazenosťou, akoby nerobila za nich pokánie, nepostila sa, nechodila
         pravidelne na prijímanie, neprispievala milodarmi na misie, nevzývala Bohorodičku,
         nevyžívala usilovnými prstami prestieradlá pre boží stánok a rúcha pre svätých mužov.
         Necítila sa veru najpríjemnejšie. Myslela, že má na duši ešte nejaký malý fliačik, pre
         ktorý sa nemôže svojim orodovníkom zaľúbiť. Spytovala svedomie, radila sa i so svojím
         spovedníkom, čo podniknúť, odkiaľ začať, aby nejakého výsledku dosiahla. Nadarmo. Ľudia vo
         dvore ju proste nebrali na vedomie. Azda sa jej za chrbtom aj uškŕňali. Veru i takej
         zvrhlosti boli schopní. Najmä táto kofa oproti jej oknám. No teraz, ako je tu Paulínka, jej
         postavenie sa zo dňa na deň lepší. Aspoň jedna duša ju chce nasledovať v cnosti. Paulínka
         je poslušná, bohabojná, ešte neskazená, dôveruje jej. Môže dúfať, že každé slovo, ktoré
         vysloví, padne do dobrej pôdy. Konečne bude niekomu strážnym anjelom. Jej blahodarná
         činnosť má sa kde rozvíjať. Aspoň jedna rodina v tomto dvore stane sa jej zásluhou
         bohumilou. Vytvorí z nej skutočné hniezdo šťastia. Bude nad ňou bdieť dňom i nocou, aby ju
         nejaký zlý pajeď nepodrýval. A podľa všetkého práca sa jej darí. Paulínka stále častejšie
         navštevuje kostol. Ako vidieť, nedrží sa podľa zvyku moderných, nemravných manželstiev. Ako
         poriadna matka dala už život jednému dieťaťu, teraz nosí pod srdcom druhé a istotne nie
         posledné. Nuž to je potešujúce. Môže byť spokojná. A keby boli dve, ako si praje, dostala
         by tak z výšin znamenie, že je na správnych cestách. Ba malo by to i rozhodujúci účinok pre
         ostatných. Potom si slečna Füzy chvatne vymastí čelo, vypudruje končistý a častým utieraním
         očervenený nos, vyčistí sklá na okuliaroch a ponáhľa sa von. Pod bránou si ešte vyhladí
         čipkové okraje bieleho golierika, napraví zlatý krížik na prsiach, ofúkne rukávy čierneho
         kabátika a vykročí do hlučnej ulice s pyšne zdvihnutou hlavou. Jej oči aj spod hrubých
         skiel iskria ani pravé diamanty. Hľadia vyzývavo do každej tváre, ktorú stretne, neuhýbajú
         sa pred nijakou prekážkou, lebo v tomto čase sú i pevné. Všade pri svojich známych sa
         zastavuje a obšírne rozpráva, aká nevšedná udalosť sa stala na ich dvore. Nezabudla pritom
         zdôrazniť, akú dôležitú zásluhu má na tom ona. Hovorí o prebdených nociach, o vrúcnych
         modlitbách, prísnych pôstoch. Bolo to neobyčajné vypätie duševných i telesných síl. Stále
         nosila v sebe tú istú myšlienku, vracala sa k nej, upevňovala, zohrievala vlastnou krvou.
         Nepripustila, aby na chvíľu ochabla. Teraz je hrdá, že sa to stalo jej pričinením. Tvári sa
         tak, akoby bola ona tou šťastnou rodičkou.
   </p>
   <p>
    Pri Paulínke je každú chvíľku. Treba sa predsa o zverenku starať, aby si ju ešte k
         väčšej poslušnosti a oddanosti zaviazala, treba bdieť nad jej zdravím i nad jej duševnou
         pohodou. Nesmie pocítiť v ničom nedostatok, nedbalosť. V jej komore je, chvalabohu, dosť
         zásob, aby tomu zabránila. Sú tam v každom čase police rozličných chutných zaváranín,
         jemných lekvárov, sladkých štiav, kompótov i voňavých jabĺčok. Najlepší výber z toho teraz
         putuje na bieluškých tanierikoch s pozlátenou obrubou do Alpárov i okrem balíčkov, ktoré
         posielajú priamo z cukrárne na príkaz slečny Füzy. Paulínka veru často ani nevie, ktorú
         pochúťku najprv okúsiť, aby uspokojila štedrú darkyňu. Slečna zakaždým tu niekde blízko
         stojí alebo sedí, sleduje každý jej pohyb, ba usiluje sa uhádnuť i všetky poryvy jej mysle.
         Presviedča ju, že je ešte bledá, slabá, že musí veľa jesť, že sa nesmie namáhať. Ach, toľko
         pozornosti.
   </p>
   <p>
    O drobné hlávočky, ktoré sa vytŕčajú spod periny vedľa Paulínky, už neprejavuje taký
         veľký záujem. Je to len prirodzené. Vyrástla v samote, stretáva sa iba s dospelými ľuďmi.
         Deti vo svojom náručí ešte nemala, bol to pre ňu neznámy svet. Nevedela sa k nim postaviť,
         nevedela sa na ne usmiať; mala nekaľavné ruky, keď ich chcela vziať, chladné a nie práve
         najcitlivejšie prsty, keď sa ich mala dotknúť, vari sa ich aj trocha štítila. Deti nebývajú
         veru najporiadnejšie, nikdy nepredvídaš, akú neprístojnosť ti chystajú vykonať, keď sa s
         nimi mazneš. Okrem toho samy dievčatká ju nemôžu dobre zniesť. Kedykoľvek by sa priblížila
         k nim, mraštia tváričky a zbierajú do ústočiek plač. Vari ich plašia jej okuliare, nuž
         radšej len od nich ďalej. Počká, kým zmúdrejú. Ale ani taká nevďačnosť ju neodradí, aby im
         nevyhľadávala v kalendári mená. Tá belšia sa bude volať Školastika a druhá Apolena. A keďže
         nikto neopováži sa robiť námietky, mená zapíšu i do matriky. A s takou istou samozrejmosťou
         sa ponúkne, že ich ponesie na krst. Ba v tomto prípade prejaví i určitú, pravdaže,
         neznesiteľnú mieru náhlivosti, lebo má obavu, že by ju mohla predbehnúť Válička. Ach, tá
         púzika bola by všeličoho schopná. Odkedy jej Kuzma vykonal muža do sanatória, ožívajú jej
         muchy. Opovážila si dať odstrihnúť i vlasy, porobiť nad čelom lokničky, lepšie sa oblieka a
         vari aj trochu stučnela. Aká bezočivosť. U Alpárov vysedáva celé dni, ba ako Paulínka
         zľahla, prevzala vedenie domácnosti, krúti sa okolo sporáka v kuchyni ako vo svojom, stále
         kutí niečo v rúre, upratúva izbu, prihovára sa Paulínke. Vôbec správa sa tak, že pohoršuje
         slečnu Füzy. Bola by to pre ňu veľká urážka, keby sa urobila dôležitejšou. Nie, slečna Füzy
         to nepripustí. Veď by nemala ani čím svoju dôstojnosť dokázať, bedač. Ona už stihla zaniesť
         ku klenotníkovi zlatý dukát, aby z neho urobil rovnaké retiazky a krížiky. Bude to
         kráľovský dar. Na Kapitulskej ulici to už vedia a všetci dôstojní páni jej čin schvaľujú.
         Veru.
   </p>
   <p>
    Taká veľkodušnosť pomkne aj Alpára. Na nejaký čas si uvedomí, že má aj otcovské
         povinnosti. Častejšie zdrží ho nejaká robota doma, oblieka sa do sviatočných šiat a býva
         prívetivý k ľuďom, ktorí prichádzajú obdivovať malý zázrak. Zdá sa, že ho celá záležitosť
         zohrieva znútra. Prichodí si vari trochu vážnejší. Zaiste. Nie každý má tú česť byť otcom
         dvojčiat. Zavše o sebe rozmýšľa. Pripúšťa, že nevedie celkom usporiadaný život. Mal by sa
         viac starať o rodinu. Muži väčšinou tak robia. Bývajú potom všeobecne ctení. Vídať ich vždy
         spolu so ženami, vodia deti za ruky, sú starostlivo poobliekaní, lepšie živení. Či by on k
         nim nemohol patriť? Bezpochyby, veď má na to všetky predpoklady. Kladie si v tomto smere aj
         určité predsavzatia. Keď sa jeho pohľad stretne s pohľadom Paulínkiným, badá, ako mu srdce
         mäkne nežnosťou. Spomína si na svoje prvé vzplanutie ľúbosti, na nádejný začiatok, na
         krásne dni, keď sa cítil nejako každú chvíľu bohatším, preplnenejším spokojnosťou a čistou
         radosťou. Paulínka je ešte stále svieža v tvári a hlavne v očiach, ako bývala vtedy, keď ju
         nosieval v náručí rozkvitnutou lúkou, a tiež aj ochotná kedykoľvek presvedčiť ho o svojej
         oddanosti. Tak to vidí. A pripadá mu to ako závan priaznivého vetra. Ako ľahko sa mu otvára
         hruď? Azda naozaj chýba iba jeho dobrá vôľa. Možno.
   </p>
   <p>
    Napodiv, hoci slečnu Füzy nemohol vystáť, volal ju starým rešetom, tajne si prial, aby
         si niekde krk dolámala, lebo do všetkého pchala nos a nárokovala si robiť vo dvore prísneho
         richtára, teraz ho vôbec nemýli jej vysušená tvár, stračí nos a sovie oči. Býva k nej
         ohľaduplnejší, úctivejší, robí jej poklony, nikdy nezabudne vziať jej sučku do náručia a
         trochu sa s ňou poihrať, ba keď spomenie, že by sa patrilo zavolať na krstiny pána dekana,
         predbehne ju.
   </p>
   <p>
    Na krstinách je uhladeným a pozorným hostiteľom. Snaží sa každému vyhovieť. V konaní
         prejavuje miernosť a rozvážnosť, v reči zase striedmosť a múdrosť.
   </p>
   <p>
    Slečne Füzy samou spokojnosťou prekvitá tvár. Už vidí krásny výsledok svojej misie, prvú
         šťastnú kresťanskú rodinu, kde panuje viera, nádej a láska.
   </p>
   <p>
    Aj Paulínka je spokojná, hoci vie, že je to iba chvíľka rozmaru a že zajtra sa
         pravdepodobne všetko zmení. Alpárovi zase sadnú na čelo tiene, schváti ho nepokoj, pôjde
         starými cestami a ona bude sama.
   </p>
   <p>
    Ale v tomto prípade sa mýli. Alpár má naozaj dobrú vôľu stať sa pozornejším manželom a
         starostlivejším otcom. Nejaký čas je k nej láskavý, áno, i gavaliersky, akoby neboli medzi
         nimi nikdy nezhody. A potom vyskytne sa nová príležitosť, aby sa ešte viac k sebe
         priblížili.
   </p>
   <p>
    Tentoraz stredom ich spoločného záujmu stane sa Kuzma.
   </p>
   <p>
    Tóno správne predvídal. Kuzma nebol opatrný podnikateľ. Azda mu v tom prekážalo mäkké
         srdce. Nevedel vynútiť od robotníkov väčší výkon, nestaral sa o nich. Na stavbách sa
         zriedka ukazoval, a keď aj, robil iba povrchnú prehliadku. Mal veľa priateľov a nemohol si
         odoprieť radosť porozprávať sa s nimi niekde na rohu ulice alebo v krčme. Stačilo mu, keď
         mal vedomie, že sa všade pracuje. Niektorí jeho dobrotu nadužívali. Pracovali nesvedomite a
         najskorej i palieri, ktorí viedli stavby, ho klamali. Na niektorých stavbách prerobil,
         inokedy neboli zase majitelia spokojní, nestavalo sa celkom podľa plánu, musel platiť
         náhradu. A potom, ani k peniazom nemal patričnú úctu. Neviedol si nijaké účty, vyplácal
         priamo z ruky, mnoho minul so svojimi priateľmi, mnoho vydal na dobročinné ciele. Nuž
         následok sa musel dostaviť.
   </p>
   <p>
    Jedného dňa ho zastihne Alpár v najtmavšom kúte krčmy pohrúženého do ťažkých a zaiste i
         chmúrnych myšlienok. Podľa odutej tváre, vypúlených a krvou silne podtečených očú správne
         usudzuje, že už veľa vypil. Ako sa zdá, nie je ani rád, že si Alpár k nemu sadá a že sa
         púšťa s ním do rozhovoru. Nemá na to chuti. Hlavu si ani necíti, voľačo v nej hučí, darmo
         by lovil múdru myšlienku, nemá to teraz ani zmyslu, celé telo ho omína. Najradšej by z
         tohto sveta niekde ušiel, aby sa stratil cudzím i vlastným očiam. Život sa mu stal
         príťažou.
   </p>
   <p>
    Nuž čože je?
   </p>
   <p>
    Zle.
   </p>
   <p>
    Ako?
   </p>
   <p>
    Banka mu odoprela platiť. Prevzala všetok inventár a sama dozerá na stavby, ktoré sú
         ešte v prevádzke. Je na mizine.
   </p>
   <p>
    Ták?
   </p>
   <p>
    A najhoršie na veci je, že ani tým sa straty nezaokrývajú. Hovorí sa ešte o
         štyridsiatich tisícoch. Banka ich od neho vymáha, a ak ich v krátkom čase nezaplatí, siahnu
         mu na dom, ktorý si nedávno v Novej ulici postavil. Chcel mať na starobu stály útulok. Ako
         mu už spomenul, počítal aj s ním, s Alpárom. Dom je poschodový, stavaný na spôsob vilky,
         naspodku počítal aj s obchodnou miestnosťou, mohol by si tam zariadiť dielňu. Nuž teraz
         všetko pláva. Tak sa vidí, že zostane žobrákom, lebo okrem toho má už len košeľu, nohavice
         a palicu.
   </p>
   <p>
    Nuž to nie sú najkrajšie výhľady.
   </p>
   <p>
    Zaiste.
   </p>
   <p>
    Alpár ľutuje svojho priateľa. Snaží sa ho potešiť, priviesť na iné myšlienky. Azda sa
         ešte nájde nejaké východisko. Veď na svete nie je iba jedna banka a potom, peniaze
         požičiavajú aj jednotlivci. Kuzma predsa má veľa priateľov.
   </p>
   <p>
    Ale Kuzma vytrvale krúti hlavou. Nie, na to sa nedá myslieť. Všetky banky sú opatrné.
         Požičiavajú len úveru schopným osobám a k človekovi v nešťastí sa neradi prihlasujú
         priatelia.
   </p>
   <p>
    Nuž čože potom môže podniknúť?
   </p>
   <p>
    Čože sa tu dá ešte podnikať? Nič. Bude musieť pravdepodobne predať dom skôr, ako naň
         siahne banka. Inšie mu predsa nezostáva.
   </p>
   <p>
    A vtedy Alpárovi blysne hlavou spásna myšlienka. Veď by mohol dom kúpiť aj on. Vlastne
         on celkom nie, jeho svokor, Matúš, ale to je predsa jedno. Raz i tak bude po Matúšovi
         dediť, nuž zdedil by dom, bývali by aspoň vo svojom. Ako sa pamätá, Matúš bol spomínal, že
         by rád kúpil v niektorom meste dom. Nuž teda je tu príležitosť. Záleží len na tom, koľko
         bude pýtať Kuzma.
   </p>
   <p>
    Pravdaže, Kuzma nechce robiť drahoty. Bude vlastne rád, že sa dom dostane jemu. Beztoho
         mal tam určené miesto a nebol by veru platil nikomu nájomné. Môže mu veriť, keď to povie.
         Ale teraz je sám v núdzi. S domom bude spokojný. Staval si ho predsa pre seba a na nič
         nezabudol: hore byt, dolu byt, obchodná miestnosť, pivnice, bočné staviská, priestranný
         dvorec a vzadu záhrada. Všetko ešte nové, len sa ta nasťahovať. Za iných okolností by
         dostal zaň najmenej stotisíc, no jemu dá za šesťdesiat.
   </p>
   <p>
    Ach, Alpár nemôže namietať nič proti tomu. Šesťdesiat tisíc veru nie je veľa za novú
         vilu, len by bol povďačný, keby mu nejaký čas počkal, najdlhšie dva týždne, kým napíše
         starému a dostane odpoveď.
   </p>
   <p>
    Prečo nie. Kuzma mu aj na to prikývne. Vôbec od toho okamihu, ako zistil, že sa Alpár
         zaujíma o kúpu, trochu okrial. Už nehľadí tak beznádejne, aj reči mu pribúda. Chváli svoj
         dom, vypočítava dopodrobna všetok materiál, ktorý na stavbu použil, kreslí prstom, omočeným
         do piva, na stole celý plán, prízemie i poschodie, spomína všetky výhody a vymoženosti. A
         čo sa týka platenia, nemusí mať obavy. On počká. Dva týždne nie je predsa večnosť a svojmu
         priateľovi urobí všetko.
   </p>
   <p>
    Alpára celá záležitosť trochu rozohrieva. Kto by si bol pomyslel, že sa mu podarí tak
         ľahko a rýchlo dojednať takú dôležitú kúpu? Nikdy nepočítal na vlastný dom. A teraz ho môže
         vidieť celý pred sebou. Stojí na Novej ulici a čaká, kým sa doň nasťahuje. Záleží len na
         tom, či starý nebude hlavatý.
   </p>
   <p>
    Doma rozpráva naširoko, ako prišiel na spásnu myšlienku. Azda mu dobrý anjel pošepol,
         aby išiel dnes za Kuzmom. Veď ho mohol hocikto predbehnúť. Našťastie Kuzma sa najprv pred
         ním zmienil o svojom zámere a sľúbil, že nikomu ďalej nepovie. Prirodzene, je to jedinečná
         príležitosť. Ak by ju prepásli, nikdy sa im podobná nenaskytne. Dom je hoden dvakrát toľko.
         Nesmú váhať. Kuzma by si mohol rozmyslieť.
   </p>
   <p>
    Paulínka so všetkým súhlasí. Ona tiež tak myslí, že do smrti nemôžu bývať v nájme. Roky
         utekajú, peniaze sa ľahko rozkotúľajú. Keď sa teraz po niečom neobzrú, na starosť nebudú
         mať kde ani hlavu skloniť. A vlastné je len vlastné. Človek sa nemusí pred nikým uťahovať.
         Zabije si klinec, kde chce, rozloží sa, ako sa mu práve hodí. Nikto za ním nemece
         nenávistné pohľady. Len aby sa celá vec dobre podarila.
   </p>
   <p>
    Celý večer majú potom o čom rozprávať. Vidia sa už v novom dome. Alpár si predkladá, ako
         upraví novú dielňu. Nesmie to byť iba sklad železa, rúr a strojov. Všetkému určí pevné
         miesto, aby bol poriadok, a hlavne aby bolo dosť priestoru. Paulínka má starosť zase, ako
         zaplniť byt. Budú vari musieť niečo nábytku prikúpiť. Veď tam sú tri izby, kuchyňa, komora
         a kúpeľňa, komplet panský byt. Všade musí byť niečo, v panských bytoch je osobitne spálňa,
         osobitne jedáleň a salón. Aj oni si tak zariadia. Na poschodí môžu mať nájomníka. Ó, majú
         veľa nápadov, krásnych plánov do budúcnosti a napodiv vo všetkom sa zhodujú. Čo navrhuje
         Alpár, hneď to aj Paulínka odobrí, lebo i ona na to myslela. A Alpár Paulínke zase nič
         neodoprie. Rozhovor plynie takto veľmi hladko, živí sa opravdivou srdečnosťou. Ešte aj v
         posteli dlho do noci si šepocú. Vlastne taký malý byt o jednej izbe im už nestačí. Deti
         pomaly dorastú. Peter pôjde do školy, neskoršie ho dajú do gymnázia, lebo z Petra rozhodne
         chcú mať študovaného človeka, bude potrebovať vlastnú izbu na učenie. Čo nevidieť, zodvihnú
         sa i dvojčatá a potom prídu vari aj ďalšie. Obaja s tým počítajú. Nuž v každom prípade
         potrebujú viac miesta.
   </p>
   <p>
    Na druhý deň nesie Paulínka list na poštu a neodstúpi od okienka, za ktorým vidieť
         plešivú hlavu úradníka, kým sa nepresvedčí, že na ňu nalepí známku a červenú nálepku s
         pretlačkou expres, lebo je to list dôležitý. Sama ho písala a trvalo jej to dlho. Mala
         pritom na pamäti, že Matúš nie je z tých, čo ľahko dávajú, a uvedomovala si tiež, že ju už
         z matkinho podielu vyplatil a teraz, keby jej chcel vyhovieť, musel by vlastne rozpredať
         svoj podiel. Pospomínala preto všetky okolnosti, o ktorých predpokladala, že by ho mohli
         obmäkčiť, a hlavne zdôraznila a niekoľko ráz aj zopakovala, že dom je úplne nový, krásna
         vila na hlavnej ulici, že má aspoň raz takú hodnotu, ako ujednal Alpár, a že s kúpou
         netreba odkladať. Bude dobre, keď majetok tamhore hneď rozpredá, aby mohol peniaze čím skôr
         poslať. Potom môže aj on prísť. V novom dome bude aj preň dosť miesta. Nuž tak.
   </p>
   <p>
    Ale vari ani nebolo treba tak veľmi zdôrazňovať potrebu kúpy. Matúš ešte neprestal
         myslieť na veľký sen, svoj životný cieľ: činžiak v meste. Preto mu hneď oči ožijú, keď
         otvorí list a číta. Predsa nadarmo nečakal. Ako príjemne mu padne taká správa. Odkedy mu
         odobrali krčmu a odkedy ho opustila dcéra, žil dosť utiahnuto a skromne. Vo veľkom,
         prázdnom dome býval sám. Nikto k nemu neprichádzal, s nikým sa nestretával, iba keď večer
         pri robote sadal si na prah vyfajčiť fajku, mohol vidieť ľudí mrviť sa po ulici. Bolo mu
         veru otupno. Celé dni hľadieť iba na nehybné predmety okolo seba, stretávať sa s nemými
         zvieratami a nepočuť ani jedného teplého ľudského slova. Spočiatku zaujmú človeka vlastné
         myšlienky, lebo sa zdajú povážnejšie, keď sú nie ničím rušené. Ale potom samota stále viac
         dolieha, tlačí ducha. A okrem toho bola tu aj robota, nielen chlapská, ktorá mu patrila,
         ale aj ženská. Musel si sám variť, zarábať cesto na chlieb, opierať košele, obliečky na
         periny, musel si prišívať gombičky na kabát, záplaty na nohavice. Nič sa nepohlo, k čomu
         sám nepriložil ruky. Niekedy ho opúšťala trpezlivosť a potom mohol sa utiekať len k
         bezmocnej, jalovej zlosti. Vrážal do nábytku, rozhadzoval hrnce, zatínal päste a hrešil.
         Zvaľoval vinu na nebohú, ktorá mu vraj zahrdúsila život. Preklínal Paulínku a najmä Alpára,
         toho zbojníka, ktorý ho okradol. Ale čím ďalej tým viac nadchádzala ho i skleslosť. Často
         veru sedával v niektorom kúte kuchyne alebo na posteli v izbe a meravo hľadel pred seba. Čo
         bude s ním? Cíti, že už nemá takú ľahkú a teplú krv. Pomaly príde opravdivá staroba, azda
         aj choroby. Kto ho opatrí, kto pritlačí oči, keď niektorú noc vypustí dušu? Ach, boli to
         neutešené výhľady. A naraz prichádza vyslobodenie. Jeho životná túžba sa splňuje. Nadarmo
         nelopotil, nadarmo nepremýšľal. Predsa dostavuje sa aký-taký výsledok. Aspoň malá splátka
         úsilia. Nebude to činžiak, ako si prial, iba vila. Ale Paulínka spomína v liste, že je
         poschodová a že je úplne nová. Nie je to teda najhoršie. Nad sumou sa trochu pozastaví, zdá
         sa mu privysoká. Nie preto, že by azda vila nemala takú hodnotu. Prečo nie. Ale je obava,
         že toľko nezozbiera. Šesťdesiattisíc. Keby nebol musel pred rokmi vyplatiť ženin podiel,
         urobil by to jednou rukou a ešte by mu aj zostalo. Ale dnes to pôjde ťažšie. Čože mu
         zostalo? Dom a niekoľko ostredkov. Najkrajšie kusy poľa, role sú preč. Nuž dom vari má
         svoju hodnotu, dal ho predsa poopravovať. Keď jeden nebude vládať zaplatiť, predá dvom,
         majú kde bývať. Horšie bude s ostredkami. Hodnota pozemkov od pár rokov hodne poklesla. No
         nesmie dlho rozmýšľať. Píšu, že vec veľmi súri. Ak do dvoch týždňov nepošle peniaze, bude
         neskoro. A to je rozhodujúce.
   </p>
   <p>
    Na druhý deň ide sa poradiť s notárom. A potom už len vystáva predo dvermi, vyzerá a
         zastavuje ľudí, ktorí po ceste prechádzajú. Predá dom i pole, ide k dcére do mesta bývať,
         vraví každému, o kom zistí, že má vážnejší vzhľad, a keďže vie, že medzi ľuďmi nieto veľa
         peňazí, hneď dokladá, aby povedali ďalej známym, že je on doma každý deň, môžu prísť. Takto
         sa mu podarí prilákať viac záujemcov, nemusí preto veľmi znižovať ceny, ktoré si určil. Za
         dom dostane štyridsaťtisíc, ostredky a jeden pekný kus oráčiny vyženie na trinásťtisíc a
         niečo má aj v hotovosti. To práve činí niečo vyše šesťdesiat. Peniaze odpošle hneď. On ešte
         zostane, aby rozpredal i niektoré zachovalejšie kusy nábytku, voz, ktorý ešte zostal z
         lepších čias na dvore, jeden úplne nový chomút a postroje. To mu vari vystačí na cestu.
   </p>
   <p>
    Keď Alpárovci dostanú peniaze, sú ako deti. Počítajú ich raz, druhý raz, potom ešte
         spolu na celom stole ako karty, akoby neverili vlastným očiam. Skutočne celých šesťdesiat.
         Sumu vyplatia naraz. Azda nepredpokladali, že sa im vec tak ľahko a rýchlo podarí. Počítali
         s ťažkosťami. Mysleli, že Matúš nebude celkom ochotný, alebo aspoň budú musieť niekoľko ráz
         naliehať, rozhodne čakali najprv list, otázky, pochybnosti. A tu prišli peniaze. Plná suma,
         ako žiadali. Najprv od prekvapenia skoro zabudnú, čo majú robiť. Je to hŕba peňazí, celý
         majetok. No potom, keď si dostatočne uvedomia, že patrí im a že môžu s ním ľubovoľne
         naložiť, schytí ich zase náhlenie. Alpár sa rýchle oblieka, zhrabuje peniaze zo stola a
         ponáhľa sa za Kuzmom. Ba sama Pulínka ho súri. Treba ísť hneď, aby si potom nič nevyčítali.
         Nech ho vyhľadá kdekoľvek a vyplatí, budú mať aspoň úplnú istotu.
   </p>
   <p>
    Aj Kuzma je prekvapený. Čože sa tak sponáhľali? Veď hovoril o dvoch týždňoch, ako sa
         pamätá, a keď dá slovo, môže mu veriť. A naostatok jemu netreba ani peniaze nosiť, nie sú
         jeho. On už s tým nemá nič spoločného. Chcel mu len dopomôcť k domu, ako svojmu najlepšiemu
         priateľovi, viac nič. Peniaze patria banke, áno, banke, tá s nimi rozhoduje. Nuž dobre
         bude, keď ich priam ta zanesie.
   </p>
   <p>
    Alpár sa aj znepokojí nad takou rečou. Kuzma sa mu trochu nepáči. Nemá otvorené a
         úprimné oči ako inokedy. Stále hľadí nejako naprieč, akoby sa pre niečo pohanbieval. Peňazí
         sa nechce ani dotknúť. Nuž, to je podozrivé. Čože sa mu naraz stalo? Vari sa rozhodol
         inakšie alebo dal aj inému sľub. Všetko je možné. Ale on neustúpi. Čože by mu Paulínka
         povedala? Musí naliehať a zbaviť sa peňazí v každom prípade. Teraz alebo nikdy. Ako to
         vraví, pozastavuje sa. Banke? Čo má on s bankou? Banka mu predsa nič nepredáva. Ani sa s
         ňou o nič nedojednával. Dom patrí jemu, Kuzmovi, a keď ho on kupuje, musí platiť jemu,
         majiteľovi. Veď je to zrejmé.
   </p>
   <p>
    Nie, Kuzmovi celkom nie. Čím ďalej tým viac sa mätie. Mali by predsa s platením počkať,
         ako banka rozhodne. On totiž určite nevie, či je dom jeho. Áno, donedávna mu patril,
         donedávna mu všeličo patrilo. Bol boháčom, prehŕňal sa v peniazoch, nemusel hľadať vo
         vreckách, či bude mať na pivo. Ale sa zamiešala do jeho záležitostí banka, všetko sa
         zmenilo. Dnes veru nevie, čo patrí jemu a čo nie. Banka mu zvrátila istotu. Ba ani sám
         necíti sa dosť bezpečný. Môžu ho každú chvíľu zatvoriť. Áno, v takom stave sa nachádza. Ako
         by mohol peniaze, ktoré mu azda nepatria, prijať? Nie, nechce ich. Nech si ich nejaký čas
         podrží pri sebe, potom sa uvidí, snáď sa všetko dobre vyrieši. Dom predsa nemôže ujsť. A
         naozaj sa zhŕda, bráni, odťahuje od nich ruky, nie, nie, akoby boli žeravé.
   </p>
   <p>
    Nakoniec mu ich musí Alpár sám vstrčiť do vrecka a uspokojí sa len vtedy, keď sa s ním
         pred krčmou, kde spolu zapíjali dobrú kúpu, srdečne rozlúči a keď ho vidí, ako sa ulicou
         ponáhľa a niekde na konci zmizne. Teraz si už vari inakšie nerozmyslí.
   </p>
   <p>
    Druhého dňa vykročí Paulínka smelšie do ulice. Obzerá si domy, brány, usmieva sa na
         ľudí, každým krokom vzrastá jej sebavedomie. Zdá sa jej, že celé mesto hľadí na ňu
         úctivejšie. Ach, je to zaiste príjemný pocit, keď človek vie, že niekde nablízku stojí jeho
         vlastný dom. Dosiaľ ho nepoznala. Darmo sa vynášala, obliekala, nosila vzpriamenú hlavu.
         Bolo to len prázdne nafukovanie. Vedľa skutočných mestských paničiek, ktoré pochádzali
         odtiaľto, mali tu svoje kamenné domy, neznamenala predsa nič. Mohli ju právom považovať za
         cudzinku. Bývala len v nájme, mohli ju každú chvíľu vyložiť na ulicu. No teraz sa jej
         postavenie zmenilo. Aj ona môže vojsť do jednej brány s vedomím, že ide do svojho. Je
         majiteľkou domu. A táto skutočnosť bude zaznamenaná v knihách. Nuž vidí sa jej to, akoby
         dostávala širšie a pevnejšie základy, akoby sa zachytávala koreňmi do tejto dolniackej
         zeme. Už nemôže počítať, že by odtiaľto odišla. Zakotvila natrvalo tu, pôda, vlastný grunt
         ju drží. Koho by to netešilo?
   </p>
   <p>
    Jej radosť je taká veľká, že neodolá pokušeniu ísť hneď za horúca obhliadnuť svoj
         majetok. Kuzmov dom pozná. Nejaký čas chodievali ta robiť aj ich chlapi. Niekoľkokrát popri
         ňom aj prešla. No nezaujímala sa oň. Bol ešte rozrobený, zastavaný lešením, ako každé
         stavenisko. Teraz je to iné. Má oň priamy záujem. Musí si ho dôkladnejšie obzrieť. Niekoľko
         pohnútok ju k tomu ženie. Preto už zďaleka naň hľadí. Stojí pokojne hneď pri ceste v rade s
         inými, podobne, na spôsob vily stavanými domkami, lebo toto je nová štvrť. Od ostatných sa
         však odlišuje jasnočervenou strechou a svetlými, ešte prachom a sadzou nezapadnutými
         stenami. Hore nad strednú časť vyčnieva okrúhly balkónik, široké okná s nazeleno
         zafarbenými rámami, všetko opatrené skladacími okenicami, malá kvetinová záhrada pred nimi,
         ohradená železným plotom. Z chodníka k bránke vedú vysoké schodíky, na stranách ktorých
         stoja nízke stĺpiky, opatrené širokými hlavicami pre kvetináče. Paulínka s neskrývanou
         radosťou si toto všetko prezerá. Už sa vidí, ako vychádza schodíkmi do domu. Vlastne už
         teraz by to mohla urobiť.
   </p>
   <p>
    Ale keď prichádza bližšie, jasná myseľ sa jej začína kaboniť a nevládze potlačiť vlnu
         rozhorčenia, ktorá sa v nej dvíha. Pred vilou stojí známa, trochu nahrbená postava ich
         bývalého pomocníka, pravdaže, teraz samostatného pána a nebezpečného konkurenta Vendelína
         Chreniaka. Ach, tento človek ju ešte vždy mýli. Nemôže naň zabudnúť, lebo urobil jej už
         dosť nepríjemností. Odkedy opustil Alpárovu dielňu a otvoril si vlastnú, postavil sa dobre
         na nohy. Bol vždy dobrým remeselníkom, usilovným robotníkom, po každej stránke cenným,
         podnikavým človekom, a ako sa osamostatnil, usiluje sa využiť schopnosti. Mnoho cestuje,
         aby nepremeškal nijakú príležitosť zárobku, všíma si nových spôsobov práce, zoznamuje sa s
         vplyvnými osobami, všade ponúka svoje služby, robí len solídnu, presnú a dochvíľnu robotu.
         Dodnes už niekoľko ráz rozširoval dielňu, drží dvakrát toľko robotníkov a učňov ako Alpár.
         Mieni vytvoriť väčší podnik. Brat z Argentíny ho v tom podporuje. Preberá stále nové a nové
         stavby, pracuje na niekoľkých miestach. Alpára zachraňuje iba Kuzma. Paulínka si uvedomuje,
         že je to namierené proti nim, proti Alpárovi, ale hlavne proti nej. Chce ju zničiť,
         priniesť na mizinu, áno, pokoriť. Nemôže zabudnúť, že ho vyhodila. Jeho oči sú jediné,
         ktoré ju plašia v tomto meste. Stretáva sa s nimi všade, obletujú ju ako dva čierne zlostné
         vtáky a stále majú v sebe temný lesk. Zaiste chce stoj čo stoj uskutočniť svoju pomstu.
         Teraz je zase tu. Chvíľku stojí pred bránou a číta nejaký oznam, ktorý je tam vyvesený,
         potom obchádza dom a obzerá si ho zo všetkých strán, akoby sa oň tiež zaujímal. Nuž to je
         veru opovážlivosť.
   </p>
   <p>
    V Paulínke vzbĺkne hnev. Keď má vedľa neho prejsť, obzrie si ho opovržlivo a neodpovie
         ani na pozdrav. Aspoň takto nech pocíti, ako ním opovrhuje. Nemá vôľu ani sa pristavovať.
         Myslí, že okolo iba prejde, vráti sa sem inokedy, nezniesla by ho v blízkosti. Ale potom si
         spomenie na oznámenie. Aspoň si to prečíta. Azda v ňom väzí príčina, že ten odroň sa tu
         pristavil a okolo obzíza.
   </p>
   <p>
    A naozaj. Oznamom upozorňuje banka verejnosť, že dom patrí jej a že kto by sa oň
         zaujímal, dostane patričné informácie u riaditeľstva.
   </p>
   <p>
    Paulínka ho musí prečítať niekoľkokrát, aby všetko pochopila. Čo to má znamenať? Bude to
         istotne mýlka. Banka asi nevie, že oni už dom od Kuzmu kúpili. Alebo Kuzma banke ešte nič
         neoznámil. Stalo sa to len včera. Paulínka je veru v pochybnostiach. Cíti, že neďaleko
         stojí on, jej najväčší nepriateľ, Vendelín Chreniak, že si ju možno zvedavo obzerá a čaká,
         ako sa rozhodne. To ju ešte viac znepokojí. Snaží sa sústrediť svoje myšlienky, aby
         neurobila chybný krok. Na tom mnoho záleží. V každom prípade jej tento oznam spôsobuje
         starosti. Môže zapríčiniť veľa nepríjemností. Ľudia ho čítajú, vari sa podľa neho aj
         niektorí spravujú a rozhodujú. Dom sa im páči, chceli by si ho kúpiť. Ach, vari bude musieť
         ísť vec vysvetliť, aby sa predišlo nedorozumeniam. Najlepšie, keď oznam strhnú. Možno včera
         mal ešte platnosť, áno, ale dnes už veru nie. Tak sa rozhoduje a hneď aj podľa toho koná.
         Ale keď prechádza popri Chreniakovi, ktorý tu ešte stojí a zdá sa, že práve chce vojsť
         bránkou do dvora, nemá odvahy dotknúť sa ho zase odmeraným a tvrdým pohľadom. Je o niečo
         skromnejšia a plachejšia. Nie, teraz by ani nedokázala. Niekde v tyle, hneď pod vlasmi,
         cíti vzrastajúci tlak, ktorý ju núti, aby sa ponáhľala.
   </p>
   <p>
    V banke sú k nej páni vcelku prívetiví. Jeden za druhým dvíhajú hlavy od stolíkov, kde
         sedia, aby prezradili, že majú živý záujem o jej záležitosť. Ba aj pán riaditeľ dobehne z
         bočnej miestnosti a venuje jej niekoľko minút svojho drahocenného času, hoci ho zrejme súri
         iná robota. Tu vedľa čakajú ho už iné stránky, v kúte pri okne zvoní naň telefón, vo
         dverách jeho úradovne stojí tenká slečna v čiernom kabáte a s hrubou knihou. Všetko súri,
         súri, ale kvôli nej sa na chvíľu vytrhne. Áno, ten Kuzmov dom na Novej ulici, spomína si,
         bol pod intabuláciou a teraz ho oni predávajú. Nechali vyvesiť na bránu oznámenie, aby
         upovedomili ľudí. Vari sa aj ona zaujíma?
   </p>
   <p>
    Ach, nie, Paulínka nie. Prišla ich len upozorniť, aby nechali vyhlášku strhnúť, lebo
         odvčera nemá už platnosť. Dom oni kúpili.
   </p>
   <p>
    Ako? Pán riaditeľ vyhrnie obrvy, ako je to len možné, a celkom zabudne, že ho volajú k
         telefónu. Má vari milostivá pani kúpnu zmluvu?
   </p>
   <p>
    Nie, kúpnu zmluvu ešte nemajú. Ale peniaze už vyplatili včera, celých šesťdesiattisíc v
         hotovosti.
   </p>
   <p>
    Komu?
   </p>
   <p>
    Prirodzene, že majiteľovi, pánu staviteľovi Kuzmovi.
   </p>
   <p>
    Čože, Kuzmovi?
   </p>
   <p>
    Áno!
   </p>
   <p>
    Nad tým sa musia všetci počudovať. Úradníci vstávajú z miest, čierna slečna vo dverách
         dokonca pozabudne, že sa jej odchyľujú vyfarbené pery. Veď je to hotový kriminálny prípad.
         Ten Kuzma je veľký podvodník a patril by dávno za mreže. Dostali aspoň potrvdenie, že
         peniaze od nich prevzal?
   </p>
   <p>
    Nie, nedostali.
   </p>
   <p>
    Hahaha. Áno, všetci, čo tu stoja a sledujú s veľkým záujmom zaujímavý prípad, mohli by
         sa hlasno nad takou neopatrnosťou zasmiať, keby nemali s milostivou paňou strpenie. Veď je
         to vyložený podvod.
   </p>
   <p>
    Pán riaditeľ chce zostať aj naďalej prívetivý a milý. Svojou bezchybnou a skutočne
         príjemnou výrečnosťou, ba čiastočne i svojimi bieluškými rukami vysvetľuje, že urobili
         chybu, keď dôverovali takému nesvedomitému človekovi. Treba totiž vedieť, aby milostivá
         ráčila rozumieť, že Kuzma už dávno nie je majiteľom vily na Novej ulici, a tak nemal právo
         rozhodovať o nej. Pre podvody, ktoré napáchal, musela banka siahnuť na celé jeho
         vlastníctvo, aby si kryla svoje pohľadávky. Preto i vila prešla do majetku banky. Milostivá
         mala obnos zložiť tu, keď sa ráčila o ňu zaujímať. Bola by dostala potvrdenie a teraz by
         nemala nijaké obavy. Pravdaže, dnes je už vec s vilou na Novej ulici bezpredmetná. Naozaj,
         pošle hneď sluhu, aby oznámenie z brány strhol. Ráno tu bol pán Chreniak a kúpnu sumu
         zložil. Vila teda patrí už jemu. Vybavia sa ešte menšie formality. To len tak, mimochodom.
         Prípad milostivej panej môže už riešiť len polícia. Áno, milostivá rozhodne nech ide na
         políciu a oznámi, čo sa prihodilo. Je veru žalostné, že podvodníci môžu chodiť po slobode.
   </p>
   <p>
    Paulínka už nemá čo doložiť. Pán riaditeľ jej to zrozumiteľne vysvetlil. Môže sa
         odporúčať a ísť. Musí priznať, že v banke sa k nej úslužne chovali. Všetci by jej boli
         chceli dobromyseľne niečo poradiť, vyjsť v ústrety, poslúžiť. Dokonca jeden sympatický
         úradník zbehol za ňou až k bráne, aby jej odovzdal šatku, ktorú si bola zabudla na lavici.
   </p>
   <p>
    Prosím, milostivá pani.
   </p>
   <p>
    Ach, áno, ďakujem.
   </p>
   <p>
    Rado sa stalo.
   </p>
   <p>
    Všetka česť.
   </p>
   <p>
    Ale čo má robiť Paulínka? Ona nemá takú výrečnosť, ako prejavil pán riaditeľ, a nemôže
         byť ani taká pokojná a rozumná, ako boli úradníci v banke, lebo nepozná paragrafy.
         Uvedomuje si len to, že Kuzmov dom patrí Chreniakovi. I tentoraz im prešiel cez rozum. Och,
         čo má robiť, čo má robiť? Radili jej, aby išla na políciu. Ale ona myslí, že pán riaditeľ
         to hovoril len z prílišnej horlivosti. Treba ísť na políciu, lebo so všetkým, čo je
         podozrivé a čo má pochybnú platnosť, chodia na políciu. Čože jej pomôže polícia? Vráti jej
         azda dom? Veď predsa tvrdili, že ho už kúpil Chreniak. Nie, na políciu by zbytočne chodila.
         Najprv všetko musí oznámiť Alpárovi. On sa predsa dojednával s Kuzmom a vyplatil aj
         peniaze. Áno.
   </p>
   <p>
    Alpár spočiatku pokojne počúva, prejavuje aj vôľu triezvo rozmýšľať a nájsť uspokojivé
         riešenie. No potom náhle stratí trpezlivosť, vzblčí v ňom hnev a nedovolí viac Paulínke
         povedať ani slovo. Všetko je vraj humbuk. Aký Chreniak, čo za Chreniak. Akú to gebuzinu
         mieša. Hádam nebol ožratý. Vie, čo kupoval a od koho kupoval. Vyplatil Kuzmovi do ruky
         šesťdesiattisíc a dom je jeho. To je nad slnce jasnejšie. Odjakživa sa tak kupovalo a
         predávalo z ruky do ruky a na čestné slovo. Čo by sa mal dojednávať s bankou? Dom je jeho a
         basta. Ešte si dá pri verejnom notárovi spísať kúpnu zmluvu a potom sa doň nasťahuje.
         Uvidí, kto mu v tom zabráni. A ak už tam bude niekto, doláme mu rebrá a vyhodí na ulicu, i
         keby to bol minister, nie taký Chreniak. Nuž tak.
   </p>
   <p>
    Ale Paulínka nesmie takto rozmýšľať. Veď tu už nejde len o dom, ale o šesťdesiattisíc.
         Áno, celých šesťdesiattisíc, ktoré vyplatil Kuzmovi, je v nebezpečí. Či nechápe? Čo teraz
         povedia starému, keď príde, lebo on istotne príde. Kde je dom, kde sú peniaze? Veď mu
         premárnil celý majetok. Najprv polovicu po matke, teraz druhú po ňom. Ťažké tisíce
         odplávali dolu vodou, zmizli, akoby bol rukami spľasol. Zverili ich na svedomie jedného
         človeka. Myslí vari, že ich vráti, keď všeobecne o ňom hovoria, že je podvodník? Ach, to je
         dôležitá otázka. Nedá sa odbaviť iba zlosťou, kliatbami, búchaním na stôl a vyhrážkami.
         Treba rýchlo niečo urobiť. Áno, Paulínku všeličo do toho núti. Nemá chvíľu strpenia, a keď
         vidí, že Alpár sa nemá k ničomu, ba že sa usiluje ľahkomyseľne zbaviť zodpovednosti,
         vyberie sa sama za Kuzmom.
   </p>
   <p>
    Pravdaže, Kuzmu už nezastihne. Áno, tu býval, prisviedča jeho bývalá domáca, široká žena
         v sedliackych sukniach a s tučnými lícami, ktorú nájde na dvore v kŕdli šantivej hydiny. A
         musí povedať, že to bol dobrý pán. Ešte veru takého na byte nemala. Ale včera odcestoval.
         Áno, včera o takomto čase. Nie veru, nevie kde, ani to nevie, či sa ešte vráti,
         pravdepodobne nie. Bol by predsa niečo povedal. Vzal si so sebou všetko. Nemal toho veľa:
         ošúchaný kufor a palicu. Starí mládenci sa neradi presťahujú. Nuž škoda chlapa… Veru.
   </p>
   <p>
    Paulínka sa zarazí. Celý svet sa s ňou šialene zakrúti. Teraz je to naozaj zle. I ona
         bola ľahkoverná. Spoľahla sa na Alpára, keď predsa vedela, že peniaze v jeho rukách nie sú
         bezpečné. Mohla byť opatrnejšia. Išlo predsa o jej dedičstvo. U koho bude hľadať vinu? Zdá
         sa, že všetka zodpovednosť padá na jej hlavu, len ona musí čeliť otcovmu hnevu. Ale bude to
         len hnev?
   </p>
   <p>
    Nasledujúce dni nepočuť u Alpárov temer rozhovor. V celom byte panuje tiesnivé ticho.
         Iba Peter stále s niečím búcha. Tento Peter vôbec prejavuje zvláštne sklony. Odkedy dorastá
         a nadobúda jasnejšieho rozumu, večne je niečím zamestnaný. Celé dni kutí v dielni,
         prehrabáva sa v plechoviciach so železivom, prevláča rozličné nástroje z miesta na miesto,
         skladá, klepcuje, rozkladá a pritom je vážny, zahĺbený do úlohy ako opravdivý robotník.
         Nepotrebuje dozor ani vedenie, dostačí si na všetko sám. Zaiste bude z neho lepší majster
         ako Alpár. Občas zavreštia i dievčatká na posteli. A to je všetko. Paulínka sa pustila do
         veľkého upratovania, hoci sa neblížia nijaké výročné sviatky. Prišlo jej to len tak na
         rozum. Zbadala azda v niektorom kúte viac prachu a už sa nemohla zdržať. Zachvátila ju
         náhla pracovitosť, akoby sa upamätala na chvíle, keď doma viedla celé gazdovstvo a krčmu. A
         konečne pri robote neprenasledujú človeka také myšlienky. Nuž robí. Odťahuje skrine,
         rozkladá a zase skladá postele, prevláča periny, šatstvo, rozháňa sa kefou na dlážke, kým
         jej len dych stačí, chodí s metlou popri stenách, potom zase vyťahuje rúru, čistí sporák.
         Raz je celá čierna od sadze, raz biela od vápna. Vybehúva tak aj na dvor a nedbá, že ju
         posúdia paničky. Cíti úľavu. Ach, niekedy aj robota býva veľkou úľavou. Alpára zase ani
         nevidieť na dvore a ťažko povedať, kade chodí, azda má dôležité pokonávačky. A keď aj zavše
         sedí po obede alebo po večeri doma, hľadí tupo pred seba a neprerečie slova.
   </p>
   <p>
    Ale potom príde Matúš.
   </p>
   <p>
    Nuž Matúš nemohol predsa zostať doma, keď už nebýval vo svojom. Dom kúpil nejaký krčmár
         z Liptova. Ako sa zdalo, nezáležalo mu na cene. Ale kládol si podmienku: do konca mesiaca
         chcel mať dom prázdny. Doviedol si hneď aj staviteľa: prezerali spolu, premeriavali,
         dohovárali sa celý deň. Krčmár mienil si tu otvoriť hotel. Áno, hotel na dedine pre
         cudzincov, veľký podnik, ktorý by vynášal. Bol to podľa všetkého skúsený a prezieravý
         človek. Najprv sa o všeličom podozvedal, porozmýšľal a správne uvážil. Dedinou prechádza
         mnoho cudzincov, najviac Čechov. Dozvedali sa na nocľah, chceli občerstvenie, teplú
         polievku, mlieko, pohár limonády. Na tom všetkom sa dá zarobiť. Potreboval len miesto, kde
         by sa zariadil. A Matúšov dom sa mu hodil. Na prízemí bolo miesta dosť, nadstaví ešte
         poschodie a bude mať skutočný hotel so schodmi i s niekoľkými izbami pre hostí. Tak
         rozhodol. Začiatkom budúceho mesiaca mali prísť murári. Matúšovi nezostávalo nič iné, keď
         od neho dostal najvýhodnejšiu ponuku, len podvoliť a posporiť sa s odpredajom ostatného
         nábytku. Kúsky poľa, role a ostredky okolo dediny rýchlo rozchytali. Dlhšie sa zdržal s
         drobnosťami. Ani nevedel, že na pôjde, pod kôlňou, na podstení za domom je toľko predmetov,
         všelijakých potrebných hospodárskych nástrojov, ktoré sa dajú ešte upotrebiť. S tým sa veru
         hodne zabavil, lebo musel všetko pozrieť, ohodnotiť, aby sa neoklamal, a potom predávať
         jednotlive. Ale keď vyniesli z komory poslednú starú truhlu, čože mal robiť v prázdnom
         dome, ktorý už jemu nepatril? Bolo tam teraz tak clivo: holé steny, v kútoch a na miestach,
         kde boli pristavené skrine alebo kde viseli obrazy, ochvievala sa čierna pavučina, po zemi
         sa váľalo niekoľko starých, napolo rozdriapaných škatúľ, zažltnutý golier, obdratá manžeta
         z košele, niekoľko farebných handričiek rôzneho pôvodu, hluché, vychladnuté pece a pár
         múch, prilepených zanovite na hradách povaly. Keď to videl, naraz mu schladol cit, ktorý ho
         toľké roky k tomuto miesto viazal. Nie, nemalo ho už čo zdržiavať. Čím prv bude preč, tým
         lepšie. Pár stovák, ktoré utŕžil za zvršky, zašil si za futro kabáta, vo vlaku sa nájdu
         všelijakí ľudia, najlepšie bude, keď si ich zapezpečí. Niekoľko šiat, zimný kabát a košele
         zakrúti do obrúska, prevesil na palicu a ponáhľal sa na stanicu. Lúčenie mu nespôsobilo
         nijaké ťažkosti. Nešiel predsa do neznáma. Mal pred sebou určitý cieľ. Splnila sa mu túžba.
         Ponáhľal sa zase do svojho tam v meste. Nič v základe sa teda nezmenilo, neporušilo, len
         majetok sa premiestil. Miesto toho dlhého, starootcovského, rozloženého pri zaprášenej
         ceste, vyrástol iný, nový, poschodový dom, krásna vila pri asfaltke. Odteraz nebude
         bezvýznamným domkárom, zabudnutým penzistom na dedine, ale váženým mešťanom. Môže si ešte
         obstrihávať fúzy, holiť bradu, nosiť čierny klobúk a fajčiť cigarety. Nedrel sa nadarmo.
         Jeho život dostane konečne rýdzu zlatú korunu, ktorú si prial. Keď si na to pomyslí, celkom
         sa mu preteplí hruď. Prečo by mal želieť za tým, čo bolo a čo ho vari aj zaťažovalo. Čakajú
         ho ešte svetlé dni, naozaj teplé úslnie staroby.
   </p>
   <p>
    Od náhlenia pozabudne oznámiť aj svoj príchod, a preto ho ani nikto nečaká a Paulínka
         nevie utajiť prekvapenie, hoci jej zostalo dosť slov, aby sa vyvravela a rozhorčila. Akože
         sa to vybral na cestu: starý klobúk a batôžik na chrbte ako žobrák, či si nemohol požičať
         kufor? A prečo nenapísal kartu, že príde, bol by išiel niekto oproti. Veď sa mu mohlo niečo
         stať. Vo vlaku je stisk, treba presadať, na veľkých staniciach stojí vždy niekoľko vlakov,
         ľudia prebehávajú sem i tam a veru málo dbajú na druhých. A tu v meste zase stále
         prebehávajú autá, vozy, bicykle, rýchlo sa stane nešťastie. Ach, božemôj, iba človekovi
         robí ťažké srdce. Áno, a nevraví nepravdu. Naozaj ju niečo v hrudi tiesni, akoby jej tam
         ovisol kameň, naozaj sa na celom tele chveje, akoby nevládala uniesť nejakú ťarchu, ktorá
         sa jej zavalila na chrbát, naozaj sa sotva udrží v hŕbočke a na nohách. Stále musí čeliť
         slabým chvíľkam, ktoré by ju chceli zradiť. A najväčšie trápenie má s očami. Akokoľvek by
         ich chcela pokojne položiť, pevne na niečo pred seba upäť, vždy sa jej vyšmyknú, uhýbajú,
         plašia, akoby sa v samých ložiskách boli uvoľnili. Hľa, tu pred ňou stojí jej otec. Od tých
         čias, ako ho nevidela, sa hodne zmenil. Je ho azda o niečo menej. Ako sa pamätá, býval vždy
         vyplnený a rovný, rozložený do šírky aj v páse aj v prsiach. Vedel sa vždy postaviť
         bezpečne na každé miesto, kde bolo treba. Niekedy sa vari zdal i dosť násilným a drsným.
         Teraz stál pred ňou iba vetchý starec, ktorému prichodilo už zápasiť s rovnováhou v
         kolenách a v páse. Na sluchách zreteľne lisnú sa mu chlpy vlasov, tvár má vpadnutú a
         dopukanú, zrnkovitú a ovisnutú, ako býva zem po prvých tuhších mrazoch, oči kalné, čelo
         stiahnuté, dlhé ruky mu sťahujú plecia a ohýbajú chrbát v hornej čiastke. Ach, kdeže sú
         jeho nohy, ktoré nepoznali únavy, jeho ramená, jeho tvrdé telo, červené líca, mocné
         čeľuste, vyzývavá brada? Nuž bezpochyby veľmi veľa z neho ubudlo. Staroba ho nebezpečne
         nahlodala. Vidieť na ňom príliš veľa kostí. Paulínku to začína čím ďalej tým viac krušiť.
         Nie, nikdy nevedela mať úprimne rada svojho otca. Vyrástla síce vedľa neho, možno aj pod
         jeho ochranou, ale v inom svete. On bol mimo nej, stále voľačím zamestnaný, zavalený
         povinnosťami, robotou, chodil do fabriky, staval, kupoval polia, prelieval a premeriaval
         trúnky, počítal peniaze v šenku, stále rovnako pohrúžený do seba, netečný k tomu, čo sa
         dialo v najbližšom okolí, a hlavne nevrlý k nej. Neopovážila sa k nemu priblížiť, zostal
         pre ňu cudzincom. Niekedy jej aj prekážal, nemal porozumenie pre jej potreby a radosti.
         Býval neprístupný prosbám, vari preto pociťovala k nemu bázeň. Ale teraz ju kruší jeho
         bezmocnosť. Nečakala, že by sa bol natoľko zmenil. Myslela, že bude zlý, azda aj ukrutný,
         že sa bude musieť proti nemu brániť. I pripravovala sa v duchu na to. A teraz je bezradná.
         Vidí, že bude musieť len mlčať a mlčať. Božemôj, s tým nepočítala.
   </p>
   <p>
    Aj Matúšovi dlhšie trvá, kým sa spamätá. Má azda podozrenie, že ho oklamali. Iba opatrne
         vstupuje do dverí, pomaly sa rozhliada a v kútiku očú mihá sa mu zelenkavý svit
         pochybnosti. Akože, či nepísali zreteľne, že kupujú vilu, poschodový, nový, novučičký dom s
         okrúhlym balkónom, s kvetinovou záhradou, na priedomí, ohradenou železným plotom? Či
         nespomínali červenú strechu, veľké okná, drevené skladacie okenice? Veď v celom liste
         písali iba o dome. Na nič nezabudli a on si každú podrobnosť zapamätal: štyri veľké okná do
         ulice, dva komíny, schody, navrchu tri izby, kuchyňa, komora, kúpeľňa, predsieň, vodovod.
         Ach, vo vlaku si ho predstavoval. Videl ho stále pred sebou. Stál vonku za oknom a šiel s
         ním, ako sa vlak pohyboval, i on sa šinul. Mohol si ho dôkladne poobzerať zo všetkých strán
         a myslel, že ho pozná na prvý pohľad. Iba čo vstúpil do ulice, už ho uvidí. Tamto
         uprostred, čo trochu vystupuje z radu. Či nebolo tak? Miesto toho musel sa dlho motať
         mestom, dopytovať sa ľudí, policajtov na nich; A teraz vidí niečo iné. Čože sa stalo, vari
         premeškali príležitosť, došli neskoro peniaze, alebo si majiteľ inakšie rozmyslel a vari
         potom museli kúpiť túto starizeň?
   </p>
   <p>
    Paulínka sa toho rýchle chytí. Nemá si čo vyberať a treba šetriť starca, áno, treba mať
         aspoň úctu, ohľad k šedinám. Bude lepšie, keď chúlostivú záležitosť trochu oddiali, odloží
         do budúcna, niekde do neurčita, snáď sa potom vyskytne zmierlivejšie riešenie. Otec sa
         uspokojí, azda prijme taký stav, aký je, lebo uzná, že nemá síl zachraňovať sa. Alebo sa na
         všetko zabudne, premlčí. Tak by si priala. Bola by to pre obe strany najprijateľnejšie.
         Naostatok, či neboli predpoklady, aby sa všetko tak stalo, ako to on naznačuje? Neprehreší
         sa vari veľmi, keď mu prisvedčia, áno, keď bude k nemu zhovievavá. Skutočne, tak to mohlo
         byť. Peniaze síce prišli dosť zavčasu, azda i včašie, ako ich čakali, ale predsa neskoro.
         Majiteľ zatiaľ zmenil svoje rozhodnutie. Vilu dostal iný. Oni sa aj domáhali pôvodného
         dojednania, chceli odovzdať vec i na súd, i na to pomýšľali. Právo bolo predsa na ich
         strane. Ale potom sa im naskytla táto kúpa, nuž sa dohodli.
   </p>
   <p>
    Napodiv, Matúš prejaví náklonnosť uveriť a zmieriť sa so stavom, lebo keď sa
         dôkladnejšie rozhliadne, zistí, že zámena by nebola ani zlá. Tam, ako sa pamätá, spomínali
         iba dva byty, a tuto ich zistil päť. Nuž taký počet ho vcelku uspokojil, lebo vždy myslel
         na viac nájomníkov, ktorým by určoval poriadok on, domáci pán. Dokonca hneď prvé dni rozíde
         sa po dvore, obzerá, hodnotí a s uspokojením ustáli, že dom vôbec nebol preplatený.
         Pravdaže, potrebuje niektoré súrne opravy: na streche je porušená škridlica, žľaby sú
         dokrútené, niekde aj múr orýpaný, a podmytý, na dvore je veľa haraburdia, zrejme majiteľ
         nemal zmysel pre poriadok alebo sa oň nestaral. Vcelku však obstojí. Ešte je pevný, stará,
         solídna stavba, má zachovalú, dobre nasadenú väzbu, široké, bezpečné základy. O tom nemožno
         pochybovať.
   </p>
   <p>
    Paulínka ho s určitými obavami sleduje, keď vyjde na dvor. Tieseň ju ešte nepopustila.
         Nemôže uveriť, že by sa všetko dobre skončilo. Každú chvíľu vytrháva sa od roboty,
         pribehúva k oknu na dverách, aby sa presvedčila, kde je a čo robí. Snáď sa jej podarí
         včasným zákrokom predísť nepríjemnosti.
   </p>
   <p>
    Ale jedného dňa, keď za ním vyzrie, nevidí ho. Vyjde na dvor, prezerá kúty, volá ho, a
         Matúša nikde. Istotne vyšiel na ulicu pomyslí si a vráti sa k svojej robote. Vonku je malá
         pravdepodobnosť nástrahy. Vari sa nedá do rozhovoru s neznámymi ľuďmi.
   </p>
   <p>
    A zatiaľ Matúš je už u domácej panej v záhradnom domčeku. Objavil ho náhodou. Popletá sa
         okolo kôlne a v zadnej čiastke dvora natrafí na dvierka. Vojde do záhrady a tu náhle vidí
         uprostred záhonov drobnú stavbu, až po striešku husto obsnovanú viničom. Vedie k nej široká
         cestička, lemovaná striebornými jedličkami, na konci ktorej je brána, upravená z ruží. Ako
         v rozprávke. Matúš hneď prejaví o domček záujem. Taký malý domček nie je veru zlá vec. Má
         nízku povalu, dve malé okienka, zaiste iba jednu izbietku. Musí byť v ňom, tepluško a
         útulno. Človek nemusí po ňom veľa chodiť. Sedíš si len pri peci a vyzeráš okienkom. Všetko
         máš na dosah ruky: paklík dohánu, fajku za hradou, suché triesočky dreva na múriku a kapce
         pod lavicou. Pre Matúša by sa to práve hodilo. Doma bol už zvyknutý na samotu. Nikto mu
         nezavadzal, robil si, čo chcel. Patril mu akosi celý čas, a to ho uspokojovalo. Cítil sa
         ešte dôležitým a hlavne samostatným. U Alpárov sa musí uskromňovať. Nieto ani toľko miesta,
         aby sa mohol zariadiť, ako by chcel. Sú deti, neporiadok, v dielni stále niekto klepe,
         lomozí. Paulínka narozkladá krámov, sama určuje poriadok, treba sa prispôsobiť, poddávať.
         Čím ďalej, tým viac prichodí mu uvedomiť si, že je len hosťom, že sa mu treba vzdať nárokov
         a práv, ktoré dosiaľ držal, ktoré mu dodávali i patričné sebavedomie. A jemu sa to nepáči.
         Neverí, že je už taký slabý, aby musel byť závislý od iného. Ešte nie. Búri sa v ňom krv. V
         každom prípade chcel by sa ešte držať na vlastných nohách, rozhodovať alebo aspoň
         nedopustiť, aby jemu niekto rozkazoval. A takto by to vari šlo. Keby sa presťahoval do
         domčeka, bol by zase sám. Zachoval by si neodvislosť a vari aj moc, ktorá ho dosiaľ robila
         dôležitým a potrebným. Odtiaľto mohol by dozerať na nájomníkov, striehnuť na svoj majetok a
         tešiť sa z neho. Veď si to práve tak predstavoval. Pravdaže, nepochybuje, že chalúpka patrí
         k domu a že je teda jeho majetkom. Pristúpi k nemu a obhliada ho s dôkladnosťou odborníka.
         Páči sa mu, že je zachovalý, že nemá nikde kazu. A potom, hoci zistí, že je obývaný,
         rozhodne sa vstúpiť dovnútra.
   </p>
   <p>
    Stará pani sa veru podiví, keď ho zazrie stáť vo dverách. Ako sa opovažuje? Už bezmála
         desať rokov býva v tomto domku, a dosiaľ nikto samovoľne nevstúpil dnu. Sama si to tak
         zariadila. Ako zomrel jej muž, prednosta stanice, utiahla sa sem do samoty a nedovolila,
         aby ju niekto vyrušoval. Ak ju hľadali nájomníci, opovážili sa prísť len k ružovej bránke,
         natiahli ruku a opatrne zaklepali na dvere alebo ju zavolali po mene a úctivo čakali, kým
         nevyšla. Nie, dovnútra nedovolila vstúpiť nikomu. Úzkostlivo striehla svoje kráľovstvo,
         svojich päť mačiek, ktoré jej zanechal nebohý muž a ktoré teraz opatrovala ako drahocenné
         dedičstvo po ňom. Bola to jej jediná starosť. Ráno vari prvá vo dvore vstávala, otvárala
         bránu a cupkala ulicou, aby doniesla pre ne čerstvé mliečko, potom sa zatvárala a venovala
         sa iba im. Mnoho sa narozpráva, ako sa s nimi mazne, vraj ich kúpe v korýtku ako malé deti,
         vyčesúva, íska, vraj im šije šatočky, vyvára sladké kašičky, berie si ich k sebe do
         postele. Ale nikto sa o tom nepresvedčil na vlastné oči. Stará pani si vynútila, že ju
         nikto nevyrušoval. A, hľa, on, tento starec, sa vrútil bez ohlásenia. Už pár dní ho sleduje
         s nevôľou, ako sliedi a obzíza po dvore. Od začiatku sa jej nepáčil a teraz stojí dokonca
         pred ňou a obzerá si ju bezočivo, akoby mu bola z nosa vypadla. Nuž to si veru nemusí
         dovoliť. Hoci je drobnou žienkou, keď sa jej prichodí brániť, vie rozliať dosť žlče. Hneď
         podrastie o niekoľko palcov a husté obrvy pod pichľavými očkami sa jej zježia. Nechybí jej
         veľa, aby hrýzla a škriabala, ako zvyknú jej mačiatka, keď nemajú dobrú vôľu.
   </p>
   <p>
    Matúš sa zase nevie zdržať, aby neprejavil náležitým spôsobom svoje počudovanie a
         rozhorčenie. Tu vnútri nachádza pravý opak toho, čo zistil vonku. Samý neporiadok, hotové
         smetisko svinstva. Po zemi sa váľajú zvyšky jedál, obhryzené koštiale, špinavé tanieriky,
         napolo zaplnené zoschnutými kašami, handry, topánky, ba i vankúše. Police a všetky okná sú
         založené fľaštičkami, téglikmi, z niektorých je už iba črep, iné sú prevrhnuté, lepkavá
         tekutina stiekla po stene, v kúte pri sporáku hŕba slamy, istotne lôžko. A potom tie mačky.
         Matúš ich odjakživa nevedel zniesť. Kedykoľvek by sa mu bola niektorá priplietla k nohám,
         vždy cítil silnú potrebu kopnúť do nej, ovaliť ju palicou po hlave. A tu ich je celý kŕdeľ,
         rozchádzajú sa po izbe, rozvláčajú koštiale, trhajú, driapu, čo zachytia, a špinia. Ach,
         celý dom je zamorený odporným mačacincom. Nuž to veru nemôže strpieť. On dom nekupoval na
         to, aby sa v ňom rozťahovali mačky. Keď si stará bosorka chce držať zverince, nech si
         nakúpi klietok a komediantský voz. Tu budú bývať len poriadni ľudia. On sa o to postará.
         Tak!
   </p>
   <p>
    Stará pani nevie najprv od hnevu k slovu prísť. Čo to počuje? Nejaký pobehaj, starý
         blázon sa ju opovažuje vyhadzovať z domu! Komuže to rozpráva? Či má hlavu v poriadku?
         Chvíľu hľadí naň, akoby ho chcela prepichnúť očkami, potom zvraští tvár, hrozivo vystrie
         ruky a začne škriekať tak prenikavo, že splaší celú mačaciu čeľaď. Jedno vyskakuje na okno,
         búcha slepo hlavou do tabličiek a rozbíja i ostatné celé tabličky, iné sa chcú nasilu
         štverať hore stenou a ostatné pobehúvajú ako besnotou ošľahnuté po kútoch, hľadajúc
         bezpečný úkryt.
   </p>
   <p>
    Matúš musí mať veru obavu, že všetka tá rozzúrená háveď i so svojou jedovatou paňou
         vrhne sa každú chvíľu s pazúrmi a s vycerenými zubami naň a vyškriabe mu oči. Preto uzná za
         múdrejšie, tentoraz ustúpiť. So šialenou babizňou nič nedokáže.
   </p>
   <p>
    Ale stará pani ženie sa ani jedovatý šíp za ním, rozbúri celý dvor, ba vojde aj k
         Paulínke. Jačí, aby si zatvorila blázna do komory. Načo ho ešte mätie, tým si nepomôže. Veď
         je predsa známe, že jej muž prehajdákal so staviteľom šesťdesiattisíc. Prečo nepovie pravdu
         starému somárovi. Miesto toho, čo múti tupé rozumy, mala by si vyplatiť dlžoby na nájomnom,
         lebo raz i ona stratí trpezlivosť a už nájde spôsob, ako ju vyduriť z brlohu, v ktorom sa
         tak dobre cíti.
   </p>
   <p>
    To zasiahne Matúša priam do srdca. Zostane ako soľný stĺp. Otvorí naširoko oči, hneď ich
         však mocne zavrie a musí si sadnúť. Viac nepovie ani slova. Týmto okamžikom zhasol preňho
         svet.
   </p>
   <p>
    Paulínka by darmo ešte niečím zasahovala. Ktože by ju počúval. A beztoho nemá ani kedy.
         Treba jej práve teraz zabehnúť do obchodu. Niečo jej pochybelo. Ach, veru, tie starosti.
         Človek aby stále behal, celý deň roznesie na nohách.
   </p>
   <p>
    Matúš osamie.
   </p>
   <p>
    V izbe na posteli vedľa ležia dvojčatá. Prsičká sa im pravidelne dvíhajú, pod mäkkými
         obrvami zasvietia im občas štrbinky očí, ale hneď sa spoja a zhasnú, lebo chcú ešte spať.
         Tu v kuchyni práve pred ním poskakuje Peter. Je to už urastený chlapec, bystrý, má už hustú
         čiernu šticu, pekné, vysoké čelo a výraznú tvár. Možno už niečo svojím chápavým rozumom
         pobadal v povetrí a chcel by nejako starého otca upútať, aby nebol taký skleslý a
         zamĺknutý. Znáša pred neho svoje hračky a predvádza ich. Na tie, čo sám zostrojil alebo
         aspoň upravil, je najpyšnejší. Strká mu ich pred oči a rozpráva zoširoka, ako podkúval
         klincami koňa, ako na voz pripevnil nové oje a ako z jedného vagóna urobil dva. Je to dlhá,
         pomotaná a zaiste i zaujímavá história. Matúš nič nepočuje, nič nevidí. Sedí bez pohnutia
         so sklonenou hlavou a s rukami spätými medzi kolenami. Telo mu meravie, duša hasne. Vlások
         sa na ňom nepohne. Iba palcom na ľavej ruke vytrvale pokyvuje. Tento palec mal voľakedy
         vytknutý. Možno myslí práve na to, ako si ho vtedy vytkol a ako si ho sám iba mocnejším
         trhnutím hneď napravil, a zisťuje, či je ešte dosť pohyblivý. Potom ho nadíde slabosť.
         Kolená sa mu začnú triasť, ruky, brada, oči. Ach, nevládze sa udržať v hŕbke. Musí si ísť
         ľahnúť. Vôbec naraz cíti veľkú únavu v tele i na duši, akoby prešiel dlhú cestu.
   </p>
   <p>
    Takto preleží nepretržite deň a noc a potom ešte deň a noc. Zatiaľ nevezme ani omrvinku
         do úst. Darmo ho Paulínka upomína. Darmo mu znáša a ukladá na stoličku k posteli, ani sa
         neobzrie. Leží stále v tej istej polohe, ako sa uložil, pokrčený, s tvárou k stene. Nemá
         kedy myslieť na jedlo. Ochladol, znecitlivel k všetkým telesným potrebám. Pred ustrnutým
         zrakom mihajú sa mu rýchlo obrazy a on sa nevie od nich odpútať. Hľadí na ne, hľadí a
         poznáva ich, áno, lebo je to jeho život. Ešte raz musí ta pozrieť. Bol by to on, čo sa tak
         úporné drel, vynáral na povrch? Ach, čudné. Ani sa mu nechce veriť, že by bol niekedy tiež
         veselým chlapcom a podkúval klincom drevené kone, ako to robí teraz Peter. Ale muselo to
         byť práve tak. Potom sú obrázky stále zreteľnejšie, pribúda v nich svetla a tieňov. Človek
         je zo dňa na deň vážnejší. Hrúži sa do seba, krčí čelom, pribúda mu vrások a zároveň
         nakláňa sa k zemi, lebo sa podujal na veľkú úlohu. Postavil si pred seba cieľ. Ach, je to
         určitý, viditeľný cieľ, vysoký činžiak! Vynára sa zreteľne na okraji obzoru ako nejaký
         maják na bezpečnom skalisku. Človek sa k nemu prebíja vlnami, vetrom, búrkou, stále
         dopredu, obetuje na to všetky svoje sily, všetky svoje myšlienky. Nemá pre nič iné záujem.
         Spreneverí sa manželke, zanedbá dieťa, spretrhá vlákno priateľstva. Veď nieto času. Vstáva
         ráno o štyroch, líha po dvanástej, vždy voľačo kutí, ešte i starobu prekonáva. A čo mu
         zostalo teraz? Ach, svetlý, vysoký maják ešte vždy čnie tam niekde vpredu do obzoru, lebo
         si ho môže predstaviť. Stačí širšie roztvoriť oči, primknúť sa bližšie k túžbe, červený
         bengál na všetkých stranách sa hneď zapáli a z neho vystupujú rozprávky. Už v chlapčenských
         rokoch to ľahko vedel dokázať. Ale on je teraz bezmocný, opustený. Hľa, na celom tele sa
         trasie. Všetka námaha bola márna. Jediný ľahkomyseľný človek stačil jej hodnoty
         prehajdákať. Naraz zostáva najbiednejším žobrákom, odkázaným na milosť dobrých ľudí. Keď
         otvára ruky, sú prázdne. Vidí na nich len hlboké stopy po mozoľoch. A do duše sa neopováži
         ani nazrieť. Mohol tam byť aspoň jeden kvet lásky, ktorý by ho teraz tešil a hrial. Ale on
         ho pošliapal. Je tam zaiste prázdnota, suchota, hlad. Zostal sám a bude sa musieť vari s
         tým zmieriť, lebo od neho nevedú nijaké stopy k ľuďom. Nie.
   </p>
   <p>
    Na tretí deň sa pozbiera, vyjde do brány, zamieša sa medzi ľudí a ide ulicou. Neodbočuje
         ani naľavo ani napravo, ulica ho vedie. Míňa stále nové tváre, nové domy, šum mesta tíchne
         za ním. Potom ho opustia domy i záhrady a vyjde na prašnú cestu, ktorá sa rozbieha
         nekonečnou rovinou. Okolo neho rozvaľujú sa šíre polia, veľké plochy kukurice, repniska a
         žltnúceho obilia. Nad ním blčí slnce. Ešte raz sa môže obzrieť. Či sa neponáhľa niekto za
         ním?
   </p>
   <p>
    Nie, nikto.
   </p>
   <p>
    Ktože by sa aj ponáhľal? Alpár nie je doma. Práve po tieto dni mu prišlo na um, že by si
         mal zjednať nové práce. Vybral sa vari do okolitých dedín a už štvrtý deň nespal doma. A
         Paulínka? Nuž áno, Paulínka mohla niečo spozorovať. Videla ho, keď išiel von. No myslela
         si, že ide, ako zvykol, iba na dvor. Potom naň zabudla. Veď má toľko starostí. Azda sa
         vráti. Nechá na noc dvere otvorené. Druhý deň v nej vzrastá nepokoj. Kdeže mohol ísť, veď
         sa ani nenajedol. Klobúk i palica visia na kline. Podchvíľou hľadí na dvor a vybehúva aj na
         ulicu. Ale kde sa pohne? V dome sú deti. Aj druhú noc nechá dvere otvorené. Možno aj
         tretiu, a keď sa vráti Alpár, všetky svoje obavy mu prejaví. Ale už je vari neskoro, aby
         niečo podnikali. Sám Alpár to potvrdzuje. Naostatok, nikto ho nevyhnal. Mohol si spokojne
         žiť, dokedy by bol chcel. Nuž veru je tak. Paulínka dosiahne zadosťučinenie. Iba keď ide
         ulicou a vidí niekde na podstení sedieť žobráka, núti ju niečo, aby prešla rýchlo na druhú
         stranu, lebo v poslednom čase dostáva silné klopanie srdca, ak sa má stretnúť s opusteným a
         zanedbaným starcom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e820">
       </a>
       19
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Potom sa dá Alpár na pijatiku.
   </p>
   <p>
    Ach, musí hľadať liek na svoju doráňanú dušu.
   </p>
   <p>
    Nie, za peniazmi neželie. Bol to predsa len pomaľovaný papier. Možno, keď na ne hľadel,
         keď ich držal v rukách, vošla mu do krvi väčšia horúčka a myseľ mu prebíjala čísla. Ako sa
         ich však zbavil, bol zase ľahký, spokojný a bezstarostný. Necítil nijakú zodpovednosť, ani
         svedomie ho netrápilo. Ale Kuzmova zrada naň dopadla veľmi nepríjemne, lebo na ňu
         nepočítal. Zdal sa mu nielen múdry, skúsený, ale predovšetkým šľachetný. Vyhľadával jeho
         spoločnosť pre potešenie, lebo sa pri ňom cítil ako pri staršom bratovi. Dôveroval mu,
         prijímal od neho rady, nachádzal v ňom vždy cnosti muža. Lebo Kuzma bol vskutku šľachtic,
         človek veľkého gesta, otvoreného srdca a pôsobivého slova. Kde si zasadol, zastal, všade
         zavážila jeho dôstojnosť. Stolovníci alebo okoloidúci obracali k nemu tváre, čakali na jeho
         slová i na jeho gestá a prijímali ich vždy závažne ako staré, do kameňa vyryté zákony.
         Nikto sa neopovážil o nich pochybovať. Ak povedal, že niekde na Aľaške nachádza sa hora
         rýdzeho zlata, všetci pokývali udivene hlavou, lebo hneď si predstavili jej oslepujúci
         lesk, ktorým neprestajne žiari do okolia, a spočítali i dukáty, ktoré by sa dali narobiť z
         takej podivuhodnej hory. Komu podal ruku, ten nemusel chodiť k fiškálovi, aby dostal ešte
         potvrdenie o tom. Cítil ju dlho vo svojej dlani, ba aj hlbšie, vo svojej krvi ako
         právoplatnú, nijakým paragrafom nezmeniteľnú pečať. Kuzma sa k nej vždy otvorene priznával
         ako k svojmu vernému a jedinému obrazu. A predsa sa ukázalo, že tento Kuzma, táto zosobnená
         šľachetnosť, tento gavalier, potomok rytierov, vytrvalý strážca starých, lepších poriadkov,
         nezlomný vyznavač pravdy, ľudskosti, mužskej cti, bol obyčajným podvodníkom, ktorý si už
         dlhý čas robil iba z dobrých, dôverčivých ľudí bláznov?
   </p>
   <p>
    Dá sa to uveriť?
   </p>
   <p>
    Veru nie.
   </p>
   <p>
    Alpár prvú chvíľu je ochotný ísť sa biť za svojho priateľa. Istotne sú to iba klebety,
         zlé ohovárky. Niekoľko vydriduchov, potrimiskárov, šuflikantov, neschopných staviteľov,
         ktorí sa nevedeli v meste nijakým spôsobom uchytiť, rozhodili falošné chýry, aby svojho
         najväčšieho konkurenta oslabili a vyradili. Diví sa len, že sa aj úrady dali napáliť.
   </p>
   <p>
    Ani Kuzmov náhly odchod ho nevie pomýliť. Stále pevne verí, že sa vráti. Išiel len
         niekde za obchodnými záležitosťami. Jedného dňa zase bude v meste a práve taký usmievavý,
         rozšafný, ako býval, nadobudne zase vážnosti a ľahko sa vysporiada s ohováračmi a
         neprajníkmi.
   </p>
   <p>
    Ale keď dni rýchlo uchodia a Kuzmova široká, dobrácka tvár sa nevynára spoza rohu
         niektorého domu alebo v nízkych dverách niektorej krčmy, upadne do slabomyseľnosti. Neraz
         sa zbadá, že nečinne stojí a bezmyšlienkovite hľadí pred seba.
   </p>
   <p>
    Najčastejšie uteká z domu, tu dnu ho všetci mýlia. Paulínka a deti, zdá sa, že naň
         vyčítavo hľadia. Nemôže to zniesť. Tamvon je medzi cudzími ľuďmi, lepšie sa mu dýcha. Túla
         sa po okolitých dedinách, vyberie sa aj na niekoľko dní. Vraj treba zjednať novú prácu. Ale
         obyčajne iba čo prenosí na nohách deň. Poneviera sa po cestách, obchádza staviská,
         zastavuje sa pri ľuďoch, púšťa sa s nimi do rozhovorov. Raz prestojí celé hodiny vo dverách
         vyhne a usiluje sa presvedčiť kováča, že sa dá aj liatina zvárať, inokedy chodí s gazdom po
         poli za pluhom, zaujíma sa o sejbu, rozličné spôsoby hnojenia, o počasie, akoby išiel
         kupovať majer, alebo sedí s nejakým bielovlasým svákom na podstení a svorne s ním hromží na
         nevychovaných výrastkov, nevďačné deti a spochabený svet. K večeru zapadne najčastejšie v
         niektorej krčme, prečká polnoc, sklonený nad stolom, väčšinou iba v spoločnosti štedrej a
         hovornej krčmárky, potom spí na tvrdej lavici, ak ho nezastihne tma priam v poli. Chcel by
         sa vari zbaviť ťarchy, ktorá v poslednom čase na ňom ovisla. Ale vracia sa domov ešte
         zatrpknutejší, zronenejší a strhanejší.
   </p>
   <p>
    Nie, nemôže zastaviť nijakým spôsobom rozklad, ktorý teraz postihuje aj tie miesta jeho
         vnútra, ktoré boli ešte dosť pevné, čo ich sám upevňoval. Áno. Je v ňom teraz tak ako v
         rozbúranom dome. Všeličo sa zrútilo vo vojne. Všeličo padlo, keď sa vrátil domov a našiel
         iba trosky svojho detstva. Všeličo sa v základoch otriaslo a puklo, keď zistil, že žena, ku
         ktorej sa v najväčších úzkostiach upínal ako k jedinému pevnému miestu, mu bola neverná
         skôr, ako sa jej dotkol. A teraz ho zradil i priateľ, ktorému otvoril dokorán srdce. Čo mu
         teda ešte zostávalo nedotknuté? Viera, láska, vernosť, nádej? Nie, nič. Iba úbohé trosky.
         Keď stojí nad nimi, omára ho čierny smútok.
   </p>
   <p>
    Aký zmysel má preň život a aký zmysel môže mať svet okolo neho?
   </p>
   <p>
    Ach, život? To sú galeje, večné otroctvo, predlžovanie múk, pretĺkanie dní bez cieľa,
         stále s tým istým začiatkom a s tým istým koncom. A svet? To je hotový blázinec. Ešte ten,
         v ktorom voľakedy vyrástol, alebo ten, ktorý sa v jeho mysli občas rozsvecuje ako zornička
         nad temnotami, má svoj tvar a svoju krásu. Vie sa preň zanietiť. Ale tomuto pred ním veru
         nerozumie. Bujnie a rozrastá sa navzdory všetkým predpokladom, nemá poriadku ani miery.
         Ľudia sa v ňom síce snažia udržať zdanie usporiadanosti, možno aj určitej mravnosti. Žijú
         pekne pospolu v rodinách. Chlapi nosia klobúky, niektorí aj retiazky naprieč vesty, ženy
         zase široké obrúčky a proti slnku slnečníky, deti chcú byť poslušné, naozaj vychované. Keď
         si niečo žiadajú, povedia prosím, a keď dostanú, odrecitujú s úklonom ďakujem. Každú nedeľu
         a sviatok rozhliaholia sa zvony na kostoloch, ulicami sa hrnú procesie, kňazi kážu, veriaci
         klonia pokorne hlavy, idúcky domov pristavujú sa na pohár piva v hostincoch, dobrí
         priatelia sadajú si k stolu vedľa seba, vedú družné rozhovory, dojednávajú sa obchody,
         pripíja sa na zdravie. Celkom tak, ako to bývalo.
   </p>
   <p>
    Ale to je iba vydarená komédia. Pod tou zdvorilosťou a okázalou mravopočestnosťou je
         sprostý úškľabok. Človek si dovoľuje všetky výstrednosti, neveru, úskok i podvod, lebo chce
         byť vraj slobodný. Nejestvuje ženský stud, mužská cnosť. To je prežitok starých čias. Každý
         si vytvára vlastnú mravnosť. Len si ju treba vedieť uplatniť a ubrániť. Možno kradnúť,
         klamať, podvádzať, na zmluvy, dohovory a všelijaké citové vzťahy netreba mať ohľad. Za
         svoje činy zodpovedáš len sebe, lebo nieto ani kráľa ani pápeža. Aj boha iba kňazi
         vymysleli. Si len sám, vládca a pán. Celý svet ti je vydaný napospas. Záleží len na tebe,
         koľko si z neho zoberieš. Nuž čo? Nad čím sa rozčuľovať. Že ťa žena podviedla, že ťa brat
         pripravil o dedičstvo, že syn dvíha na teba ruku, že ťa priateľ zrádza? Staň sa aj ty vlkom
         a vezmi si svoj podiel z najbližšieho košiara. Ovce sú na to, aby boli korisťou, a človek
         je vraj najukrutnejším dravcom. Tak. To je nová morálka.
   </p>
   <p>
    Ach, sú to divné poriadky. Každý ich nevie hneď pochopiť a prebrať. Niekoho privádzajú
         do rozpakov, možno aj popudzujú. Alpára celkom pomýlili. Rozvrátili a otrávili mu život.
         Sprvu mal aspoň odvahu brániť sa. Teraz nie. Bolo by to vari márne. Nieto sa o čo oprieť.
         Všetko je pochybné, načaté. Svet v základoch prehníva.
   </p>
   <p>
    Nuž čo môže on robiť?
   </p>
   <p>
    Dá sa na pijatiku!
   </p>
   <p>
    Je to najlepší spôsob, ako zabudnúť. Človek zájde do krčmy, sadne si za stôl, podoprie
         ťažkú hlavu rukami, vypije jeden pohár, potom druhý, potom tretí. Niekedy to stačí, aby
         dostal živšiu farbu. Pri ďalších rastie horúčava v hrudi, horúčava v hlave, potom pribúda
         rovnakou mierou smelosti, myšlienok i reči. Chvalabohu, že pri susedných stoloch sedí dosť
         chlapov, čo už majú pripálené oči, čo sú ochotní počúvať, ba čo sa radi oduševňujú za tú
         istú vec. Alpár využíva príležitosť. Tu sa nebojí. Uľavuje si z preplnenej duše toľko,
         koľko sám uzná. Nedá sa vyrušiť nijakou výstrahou.
   </p>
   <p>
    Paulínka má preň časté opletačky. Hocikedy vojdú do dvora žandári a dopytujú sa na
         Alpára. Včera večer hodil v krčme pivový pohár do obrazu niektorého vysokého hodnostára,
         vyslovil sa hanebne o republike, ba spieval aj potupnú zakázanú pesničku. Nuž to je
         trestné. Treba zaplatiť pokutu, a keď sa to bude viac ráz opakovať, budú musieť proti takým
         výtržnostiam prísnejšie zakročiť. A svojím chladným, úradným výrazom dávajú najavo, že to
         myslia vážne. Paulínka musí sa veru dobre činiť, aby ich trochu obmäkčila. Snáď to on ani
         tak nemyslel. Pravdaže, býva trochu prchký, ak mu niekto protirečí. A potom tá krčma, ach
         tá krčma a zlí kamaráti. Čo sa mu ona napripomína, aby si s hocikým nezačínal a aby dal
         pozor, čo rozpráva. V budúcnosti ho ani z domu nepustí. Nie, uisťuje ich, že sa to viac
         nestane. Skutočnosť je však taká, že v poslednom čase nemá naň nijaký vplyv.
   </p>
   <p>
    Niekedy sa aj pokúša. Naozaj by si mal vstúpiť do svedomia. Veru sa mu nepatrí, aby
         každý deň obchádzal všetky krčmy ako nejaký povaľač a robil ešte výtržnosti. Veď má rodinu,
         ženu, deti. Či nemyslí, akú hanbu by na nich uvalil, keby sa mu nebodaj niečo prihodilo? A
         potom, treba sa mu starať o remeslo. Nemal by sa spoliehať iba na učňov. Tí sú neskúsení a
         zaiste aj nedbalí, povrchní, keď nemajú dozor. Robota viazne, dielňa upadá, zatiaľ čo ich
         bývalý pomocník sa vzmáha. Pomaly ich úplne zatlačí, znemožní, vyjdú na mizinu. Čo si potom
         počnú? Či na to nemyslí?
   </p>
   <p>
    Ale Alpára taká reč popudzuje iba do zúrivosti. Hneď sa mu čelo zakaboní a oči vzplanú,
         na čeľustiach navrú žily a bol by schopný rozlámať a poškrtiť všetko, čo mu padne do rúk.
         Prečo len do neho zapiera? Či sa ona nepričinila tiež o to, aby sa stal takýmto! Môže byť
         rada, že sa tu zdržuje. Vôbec v poslednom čase sa mu celá domácnosť zbridila. Už ako vkročí
         do dvier, podlieva ho zlosť. Necíti sa tu dobre. Všetci ho z niečoho upodozrievajú.
         Predovšetkým Peter. Ako vyrástol, nadobudol svoj rozum, má veľké, vyčítavé oči, ktoré často
         naňho upiera. Ako sa len opovažuje, fafrnok.
   </p>
   <p>
    Lebo Alpár si nevedel chlapca získať. Kedykoľvek by bol doma, chlapec zatíchne, utiahne
         sa, aby mu neprekážal. No bezpochyby hlavou usilovne pracuje. Nepáči sa mu otcov vzhľad ani
         jeho konanie. Chcel by vari niečo namietať, lebo sa cíti už dosť veľkým a samostatným.
   </p>
   <p>
    Aká bezočivosť!
   </p>
   <p>
    A potom Paulínka! Práve teraz nemá ani príjemný vzhľad, aby ho niečím upútala. Bude mať
         zase dieťa. Áno, už štvrté. Rozrástla sa do šírky a vydula dopredu, ofľakavela v tvári,
         musí nosiť voľné šaty, hrubé pančuchy, podviazané nedbanlivo motúzom. Keď na ňu tak hľadí,
         diví sa veru, ako sa mu mohla voľakedy zapáčiť. Také vrece, iba veľa mľandravého a
         rozkysnutého tela a ovčie oči. Teraz, by si veru inakšie rozmyslel. Dokonca mal by chuť
         opustiť ju. Jednoducho odísť z domu a nevrátiť sa. Svet je ešte široký, stratil by sa v
         ňom. A azda by niekde začal inakší život. Naozaj. Možno i preto je popudlivý. Chce vyvolať
         hádku, roztržku, aby bola aká-taká príčina rozchodu. Aspoň by bol koniec tomuto hryzovisku.
         O tom je presvedčený.
   </p>
   <p>
    Iba keď bledá Válička tu niekde sedí, ukáže vľúdnejšiu tvár. Je to zvláštne s touto
         Váličkou. Nič nepodnikne, nerozhorčuje sa, neuráža, nepreberá úlohu mravokárcu ani sudcu,
         skoro ani ústa neotvorí. Len sedí v svojom kúte, skromná, tichá, nenápadná, ako bývala
         vždy. A predsa tak blahodarne pôsobí na Alpára. Ako ju vidí, hneď krotne. Vyhladí si tvár,
         usiluje sa byť príjemný, ba gavaliersky. Pripomenie niekoľko novostí z mesta, sem-tam aj
         nejaký žart, zaujíma sa o drobnôstky, ktoré inokedy ani nespomenie, prihovára sa deťom,
         vôbec chová sa ako najpokojnejší a najumiernenejší domáci pán. Na nej pritom nevidieť skoro
         zmenu. Sedí ďalej bez slova, ak drží v rukách nejakú ručnú prácu, zapodieva sa usilovne
         ňou, iba čo v lícach silnejšie sčervenie.
   </p>
   <p>
    Nuž to je podivuhodné.
   </p>
   <p>
    Slečna Füzy má veru dôvod napraviť si dlhým ukazovákom okuliare v zlatom ráme na nose,
         dvíhať obrvy tak vysoko, ako to len jej nízke čelo dovolí, ba aj pohryzkávať si náležite po
         celej dĺžke vysušenú gambu. Čo to má znamenať? Ona sa napríklad takým úspechom nemôže
         pochváliť, hoci sa o to usiluje a má aj určité nároky. Ako je známe, stala sa mu kmotrou.
         Ani nie dávno sedeli spolu pri stole a viedli v prítomnosti pána dekana duchaplný rozhovor.
         A musí priznať, že sa v ničom nerozchádzali. Nuž teraz by stačilo nadviazať na túto zhodu a
         mala by ho pre seba. Ale Alpár nie a nie sa rozpamätať. Neberie do ohľadu rodinné vzťahy.
         Tak sa zdá, že jej misia v tejto rodine vyznie naprázdno. Alpár si od pár čias i v jej
         prítomnosti dovoľuje grobianstva. Nepôsobí ani rozumné prehováranie, ani prosby, ani
         hrozby, nepôsobia ani pôsty ani modlitby. Celkom sa zjančil. Nenachádza preň lieku. Nuž
         čímže ho môže ona utišovať? Veď nedrží hrniec s medom. Ach, zaiste bude v tom nejaká
         čertovina. Najskorej. V poslednom čase sa Válička fintí ako nejaká mladucha. Každú chvíľu
         má niečo nové na sebe. Raz ľahké šaty s krátkymi rukávmi, inokedy zase priesvitnú blúzku,
         klobúk, brošňu na prsiach alebo sponu vo vlasoch. Slečna Füzy je len zvedavá, odkiaľ na to
         berie. Muž jej umiera niekde v sanatóriu. Penzia ide na liečenie a iné platy alebo dôchodky
         už nemá. Ešte nespozorovala, aby sa niekedy ráno ponáhľala v šedivejšej šatke na zárobok:
         prať po domoch, umývať okná na kanceláriách alebo opatrovať paničkám deti, ako by jej
         svedčalo. Ach, na to je priveľká pani. Ráno sa jej zaiste nechce opustiť vyhriatu perinu.
         Vyspáva ani veľkomožná. Porcelánovú tváričku vytŕča z okna len niečo predpoludním. Radšej
         si bude vycmukáváť prsty. Čo ju oprávňuje, aby sa robila takou spokojnou? Či sú to nie dosť
         závažné a podozrivé príznaky, aby sa nad nimi počestná osoba s jemným citom a ešte s
         jemnejším ňuchom nepozastavila? Ba veru! Slečna Füzy oprávnene našpuľuje ústa a napráva si
         ukazovákom okuliare na nose. Ach, musel by v tom byť naozaj sám rohatý, aby ona nič
         nevypátrala. Nejaký čas nosí oči a uši na stopkách. Obracia hlavu všadiaľ, kde sa niečo
         šuchne. Najčastejšie, pravdaže, za Alpárom a Váličkou, lebo nepochybuje, že títo dvaja
         ukrývajú pred svetom tajnosť. Vo svojej čistej duši aj predvída, čo to môže byť. Zaiste do
         neba volajúci hriech. Pred kňazom alebo inou osobou, povolanou na to, aby bdela nad ľudskou
         mravnosťou, by ho vedela dopodrobna vyrozprávať. Zatiaľ však, kým nemá rukolapné dôkazy,
         bude mlčať. Ide totiž o to, aby sa vtáčiky nevyplašili. Každý hriech musí najprv dozrieť,
         aby sa stal viditeľným. Potom aj sám pukne. Slečna Füzy má skúsenosti. Len ich nesmie
         vypustiť zo zreteľa, aby nemali príležitosť porušiť za sebou stopy.
   </p>
   <p>
    Chvalabohu, že na dvore, ktorý ona, ako jeho najstaršia obyvateľka, znamenite pozná a
         najlepšie sa v ňom aj vyzná, je to ľahko. Stačí nazrieť oknom, a má všetko ako na dlani.
         Jediným pohľadom pojme celý priestor, všetky kúty, ba niekedy aj to, čo sa robí v izbách za
         oknami. Pre istotu od pár dní postavila si stojan s veľkým rámom, na ktorom teraz pracuje,
         tesne k oknu. Záleží jej hlavne na tom, aby nepremeškala príležitosť nazrieť do Alpárov,
         keď sa vracia on a keď je tam aj ona. Je veľa príznakov, ktoré majú pri takom stretnutí pre
         ňu cenu. Napríklad v poslednom čase sa Váličke celkom zreteľne zalesknú oči. Ani ruku nemá,
         zdá sa, takú istú, ak náhodou vyšíva. Podchvíľou musí naprávať steh. Prečo by sa plašila,
         keby jej bol Alpár ľahostajný? Jej sa veru ani chĺpok nezdvihne, keď sa na ňu pozrie. Čo je
         v tom vzrušujúceho? Ach, slečna Füzy je veľmi zvedavá. Neťaží sa jej dokonca niekoľkokrát
         za sebou uprostred noci prerušiť spánok, navliekať chladné šaty na prehriate telo,
         nastokovať naboso topánky, vyjsť do tmavej noci, aby mohla uspokojiť svoju vzrušenú myseľ.
         Hádam sa jej niečo neobyčajného prisnilo, snáď počula naozaj nejaké podozrivé, kradmé kroky
         na dvore, tlmený rozhovor alebo sa sučka, ktorá spí pri jej nohách, pomechrila a zaskučala,
         akoby niečo vetrila. V každom prípade vyzrie aspoň dvermi. Prirodzene, keď sa už vyruší,
         nezastane iba pri dverách. Prešmykne sa i ďalej popri stene smerom ku kôlňam, kde býva
         Válička. Postojí pri každom okne, pri dverách, zatajuje dych, otvára ústa, usiluje sa
         zachytiť každý zvúčik, ktorý sa niekde v hlbinách noci počína, prepúšťa ich po jednom
         napnutou sieťkou ciedky svojej mysle, zisťuje, odkiaľ prichádzajú, čo asi znamenajú,
         osobitne tie, ktoré plynú s prúdom povetria a voľným priestorom noci, a osobitne tie, čo sa
         vylupujú namáhavo znútra cez stenu. Ak ju niektoré vysvetlenie neuspokojuje, potvrdzuje ho
         hneď na mieste znova a znova. Ťažko sa odpútava od tejto roboty. Veď každá chvíľa môže jej
         doniesť prekvapujúce odhalenie. Na lôžko sa vracia obyčajne len vtedy, keď nočný chlad
         priľahne k jej ináč zimomravému telu tak bezprostredne, že ho cíti až v koštiaľoch. Čože to
         bolo? Nuž ani tentoraz nič. Len nejaký pochábeľ pri tej hubatej Kropiačke sa ešte nadúva
         pri ústnej harmonike.
   </p>
   <p>
    Ale taká veľká trpezlivosť nemôže sa minúť cieľa. Raz predsa zastihne šťastnú chvíľku a
         nado všetko očakávanie je to uprostred dňa, keď božie slniečko neosvetľuje len mŕtve
         predmety, skaly, stromy, listy, ale aj ľudí, ich pohyby, ba i náznaky ich vnútorných
         poryvov, a to tak dokonale, že nemôže byť pochybností, aké majú značenie. Stojí ako
         obyčajne nad ránom pri okne a príde sa jej iba tak náhodou pozrieť na dvor. No musí sa hneď
         odpútať od myšlienok, ktorými má vo zvyku sprevádzať prácu, pustiť z rúk ihlice, nite a
         pristúpiť k záclone tak blízko, že sa jej koniec nosa vpletie do sieťoviny. Čože to vidí?
         Ach, hrozné! Spomedzi kvetníkov v okne vykláňa sa Válička. Vlasy má roztrasené, iba
         napochytro šatkou podviazané nad čelom, hrdlo až po plecia holé, istotne iba teraz sa
         vypeľhala z postele, lebo je blízko k poludniu. Pozerá sa uprene a s netajenou účasťou dolu
         dvorom, smerom k bráne, akoby tam niekoho videla. Chvíľku iba upäto hľadí, hneď sa jej však
         tvár prežiari, úlisne sa usmeje, ukáže rad bielych zubov, ba vysunie aj nahú ruku a kýva.
         Komuže sa zalieča takým nehanebným spôsobom? Slečna Füzy natiahne hrdlo, použije všetku
         svoju bystrosť a dôvtip, očami rýchlo beží v smere Váličkinho pohľadu a musí sa dobre
         nakloniť, keď chce vidieť na druhú stranu dvora. Zaujme nie práve pohodlné postavenie. Ale
         námahu neľutuje. Tudolu pod bránou, aby ho nebolo vidieť, stojí Alpár. Hľadí hore, zrejme
         na Váličku, snaží sa jej niečo naznačiť prstami, niečo jej vraví, ale tak, aby nebolo počuť
         hlas. A potom, spadni svete, našpuľuje labužnícky ústa a posiela jej povetrím bozk. Áno,
         nepochybne bol to bozk. Slečna Füzy ho zreteľne videla. Mohla ho zmerať, aj počula ho hneď
         pri uchu. A hľa, Válička sa teraz nečervená, ani neklopí oči. Zdá sa, že dobre rozumie, čo
         jej Alpár naznačuje. Prikyvuje ochotne hlavou na znak radosti, vyškiera sa a ešte raz
         vyťahuje nahú ruku a trepe ňou medzi kvetinami na rozlúčku.
   </p>
   <p>
    Ale aj slečna Füzy napodiv dobre rozumie. Bezpochyby dohovárali si schôdzu. Ach, aká
         opovážlivosť. V tú chvíľu celá vzplanie: oči, ústa, líca, áno, predovšetkým srdce. Všetko
         jedna fakľa spravodlivého hnevu a nenávisti. Veď tí dvaja sa vysmiali jej počestnosti a
         jedným razom zničili jej niekoľkoročnú prácu, rozbili dielo, ktoré s takou horlivosťou tu
         vytvárala. Nazdala sa, že dosiahla božej milosti. Jedno dobré semienko vyklíčilo. Pohotove
         sa ho ujala a verila, že sa rozvíja v mocný krúžik, z ktorého budú pršať do okolia ďalšie
         semienka. Áno, verila, že sa konečne oplodnila pôda, ktorá bola dosiaľ jalová, že aj na
         tomto dvore, zamorenom bahnom neresti, vykvitne voňavý a čistý kvet kresťanskej cnosti. A
         tu naraz vidí, že tu priam pod jej oknom bujnie neslýchaný hriech, ktorý ide zase všetko
         vrhnúť do pažeráka satanovho. Koho by to neznepokojovalo? Slečna Füzy nevie domyslieť
         pokojne jedinú myšlienku. Jej mozog srší samé blesky jedu. Uvedomuje si len to, že sa teraz
         nesmie vzdať. Bude musieť bojovať, bude musieť vari nemilosrdne vypaľovať zlo v samých
         koreňoch, i keby mali s ním zhorieť i tí, čo ho vo svojich prsiach zahrievajú a vlastnou
         krvou nadájajú. Zaiste. Ona už nájde v sebe takú silu, ktorá to vykoná. Pôjde na spoveď, na
         sväté prijímanie, poradí sa s pánom dekanom, a keď bude treba, podvolí sa i dlhšiemu pôstu,
         aby mala dosť odvahy. Veru, beda vám, hriešnici!
   </p>
   <p>
    No najprv musí ísť vystríhať Paulínku.
   </p>
   <p>
    Ale Paulínka nechápe jej rozhorčenie. Nenachádza príčinu, aby vypaľovala Váličke
         vitriolom oči alebo odrezala bičakom nos. Podľa nej je Válička poriadna a počestná osoba.
         Je rada, že sem chodieva a že tu sedí práve vtedy, keď je doma Alpár. Aspoň sa jej trochu
         hanbí a nevyčíňa tak, ako v poslednom čase zvykol. A že sa niekedy začervená, to ešte
         nemôže znamenať nič. Jemnocitní ľudia nemajú nikdy ďaleko od červenania. Nuž teda nič
         nevidí na Váličke, nijaké príznaky. Slečna Füzy máva vlčiu tmu alebo si ľahko zamieňa
         osoby, lebo Alpár nebol dnes ani doma, už druhý deň sa neukázal. A ak pred chvíľou niekoho
         videla, komu Válička kývala z okna, mohol to byť len Váličkin brat, ktorý v poslednom čase
         chodieva častejšie sem z vidieka a vždy u sestry nocuje. Tak to mohlo byť.
   </p>
   <p>
    Okrem toho práve teraz nie je veru naladená na to, aby sa zapodievala klebetami slečny
         Füzy. Má svoje vlastné starosti. Od pár čias znepokojuje ju zvláštny prípad. Stáva sa jej
         totiž, keď ide za nákupom do mesta, že stretáva podivnú osobu. Je to žena, vlastne
         pravdepodobne ešte dievča, sedemnásť-osemnásťročné, ale podľa všetkého veľmi skúsené.
         Oblieka sa výstredne, nosí krátku, tesnú sukienku, červenú blúzku a naďaleko zaváňa tuhou
         vôňou. Ani jej správanie nie je veľmi slušné. Zrejme chce vzbudzovať obdiv. Chodí ako na
         strunách, obracia hlavu ako vyparádený oficiersky kôň, prevaľuje oči a hocikde na ulici
         hľadí do zrkadielka, ktoré vyťahuje z malej koženej tašky, a pretiera si púdrom tvár.
         Chlapi majú vhodnú pašu. Na tom by, pravdaže, nič nebolo. V meste sa všeličo znesie. Ľudia
         viacej dbajú o svoj zovňajšok, najmä ženy. Niektoré vari nič iné ani nerobia, len
         premýšľajú, ako sa prikrášliť, aby vynikali. Niektoré sú ako lastovičky. Trepocú sa na
         slniečku a teší ich, čím viac obdivovateľov majú. Paulínka ich už pozná. Ale v tejto akoby
         sa sama videla. Tie oči, tie ústa, nos, tvár, okrúhla brada a jamka uprostred. Áno, ten
         výraz a celý zjav jej pripomína vlastnú mladosť. Akiste taká bola, keď mala sedemnásť
         rokov, ibaže skromnejšia a ostýchavejšia. V prvom okamžiku ju schytí len údiv. No hneď v
         nasledujúcej chvíli sa splaší. Podivuhodná osoba si ju tiež zvedavo obzerá a nie je veru
         pritom ohľaduplná. Podľa Paulínky chová sa celkom vyzývavo a drzo. Dokonca rozširuje tvár
         do úsmevu, akoby ju poznávala, ba keď sa majú stretnúť, prejavuje náklonnosť pristaviť sa.
         Keby Paulínka nezrýchlila krok a neukázala zjavné rozhorčenie a podivenie nad takou
         opovážlivosťou, istotne by sa pustila s ňou do rozhovoru.
   </p>
   <p>
    Nuž čo to má znamenať?
   </p>
   <p>
    Paulínka sa plní rýchlo obavami. Akýsi vnútorný hlas ju chce presvedčiť, že toto
         stretnutie prinesie jej nové trápenie. A Paulínka to pripúšťa, lebo spomienky, ktoré sa
         zároveň v nej prebúdzajú, nie sú práve príjemné. Odhaľuje jej kus života, ku ktorému sa ona
         nerada priznáva. Nespomalí krok ani potom, keď sa vzdiali od osoby na hodný kus. Chrbát má
         ešte studený, neopováži sa obzrieť, lebo má dojem, že ju niekto prenasleduje. Ach, len čím
         skôr preč z týchto nebezpečných miest.
   </p>
   <p>
    Toho dňa sa nevie ani uspokojiť. Doma je roztržitá a podráždená. Robota ju nevie zaujať.
         Stále je niekde ďaleko myšlienkami, cíti v celom tele únavu, skleslosť, niekedy v hlave i
         závrat, hoci má snahu uchovať si čím väčšiu pohyblivosť. Usiluje sa aj premáhať, podujíma
         sa naraz na niekoľko robôt. No tým sa iba presviedča o svojej neschopnosti, lebo hneď
         zabúda, čo chcela vziať do rúk. Pred očami vyrastajú jej mátohy, mnohé tváre, známe i
         neznáme, ale všetko hrozné. Obstupujú ju zo všetkých strán a prenasledujú. Musí pred nimi
         utekať, a nenachádza úkryt. Nuž nie sú to práve príjemné chvíľky. Paulínka by ich nechcela
         stále prežívať.
   </p>
   <p>
    Ale dotieravej dámy sa už nevie zbaviť. Kedykoľvek jej treba prejsť námestím, vždy sa
         odniekiaľ vynorí, zďaleka sa prívetivo smeje a klania sa jej tak hlasno, že si to musia
         všimnúť všetci okoloidúci. Darmo jej ukazuje nevľúdnu a urazenú tvár. Už to bude len tak,
         že ju náročky vyhľadáva a že sa chce s ňou zoznámiť.
   </p>
   <p>
    A raz potom ju nájde doma. Vracia sa práve z trhu. Nemá ani tušenia, že by dostala o
         takom čase hosťa. A hľa, ona si sedí pohodlne rozvalená na diváne v izbe a zabáva sa s
         deťmi. Paulínka celá vzplanie hnevom a zároveň hanbou. Ako sa opovážila? Veď nie je ani
         prichystaná na prijímanie návštev. Ráno sa ponáhľala na trh a nestihla ani upratať. Všetko
         je v najväčšom neporiadku: postele nepopravené, šatstvo porozhadzované, na zemi plno
         haraburdia, nepozametané, nevyvetrané, ako v kolibe pri Cigánoch! Stôl, stoličky zapratané,
         nieto sa kde hnúť, nuž to je veru nepríjemné pre domácu paniu. Ale nesmie prezradiť svoju
         nevôľu. Deti, obe dievčatká, vytŕčajú jej s jasavou radosťou veľké báby. To im teta
         doniesla. A sú to krásne báby, úplne a prepychovo vystrojené, aké vídať len u panských
         detí. A teta sľúbila, že im donesie i kočíky, aby si ich mohli voziť. Nuž nezostáva iné len
         otvárať oči a chváliť, ach, ach, utešené! Je to veru zmiešaný pocit.
   </p>
   <p>
    Na neznámej nebadať najmenšej stopy po zmätku. Asi je navyknutá na takéto situácie.
         Pokojne vstáva, zatrepe hlavou a rozťahuje nafarbené ústa. Taká pletka, nestojí ani za reč.
         Povie o bábikách. Nechcela prísť s prázdnymi rukami. A doloží ešte so silnejším prízvukom,
         akoby navzdor: ruky bozkávam. Pravdepodobne tým chcela začať a pozabudla sa v priveľkej
         horlivosti. Potom už hľadí len na Paulínku. Už sa dávno zberala k nim. Vždy ju však niečo
         zašlo. Vedela o nich, že tu bývajú. Aj milostivú niekoľko ráz stretla. Hádam sa pamätá.
   </p>
   <p>
    Paulínka prejde tiež na príjemnejší tón. Áno, pamätá sa, ale veru nevie, s kým má
         šťastie.
   </p>
   <p>
    Neznáma predvedie mihalnicami veľmi zložitú hru, potrasie ešte významnejšie hlavou, aj
         úsmev popriťahuje na krajoch líc, aby nebolo pochybností o tom, čo vraví.
   </p>
   <p>
    Volajú ju Elza.
   </p>
   <p>
    Elza?
   </p>
   <p>
    Elza!
   </p>
   <p>
    Paulínka nechápe.
   </p>
   <p>
    Prirodzene, je to na nepochopenie. Milostivá mohla ľahko na ňu zabudnúť. Ani ona by sa
         nebola k nim priznala, keby ju dobrí ľudia neboli na nich upozornili. Je tomu dávno, čo sa
         rozišli. Ona bola ešte v plienkach, nuž ani sa na tie časy nepamätá. Nevyrástla doma. Ako
         vie z rodného listu, narodila sa na Handľoch, vychoval ju nejaký mastičkár. No potom, keď
         nemal kto na ňu vynakladať, zriekol sa jej a ona si musela ísť hľadať chlebík do sveta.
         Našťastie bola už dosť veľká a do určitej miery aj skúsená. Mastičkár ju predsa niečomu
         naučil. Nuž bolo to ľahšie. Pred mesiacom prišla sem. Teraz pracuje v Hela-bare. A náhodou
         sa dozvedela, že bývajú tiež tu, nuž prišla ich pozrieť.
   </p>
   <p>
    Paulínka hneď bledne, hneď očervenie a s očami si nevie poradiť. Spomienky ju celkom
         zrádzajú. Handle, mastičkár, Elza, Hela-bar, hrozné, hrozné. A predsa sa musí k tomu
         priznať. Voľakedy mala naozaj dieťa. Znenávidela ho však skôr, ako sa narodilo. Bolo jej
         príťažou, musela sa ho zbaviť. Myslela si, že dieťa sa vo svete stratí asi tak ako
         skalôčka, ktorú odhodíme od seba, a ona bude slobodná, zase ľahká, bezstarostná. No ukázalo
         sa, že zle počítala. Človek si nesie životom všetky rováše svojej krvi i svojho ducha so
         sebou, čo akú dlhú a namáhavú cestu by vykonal. Nestrasie sa ich na nijaký spôsob ani
         prekliatím, ani svätenou vodou, ani zabúdaním. Azda ich niekedy navonok nevidno. Obliekame
         si šaty a na tváre nadstavujeme masky podľa potreby a podľa módy. No ony sa nás držia
         zanovite a zavčasu nás upozorňujú na seba, ak by sme strácali pamäť. Paulínka už raz také
         prehliadnutie zažila. Bolo to nepríjemné, spôsobilo jej to niekoľko krušných chvíľ, možno
         aj celý život priotrávilo. Teraz druhýkrát. Nemožno tomu uniknúť. Dieťa, ktoré zaprela,
         samo sa k nej hlási. Hľa, veď je tu pred ňou, díva sa na ňu a usmieva sa rozpačite! Jej
         hriech. Ach, áno, rozpamätáva sa. Vitajte, totiž vitaj. Jazyk sa jej pletie a darmo sa núti
         do prívetivosti. Nech sa páči sadnúť, urobí čaj. Aká náhoda! Kto by si to bol pomyslel?
         Rozpráva hlasno, aby voľačo v sebe zahlušila. Uväzuje si na hrdlo zásteru. Hneď to bude. A
         je rada, že sa môže od hosťa odvrátiť, utekať do kuchyne ku sporáku, lebo nevie sa zmieriť,
         že by táto dáma bola jej dieťaťom. Je príliš dospelá, hotová žena. Vidieť na nej, že
         nadobudla dosť skúseností, aby rozumela životu. A to ju najviac mätie. Uvedomuje si, že má
         právo ju posudzovať. A vari sa cíti pred ňou aj vinná. Kedykoľvek sa na ňu pozrie, hrnie sa
         jej do hlavy krv, a potom ani nevie, či jej má vykať alebo tykať.
   </p>
   <p>
    Zato Elza sa nedá pomýliť. Hovorí jej vytrvalo milosťpani, je pokojná, správa sa tak,
         akoby tu už roky bývala, rozchodí sa po byte, berie do rúk veci, narába nimi a používa ich
         so samozrejmosťou. Áno, dá sa pohostiť. Je to príjemné posedieť si chvíľku s nohami
         skríženými pri šálke horúceho čaju. Jej ruky sú bielušké a hladké, prsty priesvitné a
         pohyblivé ako člnky na krosnách, nechty má dlhé, končisté a ružové, pravá perleť. Všetko
         tak dobre ide k tenkému porcelánu a všetkým vie tak pohotove a zručne narábať, že až
         udivuje. Pritom má vždy čo povedať, aby rozhovor neuviazol. Najčastejšie sa obracia na
         deti, lebo deti, aspoň obe dievčatká, si úplne získala. Stále sú okolo nej, volajú teta,
         teta a ona im neodoprie nijakú radosť.
   </p>
   <p>
    Len Peter je zarazený a nezúčastňuje sa na hluku, ktorý sa na počesť hosťa v dome
         vzmáha. Sedí utiahnuto v kúte a udivene hľadí na svoju veľkú sestru. Nikdy ju tu nevidel.
         Nikto mu o nej ani nerozprával. Ako vie, má len dve sestričky: Apolenu a Školastiku, ktoré
         sa neustále poťahovali za vlasy a na ktoré musel striehnuť, aby nepadli z postieľky, kde
         celé dni sedávali. Sú to iba také neposedné štence. Len nedávno sa postavili na nohy a
         často padnú na zadok, ak sa smelšie rozbehnú. On z nich nemá nič. Sú drobné ani päste a k
         tomu ešte sprostučké. Papierový veterník, ktorý im niekedy urobí, aby sa ich na chvíľu
         zbavil, keď má dôležitejšiu robotu, hneď pokrčia a rozdriapu. V dielni, kde sa on najradšej
         zdržuje, má s nimi najväčšiu patáliu, lebo ničomu nerozumejú. Obyčajne mazadlo do hlavíc a
         hrebenáčkov alebo kolomaž na zalievanie potrubia považujú za lekvár a hneď by sa ho
         najedli, keby zavčasu nezakročil. Darmo by chcel, aby mu v niečom i poslúžili. Nijako si
         nevedia zapamätať, čo je to letkolba, salmiak, bajlág alebo matka. Medzi železivom, rúrami
         a drôtom, ktorého je tu všade dosť, vždy zaviaznu. Podchvíľou musí im oslobodiť nohu, ruku,
         aj hlavu. Keď počujú zahučať mech, pustia sa do takého revu, akoby ich z kože dral. Nuž
         celkom hlúpe a neužitočné tvory. Peter myslí, že sa im nikdy neotvorí rozum. Majú predsa
         celkom malé hlávky a že sú všetky sestry také. A tu, hľa, objavuje sa ešte jedna sestra, o
         ktorej to nemôže povedať. Vpadne náhle medzi nich ako nejaký veľký a vzácny vták.
         Trepotavou suknicou, akosi veľmi šmykľavými plecami a pohyblivou hlavou rozvíri povetrie,
         zo svojho ťažkého tela vypúšťa tuhé vône, s malými sestričkami robí celé predstavenie, jeho
         uštipne ako ihlice tenkými a na dotyk studenými prstami tuho na líce, ukáže dva rady
         žiarivých zubov a povie, že je chutný šuhajko. Ach, čudné. Veľmi čudné, vydúva mu to prsia.
         Teraz si dokonca prisadla k prestretému stolu, kde jej mamka predložila čaj ako pre
         vznešeného hosťa, prekladá si tak vysoko nohy, že jej vidno kolená, cukor si berie z
         cukorničky dvoma prstami, čaj vychlipkáva z lyžičky a stále vkladá medzi gamby jazýček taký
         ružový a ostrý, ako zvykne ukazovať mačka, keď si oblizuje labky pri umývaní. Peter otvára
         oči. Nechce sa mu veriť, že by naozaj odteraz mala patriť do ich rodiny. Mýli ho už tým, že
         je tu, že musí na ňu hľadieť. Skoro by sa mohlo povedať, že uráža v ňom jemnocit. Rozhodne
         spôsobuje chaos v jeho detskom srdci. Tá osoba nie je z jeho sveta. Stojí proti nemu, útočí
         naň akosi nehanblivo. Uráža ho celým svojím zjavom. Cíti, že by sa mal proti nej brániť.
         Hľa, aj mamka je pred ňou pomýlená. Nevie, ako sa má s ňou rozprávať, ako na ňu hľadieť,
         stále pred ňou uniká, niekedy až tak, že sa musí pokorovať. Istotne sa zle cíti. Ach, nie,
         nie, on k nej nikdy nepriľne skutočnou bratskou láskou, i keby mu bola naozaj sestra. Zdá
         sa mu taká cudzia a strojená. Skutočne sa ho nepríjemne dotýka jej prítomnosť. Ale Elza aj
         jeho práve tak prudko a srdečne, okázale ako ostatných pobozká na obe líca, keď odchádza.
   </p>
   <p>
    Od toho času Elza prichádza často. Donáša deťom maškrty.
   </p>
   <p>
    Vo dne má vraj voľno, treba sa jej vyvetrať. Prechádzka po slniečku dobre padne. A tu
         doma je tak útulne. Keby nemusela mať tam v bare svoju izbietku, hneď by sa ubytovala doma.
         Vraví a istotne to myslí vážne, lebo je vždy usmiata a šťastná, keď otvára na kuchyni
         dvere.
   </p>
   <p>
    Zato Paulínka je menej šťastná. Nevidieť na nej, že by mala radosť z takého stretnutia.
         Skôr je zo dňa na deň podráždenejšia, vždy jej zapadne ťažká temrava na oči, keď ju uvidí,
         a len vtedy sa jej uvoľní, keď odíde. Dobre vie, čo už prežila pre toto dieťa. Teraz má zlé
         tušenie. Predovšetkým sa bojí, aby ju tu nezastihol Alpár. Raz sa o nej len dozvedel, a
         chcel ju zabiť. Ako by sa zachoval teraz?
   </p>
   <p>
    Ale v tomto smere má úplne zbytočné obavy. Alpár nenachádza príčinu, prečo by sa mal
         rozčuľovať, keď zistí, že sa rodina tak neočakávane o jedného člena rozšírila. Skôr naopak.
         Je príjemne prekvapený, keď ju raz zastihne doma. Ani vo sne sa mu nezdalo, že by mohol mať
         takú dospelú dcéru. Pohliadne na ňu, raz, dva razy a hneď ju správne odhadne. Otcovská hruď
         sa mu nadme úprimnou pýchou. Ach, aspoň raz ho doma skutočne niečo poteší a upúta. V
         poslednom čase bolo to už neznesiteľné. Stále tá istá šedivá jednotvárnosť: tmavá kuchyňa s
         nízkou povalou, tesná izba, zaplnená otlčeným nábytkom, zápach stariny a hrdzavejúceho
         železa, ktorý sa z dielne roznáša po celom byte, neporiadok, krik a plač detí, potom
         utrápená a pokorná tvár ženy a k tomu výčitka, ktorá tu stále v poslednom čase v povetrí
         visí a nepríjemne opantáva srdce. Nie, nedalo sa to vydržať. Bolo mu úzko, musel utekať
         preč, vyhľadávať miesta, kde sa dalo vydýchnuť, zabudnúť. Nerád sa v tieto strany vracal.
         Vždy sa mu niečo žlče vyčrplo do krvi, keď sem vchádzal. A teraz predsa niečo. Táto Elza je
         iná. Pôsobí ani slniečko v zimnom dni. Ach, veru, nevyzerá zle, len čo je pravda. V nijakom
         prípade nie je to iba decko, pri ktorom si treba všeličo domyslieť, aby sa dalo
         skutočnejšie pojať. Má riadne rozčlenenú postavu, zodvihnuté čelo, ťažké, bohato zvlnené a
         nad ružovými uškami i pevné do trubičiek zatočené vlasy, jemnú pleť, okrúhle ruky, všade je
         práve na mieru zaokrúhlená, kde treba a kde to pôsobí očiam lahodne. Vie sa postaviť, lebo
         má vysoké a ľahko sa vlniace nohy, vie sa i pozrieť, ako si práve potreba vyžaduje, raz
         zasnene, hneď vyzývavo, významne alebo nedbanlivo iba úzkou, lesklou štrbinkou ako mačka,
         keď žmurkne na svet z driemot, lebo má akurát dlhé a na koncoch aj vyhrnuté riasy. Hlavne
         však dá sa s ňou rozprávať ako s rozumnou osobou. Teda hotový, samostatný a v mnohom aj
         zaujímavý človek. Aspoň Alpár ju obdivuje.
   </p>
   <p>
    Voľakedy, ako sa rozpamätúva, takáto bola Paulínka. Aj tá vošla naraz ako plné slnce do
         jeho života a on si ju musel všimnúť. Bolo to vtedy na plese. Nevedel sa obrániť, spútala
         mu náhle všetky myšlienky, musel byť celý večer pri nej, ba aj potom očami, ušami.
         Pravdaže, teraz má určité skúsenosti, ktoré ho robia rozvážnejším a opatrnejším. Nevie sa
         už iba pohľadom roztúžiť. V úzadí svojho vedomia necháva si vždy dosť široký priestor pre
         myšlienky, ktorými stačí potom lepšie hodnotiť a chápať veci. Ale aj ona, ktorá mu teraz
         pripomína Paulínku, nie je iba naivným, skromnuškým dedinským dievčaťom. Ach, to sa nemôže
         vôbec povedať. Z dedinských spôsobov neosvojila si nič. Veď ju vychovalo mesto. Je
         pohyblivejšia, voľnejšia, vykonáva vlastnú hru, a musí sa povedať, že úlohu dokonale
         ovláda.
   </p>
   <p>
    Nuž bezpochyby neobyčajne zaujímavé dieťa. Alpár každý deň objavuje u nej nové
         prednosti. A tak v krátkom čase má pre ňu také pochopenie, že sa Paulínka začne vážne
         znepokojovať.
   </p>
   <p>
    Vlastne hneď pri ich prvom stretnutí pocíti sklamanie. Túto chvíľu predsa očakávala v
         úzkosti. Myslela si, že ho schváti zase zúrivosť a využije príležitosť, aby si uvoľnil
         napätie, ktoré v ňom od pár čias vzrástlo. A, hľa, nestane sa nič. Alpár ukáže vľúdnu,
         usmievavú tvár. Privíta, ako sa patrí, hosťa, dá sa s ním do rozhovoru, vraj je to od nej
         veľmi pekné, že ich neobišla, vraj budú vždy poctení, keď príde, a vraj, ak sa v bare dobre
         necíti, môže prísť domov bývať, miesta majú dosť. Paulínke zastáva rozum. Či dobre počuje?
         On ju prijíma. Sám ju zve, aby prišla domov. V prvom okamihu je ochotná dať sa pomýliť
         takým neočakávaným obratom. No v nasledujúcej chvíli napne pozornosť a vidí všetko
         vypuklejšie. Alpár prejavuje vari príliš veľký záujem o toto dieťa. Mal by si vari
         uvedomiť, že jej je teraz otcom. Prečo naraz toľko ohľaduplnosti, úslužnosti? Prečo má len
         pre ňu jasný pohľad, hladký úsmev a teplé slovo? A možno v tom pohľade, úsmeve a slove nie
         je iba toľko porozumenia, ako sa na otca svedčí.
   </p>
   <p>
    Ach, Paulínka má teraz veľmi bystrý postreh. Všeličo ostrím svojho pohľadu vypátra, čo
         by si donedávna nebola všimla, a všeličo sa jej nepáči. Srdcom jej prerastá nejaký tuhý
         korienok, ktorý občas vypúšťa do okolia horkastú štiavku. Má stále pokušenie znepokojovať
         sa. A tento pocit v nej zo dňa na deň vzrastá. Alpár sa teraz častejšie zdržuje doma. Všíma
         si mnohé nedostatky. Rozčuľuje sa, keď deti rozvláčajú krámy po kuchyni a keď Paulínka pre
         inú robotu nestihne upratať izbu. Chcel by mať vždy a všade čisto. I o seba samého viac
         dbá. Nuž inokedy to nebývalo.
   </p>
   <p>
    Ani Elza nechová sa najslušnejšie. Ach, tá striga, nemá vôbec citu ani očú. Myslí si, že
         musí na každého chlapa vyvaľovať okále a vykrivovať ústa, ako zvykne na ulici alebo v bare.
         Prečo sa jej treba neprestajne pred Alpárom zvŕtať, tancovať ako šteklivej kobyle? Prečo
         potriasa hlavou a vyškiera zubále? Paulínke nič neujde. Napríklad jej reč. Akože to
         rozpráva? Či je to reč? Iba samé táranie, afektovanie a koketovanie. Nazdá sa vari, že je
         princeznou. Vraj či nechodí Alpár do kina. Lebo ona veľmi často tam sedí. Aspoň sa nemusí
         nudiť. A najradšej má Konráda Weidta. Ešte ho ani raz nevymeškala. Ach, je božský. Má také
         ľadové oči. Trocha sa vari ponáša na neho, na Alpára. Áno, a pritom sa tvári tak prelestne,
         akoby povedala bohvieakú pochvalu. Nuž ktože je to ten Konrád Weidt? Čo ho má tu spomínať?
         Prečo by sa mal podobať na Alpára? Aké oči, čo za ľadové oči? Veď Alpár nemá vôbec ľadové
         oči. A čo jej do toho, keby aj mal. Ach, niekedy jej afektovanie nemôže ani zniesť.
         Nahromadená zlosť sa jej vyčrpne do hrdla a do tváre a musí aspoň pokrievku, ktorú práve
         drží v ruke, prudkejšie priklopiť na hrniec alebo rozkričať sa na dieťa, ktoré sa jej
         pletie do cesty. Ale tí dvaja sa nedajú ničím pomýliť. Majú si vždy veľa zaujímavostí
         povedať. Ona im vôbec neprekáža. Elza dostala chuť na cigaretu. Neponúkol by ju Alpár
         egyptkou? Nie, zorky neznáša, veľmi škrabú v hrdle. Zvykla si na egyptky. Sú hladšie,
         nevydrží bez nich, vyfajčí vari cez deň dvadsať. A naozaj, vyfajčí hneď jednu a nezdá sa,
         že by tomu nerozumela.
   </p>
   <p>
    Kto by sa nad takým správaním nepohoršil?
   </p>
   <p>
    A raz aj príde s návrhom, aby ju prišli pozrieť do baru. Majú teraz vraj bohatý program.
         Zaistí im miesto.
   </p>
   <p>
    Paulínka sa zhrozí. Čože to vraví, do baru? Zbláznila sa. Ktorí poriadni ľudia idú si
         večer sadnúť do baru? A potom, čo by si o nej pomysleli, keby sa ukazovala v takomto stave.
         Nie, v nijakom prípade. Jej noha tam nikdy nevkročí.
   </p>
   <p>
    Nuž potom by vraj mohol prísť aspoň Alpár s Petrom.
   </p>
   <p>
    Ešte s Petrom!
   </p>
   <p>
    Paulínka má vôľu ďalej sa rozčuľovať a zostať neoblomnou. Potom si však vec rozmyslí.
         Alpára by sotva vedela zdržať, aby nešiel. Taký vplyv v poslednom čase naň nemá. Nuž vari
         bude dobre, keď pôjde s ním Peter. Je to už vyrastený, vyspelý chlapec, všeličo si môže
         všimnúť.
   </p>
   <p>
    A jedného dňa potom sa Alpár naozaj rozhodne, že pôjde s Petrom navštíviť sestričku.
   </p>
   <p>
    Peter tým nie je práve nadšený. Cíti sa celkom dobre doma a nemá potrebu ísť von. Tobôž
         nie za veľkou sestričkou, lebo tá je ešte vždy preňho cudzou, výstrednou dámou, ku ktorej
         prechováva najviac bázeň. Ale proti otcovmu rozhodnutiu sa nemôže postaviť. V poslednom
         čase pozoruje doma určité napätie. Matka je stále podráždená. Tvár má pochmúrnu, trochu
         nabehnutú, akoby málo spávala, oči pichľavé, hnevlivé, všeličo ju mýli, všeličo jej
         zavadzia, nevie povedať pokojného slova, odbehúva od roboty k robote. O otcovi to nemôže
         povedať. Naopak, u toho každým dňom vzrastá rozmar. Často sa teraz zdržuje doma, mnoho
         hovorí a niekedy i žartuje a smeje sa. Matkino správanie si nevšíma. Ale Peter nemôže
         povedať, že by to bolo úprimné. Otec zaiste iba navonok sa tak bezstarostne a dobrácky
         tvári. Vnútri niečo skrýva. Azda má nejaký tajný úmysel. Jeho pohľad je niekedy taký tvrdý.
         Keby mu nesplnil vôľu, istotne by v ňom prepukla zúrivosť. Preto sa musí poobliekať.
         Dostane čistú košeľu, nové belasé šaty, biele pančuchy, vyleštené topánky, do vrecka čistú
         šatôčku, musí sa nahladko vyčesať, vykefovať, otec na všetko dozerá.
   </p>
   <p>
    Vôbec, otec je k nemu naraz veľmi láskavý a priateľský. Inokedy ho vari nebral na
         vedomie. Chodil tadiaľto, sedával pri stole, jedol z najväčšieho taniera, čítal noviny,
         fajčil, hovoril vážne reči, niekedy robil v dielni. No on sa okolo neho darmo plietol.
         Nevidel ho, nepočul, bol vždy niečím zaujatý. A keď aj niekedy zabudol na ňom pohľad, bol
         to pohľad studený, bezvýrazný a prázdny, pohľad, ktorý nič nechcel povedať a nič nechcel
         vidieť. A naraz je to človek, ktorý ho zahrňuje nevšednou priazňou, všíma si každej
         maličkosti na ňom, priam horí záujmom a nie je to iba predstieranie. Pýta sa, či ho
         netlačia topánky, a sám sa hneď nakláňa, aby zistil, ako ďaleko mu siahajú prsty v topánke,
         vlastnou rukou, veľmi dôkladne uväzuje mu mašľu pod hrdlo, podchvíľou potľapkáva ho po
         pleci, pohládza, má preň plno otázok, plno pripomienok, ba aj plno opravdivého porozumenia.
         Peter sa tým cíti neobyčajne posmelený a potešený. Rozhodne už nemôže byť iba malým,
         bezvýznamným chlapčekom. Sebavedomie v ňom každú chvíľu rastie. Na otca hľadí smelšie.
         Nezdá sa mu už taký prísny, neprístupný. V každom prípade chce si zaslúžiť jeho dôveru.
   </p>
   <p>
    Pravdaže, keď ich matka vyprevadí z dvier, nejdú hneď k sestričke. Ešte je vari čas.
         Sestričku by nezastihli doma. Budú musieť trochu počkať, kým sa zmrkne. Beztoho do baru sa
         chodieva len večer. Zatiaľ sa prejdú mestom. Nešiel by sa napríklad Peter pozrieť do
         cirkusu! Na tržnici je celá kolónia, maľované domčeky na kolieskach, veľké kruhovité stany,
         vysoké stožiare, pospájané krížom-krážom povrazmi, klietky s divou zverinou, bazár. Dá sa
         tam všeličo vidieť, všeličo skúsiť a hlavne, rýchlo sa míňa čas. Nemal by azda chuť?
   </p>
   <p>
    Ó, zaiste, Peter nemal ešte príležitosť vidieť cirkus, divé zvery v klietkach a ľudí, čo
         vedia chodiť na povrazoch. Je veru na to veľmi zvedavý. Nuž treba len povedať. Otec mu rád
         vyhovie.
   </p>
   <p>
    Petrovi skáče radosťou srdce. Ach, ako dobre padne kráčať stále po otcovom boku, hľadieť
         na jeho vysokú, pevnú postavu, počúvať jeho pokojný, vyrovnaný hlas. Áno, na tej strane je
         celkom bezpečný. Ale aj na iných ľudí sa môže smelo pozrieť, netiesni, nezaráža ho nič.
         Svet sa mu podkladá sám, netreba ho prekonávať ničím, robí to zaň niekto iný, on si len
         ide. Nič sa mu nestavia do cesty, všade má voľný prístup, akoby ho považovali za mladého
         muža. Ach, to je potešujúce.
   </p>
   <p>
    Nuž teraz by mohli ísť pozrieť sestričku.
   </p>
   <p>
    Skutočne, zatiaľ čo chodili po cirkuse, stačilo sa tak zvečeriť, že musia už svietiť
         pouličné lampy. Obloha, ktorá žiarila nad zemou celý deň, niekde zmizla. Miesto nej je
         teraz tamhore bezhraničná priehlbina, ktorá sa rýchlo zapína hustnúcou temnotou. Pod ňou
         leží mesto, veľké množstvo šedivých domov, hrboľatá, rozrušená plocha čiernych striech,
         komíny a vysoké veže niekoľkých kostolov. Navonok všetko sa zdá chladné a pochmúrne, akoby
         zaťažené tvrdým spánkom. V skutočnosti v tom kolose život pulzuje ďalej. Ulicami husto
         prúdia ľudia. Jedni sa ponáhľajú z práce, iní už vychádzajú za zábavou. Hoci im nevidieť na
         tváre, majú stiahnuté klobúky a čiapky na oči a skláňajú hlavy, aby si lepšie videli pod
         nohy, jednako majú rázny krok, zvučný hlas. Z výkladov upierajú sa na nich prívetivo vábne
         pohľady módnych báb: vysokí elegantní páni, štíhle dámy s falošnými perlami pod hrdlom,
         rozkošné deti, všetko živé, usmievavé tváre. Všade je dosť pohybu, ruchu. Na obchodoch
         podchvíľou otvárajú sa sklené dvere, vnútri tiesnia sa hlavy, plecia, ruky predavačiek
         naťahujú sa do políc za škatuľami, niekto v kúte telefonuje, slečna pri pokladni točí
         lesklou kľukou na počítacom stroji, stroj zvoní i cengáč nad dverami neprestáva sa
         ohlasovať. A hlavne, všade je dosť svetla, aby bolo vidieť bohatstvo, ktoré je v meste
         uložené. Svietia okná na vysokých domoch, svietia široké výklady, svietia reklamy,
         reflektory na autách, svieti cesta. Na oči sa lepí samý lesk. Peter ešte nevidel mesto v
         noci, preto nevychádza z údivu.
   </p>
   <p>
    Na jednom rohu doznieva sladká hudba. Sú to husle a ešte nejaký guľatý hlas. Keď ho
         ľudia počujú, vyrušujú sa z myšlienok, tratia záujem o rozhovor, ktorý vedú so svojím
         priateľom, zmierňujú krok. Hudba je slabá. Iba náznak sladuškej melódie dovoľuje rozviesť
         alebo nadviazať ktorúkoľvek známu pesničku. Znie niekde hlboko v dome, azda v samých
         základoch, a vychádza skúpo pivničnými oknami. Guľatý hlas je klzký ako nahé telo. Obtáča
         sa okolo srdca a chcel by hriať veľkým, živočíšnym teplom. Človek mimovoľne dvíha hlavu a
         číta rozžiarené písmená svetelnej reklamy podniku: Hela-bar. Lebo taký zmysel majú
         písmenká, keď si ich v duchu pripomenie a poskladá. Veru je to iba takto. A vtedy tí, čo
         nemajú namierené dnu, sklopia zase oči, akoby sa hanbili, že neboli dosť obozretní, rýchlo
         striasajú zo seba stopy vtieravej hudby a ponáhľajú sa svojou cestou. Počestný človek sa v
         týchto končinách zle cíti.
   </p>
   <p>
    Aj Peter dostáva sa do pochybností a neistôt, keď vidí červenú reklamu a počuje tlmenú
         hudbu, hoci ani potuchy nemá, čo by to mohlo znamenať. Možno si iba uvedomuje, že je už
         neskoro a že by mu bolo rozhodne lepšie, keby bol doma medzi známymi predmetmi a pri matke.
         Ale aj teraz ho otcova pevná ruka pohotove chytí a vovedie dnu.
   </p>
   <p>
    Podľa všetkého otec sa tu dobre vyzná. Vie, na ktorú stranu sa potískajú otáčavé dvere,
         vie ich aj v pravú chvíľu pristaviť, aby človeka zase nevytisli na ulicu, vie, že sa
         netreba obzerať a pristavovať v priestrannej, jasno osvetlenej jedálni, do ktorej práve
         vstúpili a kde práve hostia pri stoloch večerajú, ale že treba vojsť malým vchodom vzadu do
         úzkej, slabo osvetlenej chodby, potom ešte jednými dvermi a znova tmavou chodbou, od ktorej
         vedú schody niekde dolu do podzemia, akoby do pivnice, lebo tu, hľa, nado dvermi zase
         žiaria červené písmená: Hela-bar. Aj vnútri vie sa rýchlo orientovať. Stačí jediný pohľad,
         aby uhádol, ktoré miesto je voľné, vie tiež, že najpohodlnejšie sa sedí v malých
         oddeleniach pri bočných stolíkoch, kde sú mäkké sedadlá s vysokými opierkami. Peter sa môže
         do nich vnoriť až po lakte.
   </p>
   <p>
    Lebo Peter je tu zase maličký. Neuspokojuje ho ani to, že hneď vedľa neho sedí otec,
         ktorý sa predsa tvári celkom bezpečne. Pobehúva okolo ustrašenými očami, hľadá niečo, čím
         by sa mohol posilniť, ale vždy sa vracia beznádejne a ešte poľakanejšie do svojho kútika.
         Kde sa to dostal? O tomto svete nemal ani tušenia. Istotne sa nachádza niekde blízko
         predpeklia, lebo všetko okolo neho je červené, akoby oblesknuté veľkým plameňom. Čalúny na
         stenách sú červené, obťah na sedadlách je červený, povala, hrubé koberce na dlážke, ťažké
         závesy nad dverami, svetlo, ba i tváre ľudí, oči sú červené. Možno už aj on sa topí v tej
         záplave. A potom je tu tak clivo. Vpredu na vyvýšenom pódiu pod belším svetlom hrá síce
         hudba. Známy guľatý hlas, ktorý ho už vonku lákal. Teraz vie, odkiaľ pochádza. Malý muž v
         bielom kabátiku s čľapatým nosom a s hladko pričesanými vlasmi prikladá si občas k ústam
         veľkú plechovú fajku s klapkami a fúka trochu naklonený do nej. Vždy vtedy zaznie. Pod
         povalou a medzi utesnenými stenami je hlas mocný, často až ohlušujúci. A predsa je tu clivo
         na zadusenie. Ľudí je pomerne dosť: páni s bielymi manžetami, v ktorých sa lesknú zlaté
         gombíky, trochu preblednuté vysoké paničky s veľkými očami. Sedia okolo stolov, upíjajú si
         z vysokých pohárov, fajčia drahé cigarety. Vidieť, že sa bavia z dlhého času. Niekto prejde
         i po koberci, najčastejšie čašník so striebornou tácňou, ale nepočuť jediného slova,
         jediného kroku. Všetci sa vari dohovárajú nejako tajne, náznakmi a pohľadmi. Všetko je také
         nepochopiteľné. Povetrie je mäkké, a predsa sa ťažko dýcha. Dlho by tu nevydržal.
   </p>
   <p>
    A o chvíľu sa musí ešte väčšmi diviť. Z úzadia pomedzi stoly prichádza nejaká vysoká
         čierna dáma. Odďaleka hľadí na nich a usmieva sa, akoby sa k nim priznávala. Bola by to
         vari jeho sestra Elza, pre ktorú sa sem ustávali? To je predsa nie možné. Keby ju takto
         stretol na ulici, vôbec by ju nepoznal. Ak sa mu zdávala doma neprirodzenou, cudzou, teraz
         je dvakrát vzdialenejšia. Akože je to ustrojená? Veď má chrbát, ramená, plecia úplne nahé.
         Je síce pravda, že sú takto všetky ženy ustrojené. Azda je im teplo. Ale to ju predsa
         neospravedlňuje. K tým zaiste nepríde na návštevu otec a brat, ako prišiel k nej. Jeho
         matka sa nikdy takto neoblečie, ani slečna Füzy, ani pani Válička. Všetky si rovnako
         starostlivo ukrývajú telo pred chlapmi. A tu je plno cudzích ľudí. Nie, Peter sa s tým
         nezmieri. Akúkoľvek výhovorku by si vymyslela. Veď sa nemôže plnými očami na ňu ani
         pozrieť. Niečo mu stále zastiera pohľad, nejaký horúci opar a v hrudi mu rastie zmätok.
         Mala by sa veru trochu hanbiť.
   </p>
   <p>
    Ale na Elze nebadať, že by ju niečo mýlilo. Podľa všetkého je navyknutá takto chodievať
         a ukazovať sa svetu. Privíta ich srdečne, ako sa na hostiteľku patrí, prisadne si naproti a
         hneď vyloží nahú ruku na mramorovú dosku stola. Je to ruka jemná a hladká, ani jediný
         chĺpok sa na nej nezahmýri. Na oblinách sa leskne ani biely porcelán, v jamkách a
         plytčinách si udržuje matnosť a všade na kožke je klzká. Áno, celá Elza zdá sa takou
         klzkou. Ona si to možno ani neuvedomuje. Zohne ju v lakti, prejde po nej drobnými prstami a
         zas ju pomaly vystiera, akoby skúšala jej hebkosť a ťažkosť. Na tvári má stále prívetivý
         úsmev. Nuž veru sa neobyčajne teší, že ňou nepohrdli.
   </p>
   <p>
    Prvý pohľad patrí, prirodzene, otcovi. Možno sa zdá príliš dôverný. Ale na tom nezáleží.
         Elza podaruje toľkých mužov dôvernými pohľadmi, a nič z nej neubudne, ani nemusí byť za to
         niekto namyslený. Ona už má taký zvyk. Chce byť len úprimná. Čo dáva, neoželie a
         poďakovanie nečaká.
   </p>
   <p>
    Potom hneď zbadá aj Petra, lebo nechce zostať ani tomu dlžnou. Či sa mladý pánko nenudí?
         O chvíľu začne program, môže sa pozrieť, potom sa bude vari príjemnejšie tváriť. Zatiaľ by
         mohol niečo ochutnať, istotne bude hladný. A odtiaľ nie je ďaleko k mrzutosti.
   </p>
   <p>
    Pán hlavný!
   </p>
   <p>
    A pán hlavný akoby striehol iba na jej pokyn. Hneď je tu so svojou bielou servítkou i s
         mnohoznačným úsmevom na vyholenej tvári, nakláňa sa úslužne nad stôl, aby vypočul pozorne
         prianie hosťa.
   </p>
   <p>
    Bude sa niečo páčiť?
   </p>
   <p>
    Zaiste, tomuto mladému pánovi treba doniesť večeru. Dnes kuchár vyprážal na masle
         pstruhy. Nuž teda dva pstruhy so šalátom, potom nejakú sladkú priešmačku, tortu, bonbóny,
         ovocie a potom sa ešte uvidí, azda bude chcieť aj niečo piť. Mladý pán chce mať lepšiu vôľu
         a s prázdnym žalúdkom to veru nejde. Nech si ho teda vezme láskavo na starosť.
   </p>
   <p>
    Prosím! Nech sa len panstvo ráči spoľahnúť. Pán hlavný všetko zariadi na ich spokojnosť,
         len čo sa dvakrát zvrtne na opätkoch a zatrepe servítkou v povetrí. Teda dva pstruhy na
         masielku, mladý šalátik na smotánke, čerstvá tortička s čokoládovým krémom, bonbóny, voňavé
         pomaranče a ostatné, ako si bude hrdlo žiadať. Prosím, prosím, nech sa páči, bude im i
         naďalej k službám.
   </p>
   <p>
    Úbohý Peter je naraz takto odzbrojený. Nevie sa prenadívať nad takou rýchlosťou. Nestačí
         sa ani obzrieť, a už je obložený záplavou lahôdok. Teplá vôňa praženého masla mu stúpa do
         nosa, predrážďuje sliznicu a vsiaka do najcitlivejších miest na koreni jazyka, už aj sa mu
         zbiehajú sliny. Na čo sa má najprv pozrieť? Hádam predovšetkým ryby. Tie ešte v živote
         neochutnal. A sú to ozajstné pstruhy, hladké na bokoch, zelenavo-modro pruhované, s
         tehlovými škvrnami, na bruchu jasnožlté, ešte majú končisté hlavy, plutvy, vykrojený
         chvost. Ležia pokojne na tanieri, obložené pripečenými zemiakmi, ako ich tam bol kuchár
         položil. Okolo nich sa perlí zlatá masť. Naozaj jedlo pre princa. Nie, príboru, ktorý mu
         priniesli na použitie, sa nedotkne, poplietol by si vidličku s nožom a nemal by z toho
         nijaký pôžitok, iba mnoho strkania. Bude sa musieť do nich pustiť rukami, veď istotne majú
         v sebe dosť kostičiek, ktoré treba z úst opatrne vyberať. Len čím začať?
   </p>
   <p>
    Elza sa naň s potešením pozerá a musí sa smiať, aj otec sa musí smiať, obaja sa chutne
         smejú, keď vidia, ako mu oči žiaria žiadosťou a nevie si napochytre poradiť. To je dobre,
         bude mať aspoň zábavku. A oni sa môžu zatiaľ nerušene rozprávať.
   </p>
   <p>
    Nuž to zaiste.
   </p>
   <p>
    A Elza dáva hneď príležitosť.
   </p>
   <p>
    Čo povie na jej prsteň? Má pravý kameň. A naťahuje svoju dlhú a krehkú ruku ponad stôl,
         roztvára do vejára tenké prsty s ružovými nechtami, aby bolo vidieť ten, na ktorom sa jagá
         ťažký prsteň s veľkým zeleným kameňom.
   </p>
   <p>
    Alpár sa musí niečo nakloniť a pohrať s jej útlou, poddajnou rúčkou. Zreničky sa mu
         pritom rozširujú a rozjasňujú. Práve do nich vnikol ostrý lúč. Áno, je to skutočne pravý
         smaragd, krásny skvost.
   </p>
   <p>
    Nuž tak to bude pravda, lebo aj klenotník tak hovorí. Dostala ho od ministerského radcu.
         Áno, skutočný ministerský radca, ukázal jej listiny. Má tu niekde na vidieku majetok i
         kaštieľ. Zavše sa tu zastaví. Je to inakšie dosť nepríjemný a neznesiteľný pán, ovisnuté
         úradnícke brucho, na hlave lysina, sadlom obložené hrdlo a nemotorný ako voš. Rád sa
         chvastá svojou zbožnou ženou, dvoma vydarenými synmi, ktorí študujú inžinierstvo. Ale je
         aspoň prajný. Zakaždým ju obdarí nejakou maličkosťou. Nedávno doniesol tri prstene: so
         žltým kameňom, hnedým a zeleným. Vybrala si tento. Ona má rada zelenú a červenú farbu. Obe
         jej rovnako dobre svedčia k vlasom a k pleti. Ešte by si priala záušnice s červenými
         očkami. Bola by zaujímavejšia.
   </p>
   <p>
    Ó, podľa Alpárovej mienky je aj takto.
   </p>
   <p>
    Naozaj?
   </p>
   <p>
    Veru!
   </p>
   <p>
    Nuž v poslednom čase niečo schudla. Hľa, tieto šaty boli priúzke. Teraz sa cíti v nich
         voľne. V páse ju vôbec netiesnia. A aby to dokázala, obe ruky priloží si zo strán na hruď a
         pošuchuje ich ľahko po rovnom drieku dolu k bedrám. Treba sa jej pritom trochu vypäť a
         nerobí to práve zle.
   </p>
   <p>
    Alpár sleduje s potešením tieto ruky a musí priznať, že ho neklame. Elza má štíhly pás a
         boky sa od neho strmo dvíhajú ako tenké, vysoké piliere pod klenbou. Celkom dobre mu padne,
         keď uhádne také priliehavé prirovnanie.
   </p>
   <p>
    Všetky ženy by mali byť chudé.
   </p>
   <p>
    To hovorí on?
   </p>
   <p>
    Áno!
   </p>
   <p>
    A matka, matka je predsa telnatá.
   </p>
   <p>
    Alpárovi rýchlo hustnú obrvy pri koreni nosa, trochu vari aj trhne rukou, ktorou práve
         siahal do vrecka, aby si vybral cigarety. Teraz možno aj zabudol na svoj úmysel, lebo ju
         kladie naspäť na mramorovú dosku.
   </p>
   <p>
    Čo tým myslí?
   </p>
   <p>
    Elze sa mihne úsmev okolo vyfarbených úst. Najskorej nič. Iba jej tak prišlo na um. Už
         jej mnohí pripomenuli, že sa podobá matke. Je azda na tom niečo pravdy?
   </p>
   <p>
    Ach ták? Snáď! Alpár sa vracia v spomienkach do dávnych čias. Myslí na Paulínku, keď
         bola dievčaťom, keď mu pripínala na prsia ružový púčik. Je to bezpochyby príjemná
         spomienka. Vtedy sa mohla podobať, ale teraz nie.
   </p>
   <p>
    Elze sa hneď rozleje úsmev do celej tváre. Nieto teda príčiny priživovať v srdci nejakú
         zlomyseľnosť. Vlastne ona len žartovala. Dostala hostí, nuž musí sa usilovať, aby ich
         pobavila. Aby nezabudla. Čo si vypije? Ona má najradšej koňak. A hneď sa zodvihne, aby
         doniesla na tácke dva kalíšky koňaku.
   </p>
   <p>
    Prirodzene, pri koňaku sa im lepšie sedí. Elza si častejšie položí ruku na mramorový
         stolík, veľa fajčí a ohorky koncom prsta mliaždi v popolníčku. Má v tom veľkú zručnosť.
         Ohorok zloží vo dvoje a ukazovákom ho ešte zvrchu pevne pritlačí. A práve tak isto robí i
         Alpár. Nad nimi vznáša sa preto stále hustejší mrak dymu a tou mierou stáva sa aj ich reč
         strhujúcejšou, voľnejšou a smiech samopašnejší.
   </p>
   <p>
    Elza má rada veselú spoločnosť.
   </p>
   <p>
    Aj Alpár má rád veselú spoločnosť.
   </p>
   <p>
    Voľaktorú noc sa tu zabávali dôstojníci. Jedineční chlapci. Celý barak obrátili hore
         nohami, nesmel nikto spať, šampanské sa rozlievalo po zemi. Bola by veľmi rada, keby sa aj
         otec pri nej dobre cítil. Teraz je tu síce ešte ticho, ale neskoršie sa všetko zmení. Len
         nech sa začne program.
   </p>
   <p>
    Alpár nepochybuje.
   </p>
   <p>
    Chvalabohu, na malého Petra nepotrebujú sa obzerať. Ten je dobre zamestnaný. Ryby mu
         znamenite chutia. Pracuje usilovne oboma rukami a neprejavuje známky, že by sa chcel
         vyrušiť.
   </p>
   <p>
    Hahaha, mladý pánko bude mať dlhú lekciu.
   </p>
   <p>
    Áno.
   </p>
   <p>
    Obaja to s neskrývanou radosťou berú na vedomie. Môžu ešte raz vyprázdniť poháre, môžu
         si ešte veľa zaujímavostí povedať, ba majú dosť času aj na to, aby si išli na parket
         zatancovať. Hudba práve spustila a je to tango. Ach, túto melódiu má práve rada. Hneď sa
         celá rozvlní rytmom a on jej nepokazí radosť. Naostatok nenachádza dôvod, prečo by si
         nemohol ísť s dcérou zatancovať.
   </p>
   <p>
    Na parkete chce byť pozorný. Od povaly padá sem biele prenikavé svetlo a všade vôkol
         šmýkajú sa ľahko páry: páni vypätí, paničky prehnuté, robia navlas odpočítané kroky vľavo i
         vpravo, ako si vyžaduje melódia. Nikto nezaváha. Nuž nechce sa dať zahanbiť. Vymeria si
         každý pohyb. Chcel by byť tiež taký pružný a istý.
   </p>
   <p>
    Či ju priveľmi netiesni?
   </p>
   <p>
    Nie!
   </p>
   <p>
    Ach, voľakedy býval prvým tanečníkom. Chodil po plesoch a vykrúcal najprednejšie
         paničky. Všetko sa okolo neho točilo a čím rýchlejšie, tým lepšie, nepoznal únavy. Bolo to,
         pravdaže, dávno. Teraz má už priťažké nohy. Musí mu odpustiť.
   </p>
   <p>
    Nuž ona by to nemohla povedať.
   </p>
   <p>
    Akože?
   </p>
   <p>
    Otec je ešte vždy gavalierom.
   </p>
   <p>
    Naozaj?
   </p>
   <p>
    Ehm!
   </p>
   <p>
    Alpár sa diví, lebo Elza naozaj potriasa hlavou, pritvára snivo oči a našpuľuje ústa,
         akoby to myslela smrteľne vážne. Neostáva mu iné len uveriť. A v tú chvíľu omladne. Napruží
         sa, vypne prsia a urobí odvážny krok.
   </p>
   <p>
    Je to zvláštne dieťa, táto Elza. Vlastne musí sa povedať, že je to žena. Hľadí na ňu
         zblízka a drží ju pevne okolo pása, práve na tom mieste, ktoré má obnažené. Pošuchúva sa
         svojimi nohami popri jej nohách, preberá svojím telom vôňu i teplú vlhkosť jej tela, vidí
         hladké okrúhlinky na jej pleciach a na jej hrudi, rozpoznáva tenké a veľmi pohyblivé
         žilôčky na jej hrdle. A necíti iba to, čo by mal cítiť ako otec: zdržanlivosť, bázeň a
         predovšetkým príbuzenský stud. Ale to, čo by cítil každý iný chlap, keby bol takto blízko
         pri nej: podráždenosť, prekrvenosť, vzrastajúca náruživosť a možno ešte viac. Lebo odvtedy,
         ako ju prvýkrát videl a poznal, musí sa neustále k nej vracať. Darmo by sa bránil. Celkom
         ľahko víťazí nad ním.
   </p>
   <p>
    Pravdaže, jedným tancom sa nemôžu nasýtiť. Saxofón sa rozspieva znovu. Má to byť
         anglický valčík, potom rezká polka a oni tancujú poriadkom anglický valčík, polku a potom
         ešte tanec, ktorý ohlasuje hlásateľ nejakým cudzím menom. Všetci sa pri ňom poriadne
         vyparia. Ach, je horúčava na zadusenie. A teraz sa dokonca stratili v motanici, lebo ich
         nevidieť. Pravdepodobne vyšli niektorým bočným východom a ťažké závesy sa ticho zhrnuli za
         nimi.
   </p>
   <p>
    Ach, kdeže sa ženú?
   </p>
   <p>
    Azda Alpárovi vošiel koňak do hlavy a už nevie, čo sa mu patrí. Elza ho pozvala, aby
         išiel pozrieť jej izbu. Je to hore, hneď na prvom poschodí. Zdržia sa tam len chvíľku.
   </p>
   <p>
    Alpár má naozaj trochu horúce čelo a červenkastú hmlu v očiach. Musí sa dať viesť za
         ruku, úzkou, dusnou chodbou po mäkkom, kroky dokonale tlmiacom pokrovci. Na ten svet, ktorý
         zanecháva za sebou, nestačí myslieť.
   </p>
   <p>
    V Elzinej izbe je útulno. Je tu posteľ, napodiv dosť zachovalý diván, zrkadlo, stôl,
         jedna stolička, v kúte piecka, na stenách niekoľko obrázkov v lacných rámikoch a hlavne
         dvere, ktoré sa zamykajú znútra malým kľúčom. Elza dá doniesť nejaký nápoj. Nemusí mať
         obavu. On nebude platiť. Veď je jej otec.
   </p>
   <p>
    Ach, veru otec, smeje sa na podarenom vtipe aj Alpár.
   </p>
   <p>
    Hahaha!
   </p>
   <p>
    A mladý pán čo robí?
   </p>
   <p>
    Nuž Petrovi sa práve konečne podarilo premôcť ryby. Bola to ťažká práca. Musel vynaložiť
         všetku svoju zručnosť, dômysel a veru aj tak sa zapotil. Ale každá poctivo vykonaná práca
         musí doniesť úspech. Teraz cíti vo všetkých končinách tela uspokojenie a naplnenie. Je to
         zaiste dobrý pocit. Vyvoláva na tvári blažený úsmev. Človek voľnejšie dýcha, voľnejšie
         rozmýšľa, vyhľadáva pohodlnejšiu polohu, nevie sa už rozčuľovať na malichernostiach. Áno,
         môže si pooblizovať prsty. A tu, hľa, pred ním na tanieri spočíva hŕba kostičiek: dve dlhé
         chrbtice, ktoré sa podobajú stromčekom, množstvo tenuškých ihlicovitých kostičiek, ktoré
         musel z úst vyberať po jednej, aby sa mu nezapichli do gágora, a potom, prirodzene, plutvy,
         chvost, obhryzené hlavy, všetko nestráviteľné čiastky. Biedne pozostatky krásnych tvorov,
         ktoré len nedávno plávali v masti.
   </p>
   <p>
    Či to nie je úspech?
   </p>
   <p>
    Ó, veru veľký úspech!
   </p>
   <p>
    Teraz mu zostávajú len priešmačky. Ale tie mu nerobia starosti. Keby ich nestačil
         stráviť, môže si ich predsa vziať do vrecka a odniesť domov. Nie, ani to ho nemýli, že
         nevidí vedľa seba otca a veľkú sestru. Stačil si už navyknúť na prostredie. Je síce pravda,
         že je na neznámom mieste a že všade dookola vidí neznáme tváre. Ale on je v samostatnom
         oddelení, z oboch strán sú pevné, vysoké operadlá, uprostred stôl, vyzerá to ako útulná
         izbietka, vyhradená len pre neho, lebo nikto sa neopováži sem vstúpiť. Naostatok, na
         sedadle je otcov klobúk, hneď vedľa palica, v popolníčku na stole dohárajú dve cigarety,
         oproti sebe na mramorovej doske stoja poloprázdne poháriky, treba ich ešte dopiť. Otec a
         Elza zaiste len niekde nablízko odišli a o chvíľu sa vrátia. On sa môže zatiaľ pozerať.
   </p>
   <p>
    Naozaj, na svetelnom pódiu pred hudbou sa začína program. Nejakí traja mladíci sa ľahko
         hlavami ukláňajú a začínajú cvičiť na visiacej hrazde, ktorú spustili odkiaľsi z povaly. Sú
         to pravdepodobne artisti z cirkusu, kde len nedávno bol. Robia ľahko a rýchlo pohyby ako
         gumení pajáci. Vyskakujú na hrazdu, hojdajú sa, krútia, visia na nohách, raz na rukách,
         všelijako sa preplietajú a robia kotrmelce v povetrí. Sú mrštní, pevní. V nijakom prípade
         nedostanú závrat a nepadnú na hlavu, keď to už očakáva s napätím a s hrôzou človek, ktorý
         sa na nich odspodku díva. Po ramenách a stehnách im prebiehajú podchvíľou hrčky svalov, ak
         prekonávajú váhu a musia vyťahovať i hrdlo, navierajú im na ňom čierne žily. Ale ani raz
         nezastanú. Pre každý prípad majú pevne zatisnuté zuby. Po každom namáhavom čísle stavajú sa
         svorne a pohotove do radu pod najväčšie svetlo, spúšťajú zaťaté päste vedľa bedier,
         vypínajú vysoko prsia, až im na bokoch pohrávajú rebrá, a ukláňajú naraz hlavy ako
         ušľachtilé žrebce.
   </p>
   <p>
    Hneď za nimi predstavuje sa nejaký čarodejník s neobyčajne prenikavými čiernymi očami,
         vo fraku a vo vysokom cylindri, z ktorého iba obratom ruky bez zaklínania vyťahuje mačky,
         zajace, kohúty a ešte plno podivuhodných predmetov, ktoré vyvolávajú u obecenstva raz
         smiech, raz údiv a strach. Čarodejníka by však ani to neprekvapilo, keby sa mu do ruky
         podhodil sám diabol vo svojej najhoršej podobe.
   </p>
   <p>
    Potom nasleduje číslo slávnej tanečnice Soa-mu, ako oznamuje vychvaľovačne hlásateľ.
         Obecenstvo buráca potleskom a hudobníci vstávajú, aby na lesklých nástrojoch zahrali
         vstupnú pieseň. Tanečnica chce vari napodobniť dravé loviace zviera a aj jeho obeť, lebo
         hneď sa kradne, skláňa hlavu a vyťahuje pazúry, akoby sa chystala skočiť, a hneď zase sa
         chúli a trasie, zamieňa pohyby rýchle a pomalé. Tieto robí tak názorne, aby bolo vidieť na
         jej tvári i na ostatných obnažených čiastkach tela každú šľachu, každé jabĺčko, hánky a
         jednotlivo každý sval, ktorý sa napína alebo sťahuje. Pravdepodobne je to veľmi dôležité.
         Spočiatku má na sebe riedky závoj. Vari aj niekoľko, v každom prípade však jeden na páse,
         jeden na hlave a po jednom na rukách, aby sa mohla kedykoľvek do nich zahaliť, keď jej je
         zimšie. Ale pri tanci sa ich postupne zbavuje alebo sa jej samy odvíjajú a ona ich nestihne
         zbierať. A pri jednom prudkom skoku, zbaví sa aj posledného a potom robí také sebavedomé
         kroky, akoby bohvieaké neslýchané víťazstvo dosiahla.
   </p>
   <p>
    Čo vlastne dosiahla?
   </p>
   <p>
    Veď nevidieť nikde porazeného.
   </p>
   <p>
    Peter veru nechápe. V každom prípade je to opovážlivosť a nehanblivosť. Musí odvrátiť
         oči, lebo nemôže sa na to ani pokojne dívať. Oslepuje ho jej nahota. Je tam toľko svetla a
         práve teraz ešte niekde na bokoch zapaľujú silné reflektory. Zároveň niečo sa v ňom
         preborilo, niečo pevného, čo ho dosiaľ držalo, a teraz treba hľadať rýchlo oporu.
   </p>
   <p>
    Kde je otec s Elzou?
   </p>
   <p>
    Áno, bol by zvedavý, kde sa zdržali? Tu sú ich veci: klobúk, palica, ohorky cigariet,
         nedopité poháriky a plno omrviniek na stole, ktoré narobili. Tu sú ich miesta, zreteľne
         vyhĺbené do sedadiel, ale ich niet. Nuž, kde sú tak dlho?
   </p>
   <p>
    Oči mu utekajú a už ich nemôže udržať. Zase naň doliehajú pochybnosti, ktoré naň
         doliehali aj vtedy, keď sem vstúpil. Obzerá sa a znova ho zaráža tá pekelná červená farba
         stien, povaly, kobercov a teraz ju rozpoznáva aj na tvárach, v očiach ľudí, žien, chlapov,
         ktorí sedia neďaleko popri stoloch a sledujú nehanebnú tanečnicu na pódiu. Kde sa to
         dostal? Čo sa tu robí a čo to má znamenať?
   </p>
   <p>
    A naraz sa mu zazdá, akoby stajenou žiarou blkotajúcimi temnotami prešľahol blesk. Možno
         videl v slabom priesvite, ako sa niektoré nahé plece otiera o iné plece, zachytil lesk
         niektorých vnútornou páľavou zvlhnutých a zmäknutých očú. Možno si tiež spomína, ako tu
         sedela Elza a ako na ňu hľadel otec. Možno ich aj videl, keď sa z tanca vytratili a zmizli
         náhle za ťažkými závesmi, ktoré tu všade tak tajomne visia nad východmi. Áno, toto všetko
         sa mu naraz nahrnie do zmyslov, tiesni ho aj neznesiteľná horúčava, ktorá začína sálať z
         potiacich sa tiel. V tú chvíľu vlna studu začľapne mu prudko tvár, strasie sa odporom a
         zabudne, že je medzi cudzími ľuďmi, mocný tlak vzdoru mu drví prsia, musí vyskočiť, zatínať
         prsty a kričať na plné hrdlo: otec, otec!
   </p>
   <p>
    Ó, je to šialenstvo, opovážlivosť. Pre neho musí slávna tanečnica ujsť z pódia, ľudia
         obracajú hlavy, právom sa rozhorčujú, že nejaké sopľavé decko, ktoré sa akiste nedovoleným
         spôsobom sem vlúdilo, si dovoľuje robiť výtržnosti. Dokonca pán hlavný robí pokusy, aby ho
         uchlácholil. Úsmev, ktorý si preto nasadil na tvár, je napodiv dosť zvodný. V inom prípade
         by veľa urobil, ale v tomto nie. Peter je neprístupný, áno, hlavaté, uvzaté chlapčisko.
         Podľa rozličných príznakov, ktoré sa dajú ľahko vystriehnuť na jeho vyvalených očiach a
         tvrdej tvári, istotne by hrýzol a driapal, keby sa ho chcel niekto neopatrne dotknúť.
   </p>
   <p>
    Nuž hotový škandál.
   </p>
   <p>
    O chvíľu musí pribehnúť Alpár.
   </p>
   <p>
    Má bielu tvár a také studené oči, aké vari ešte nikdy nemal. Nepovie nič, len si hrozivo
         stane pred syna. Tu stojí otec a tam syn. Ani jeden nepohne ústami, len hľadia na seba.
         Ľudia vstávajú zo stoličiek, aby nezmeškali príležitosť vidieť toto neobyčajné stretnutie
         otca so synom. Napodiv, ten menší chce mať tiež taký tvrdý a nenávistný pohľad ako ten
         väčší. Je to veľká odvaha. A nikto nepochybuje, že keby sa vyrovnali silami, vznikla by
         poriadna ruvačka. Takto sa spor ľahko rieši. Otcova ruka dopadne ťažko na chlapcovu tvár a
         chlapec iba posmrkne, aby úder zniesol mužne a čo najdôstojnejšie, ako sa na syna patrí.
   </p>
   <p>
    To je koniec.
   </p>
   <p>
    A to je koniec aj medzi otcom a synom.
   </p>
   <p>
    Pravdaže, Paulínka sa nikdy nedozvie o tomto stretnutí v Hela-bare.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1151">
       </a>
       20
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Naostatok, Paulínka má dosť svojich starostí.
   </p>
   <p>
    Prichádzajú zlé časy.
   </p>
   <p>
    Skúsení a múdri ľudia vravia, že je to následok vojny. Áno, vojna sa síce dávno
         skončila, prestalo sa dokonca o nej vyprávať. Rozryté polia, priekopy, jamy, široké
         krátery, pozostatky opustených zákopov a stopy po granátoch sedliaci pozasýpali, preorali a
         zasiali. Zahrdzavené kanóny, tanky a podriapané zástavy umiestnili v múzeách. Vojenské
         cintoríny ohradili múrmi, prizdobili pomníkmi, vojenskí invalidi dostali protézy alebo
         vozíky, vdovy a siroty penzie. Veru, krvavé miesta sa náležite zasypali, rany zrástli a
         slzy vyschli.
   </p>
   <p>
    Ale trhliny v dušiach zostali. Trhliny nosia ľudia v sebe a nieto lieku, nieto doktora,
         ktorý by ich vedel vyliečiť. Podobá sa to rakovine, lebo rozširuje sa i na dotyk i krvou.
         Ak povedzme ochorel muž, nakazí ženu a muž so ženou potom plodia choré deti. Následky sa
         ukazujú postupne. Najprv človek cíti rozčarovanie. Proti všetkému, čo sa okolo neho deje,
         má výhrady. Robil si azda nejaké plány a tie stroskotali. Alebo má vari väčšie nároky, na
         aké stačí. V každom prípade nie je spokojný so svojím stavom. Potom prichádzajú nebezpečné,
         mučivé myšlienky, pochybnosti a tie ho pripravujú o istoty, ktoré ho dosiaľ upevňovali.
         Stratí poctivosť, stratí úctu, dôveru, áno, potratí jedno za druhým všetky cnosti, ktoré
         človeka povznášali nad neciteľné, hrubé predmety, stavali pred surové zvieratá, ktoré v ňom
         tvorili bezpečné dedičstvo otcov. Naraz zistí, že je prázdny a vyrabovaný až do špiku a
         nevidí východisko zo svojho zlého rozpoloženia. Nemôže sa opierať ani o minulosť ani o
         budúcnosť, nieto nikde pevného miesta, lebo i svet sa tak rýchlo rozpadáva, ako sa
         rozpadáva jeho vnútro. Stojí bezradne s pocitom osamotenosti a beznádeje. Stojí a pôda pod
         ním i v ňom sa chveje, borí.
   </p>
   <p>
    Ach, je to zlý pocit.
   </p>
   <p>
    Človeka ženie na kraj priepasti. Vychytí sa náhle z domu, túla sa bezcieľne ulicami.
         Potom zastane na moste. Dolu tečie voda, hore je on a díva sa na vodu. Most s ním šialene
         uháňa a kacírske myšlienky práve teraz najviac naň doliehajú: Aký zmysel má jeho život? Zdá
         sa, že je zbytočný. Objavil sa na svete celkom náhodne. Potom rástol, stretal sa s novými
         ľuďmi, so známymi, má príbuzných, ženu, deti, ale všetko zase náhodne. Mohol sa narodiť iný
         človek, mohol poznať iných ľudí, založiť rodinu, mať druhé deti, mohol odísť na púšť kázať
         nové vnuknutie vetrom a hviezdam a práve tak mohol sa spriahnuť s čertom a podrezať
         niekoľkým ľuďom hrdlá a potom sa na prvú vŕbu za dedinou obesiť. Záležalo vždy len na zhode
         okolností, na čase, záležalo na všetkých tých mŕtvych predmetoch, na bezvýznamných javoch,
         ktoré ho obklopujú, a nikdy nie na ňom. On bol pierko vo víchre, trieska na hladine,
         pohrávali sa s ním prúdy, on je nič, prelud, iba ak myšlienka, ktorá sa mu práve pletie
         hlavou, ale i tá by mohla byť celkom tak bezpečne i v inom mozgu. Možno, že aj je, a potom
         nieto príčiny, aby ju ešte i on živil. Hľa, teraz stojí na moste a mohol by sa celkom ľahko
         pošmyknúť alebo viac prevážiť a padnúť dolu. Nič by sa nestalo. Vlny by sa za ním pokojne
         zatvorili a tiekli by ďalej i po moste by prechádzali ľudia. Nikoho by nepomýlilo, že
         zhasla jedna myšlienka, jeden slabý ohníček, pod veľkým slncom. Veď na svete ich každú
         chvíľu toľko zhasína, a neprichádza ani štyridsať dní tmy ani sedem rokov hladu a sedem
         sucha. Zem sa pravidelne krúti okolo slnca.
   </p>
   <p>
    Ó, to sú bohorúhavé myšlienky. Zaiste otrávia v ľuďoch všetku radosť, spôsobujú im veľa
         trpkých chvíľ a hlavne ohyzdia im tváre. Ale nákaza pokračuje, prevalí sa z vnútra navonok,
         zachvacuje poriadky, organizácie, rozleptáva jemné pletivo spolunažívania. Trhliny sa
         objavujú i v štátoch. Náhle podá niektorý minister demisiu, padne vláda, štátna banka
         vyhlási úpadok, valuta klesne, potom nasledujú peňažné ústavy za peňažnými ústavmi, podnik
         za podnikom. Riaditelia blednú, chytajú sa v zúfalstve za hlavy. Čo sa to robí? Politika je
         v troskách, hospodárstvo je v troskách. Aké časy budú nasledovať?
   </p>
   <p>
    To sa uvidí!
   </p>
   <p>
    Teraz práve stratil človek aj robotu.
   </p>
   <p>
    Áno, je to pravdepodobne následok tých všelijakých bankrotov. Páni pozamykali trezory,
         kľúče vstrčili do vrecka, umyli si ruky a išli do kúpeľov na svojich limuzínach. Im je to
         ľahko, bodaj ich čert vzal. Ale čo si počne človek, ktorý si zachoval ešte, chvalabohu,
         poctivé srdce a čistú dušu a ktorý, bohužiaľ, nemal príležitosť stať sa riaditeľom a
         zadovážiť si ohňovzdorný trezor s patentnou zámkou a lesklú limuzínu, ktorý mal dosiaľ vždy
         jedinú povinnosť slúžiť pánom, aby nemusel hladovať. Kde sa podeje tento nepatrný
         človiečik, táto ľudská voš?
   </p>
   <p>
    Nuž na to zatiaľ nieto odpovede!
   </p>
   <p>
    Chlap príde domov, vyloží na stôl peniaze, niekoľko pokrčených, ufúľaných papierikov a
         pár otlčených mincí. Malá hŕbka. Nikdy sa mu nezdala taká nepatrná, keď ju kládol o tomto
         čase na stôl. Akoby z nej najzákladnejší obnos chýbal, nová, jemne maľovaná bankovka,
         lesklá a ťažká minca. Ale, bohuotcuprisahám, nenechal si vo vrecku ani šesták. Je to
         posledná výplata, zajtra už nejde do roboty. Hovorí viac pre seba, aby si to pripamätal,
         sadá si sťažka na lavicu a hneď si musí podoprieť hlavu rukou. V tesnej kuchyni pod nízkou
         povalou nedá sa veru ľahko dýchať. Mohlo by sa povedať, že skoro chybí priestor na to, aby
         si sa mohol poriadne rozhľadieť. Pri sporáku stojí chudá žena so žltou, nepríjemnou tvárou,
         na posteli sedí starý otec v gatiach, po zemi sa kutia polonahé deti a, pravdaže, na
         žinkách krížom-krážom nad sporákom visia predraté plienky. Zdá sa, že ho všetci dobre
         počuli aspoň tak, ako sa počul sám, lebo všetkých vyrušil z nejakej roboty. Starec sa
         prestal škrabať na bedrách, trasie sa mu končistá, ostrým strniskom bielych vlasov
         zarastená brada, vlhnú červené oči, žene odvisla vedľa boku chudá ruka, v ktorej drží
         varechu, i spodná gamba s čiernou bradavicou, deti zanechávajú hračky a otvárajú oči.
         Všetci hľadia na to isté miesto, na otcove ruky. Ach, neúrekom, sú to akurátne ruky,
         široké, kostnaté i ťažké na váhu. Všetci ich dobre poznajú. Čohokoľvek sa chytili, všetko
         do nich dobre zapadlo, lebo nikdy sa nezachveli únavou. Mohli sa na ne spoľahnúť, či boli
         doma a či niekde von. Nevysilili sa. Uniesli práve toľko, koľko bolo treba, aby sa oni
         udržali v tomto tesnom kútiku sveta. Zavše aj viac, a potom sa mohli smiať a veriť, že im
         je dobre a že majú veľa miesta. Ale teraz ich zarážajú práve tou ozrutnosťou. Čo si s nimi
         počnú? Vraj nieto pre nich viac roboty. To znamená, že odteraz budú niekde tu odpočívať ako
         ktorýkoľvek meravý a nepotrebný predmet. Pohľady tuhnú, naraz nieto v krvi ani iskierky
         tepla, údy sa lomia a kosti mrznú. Veď sa to nedá vôbec chápať. Ruky bez roboty!
   </p>
   <p>
    Veru nie!
   </p>
   <p>
    I chlap pri stole na to myslí a nevie si poradiť inakšie, len stiahnuť umastenú čiapku
         hlboko do čela, vstrčiť ruky do vrecák, ako najhlbšie len vojdú, aby neboli nikomu na
         očiach, len ísť na ulicu.
   </p>
   <p>
    Tu pod rampou na rohu, kde sa cesty križujú, postáva v každom čase dosť podobných
         chlapov. Všetci majú čiapky hlboko zatlačené do čela, ruky vo vreckách, podaktorým trčí z
         rukáva na lakti zdrap šedivého futra, inému presvitajú cez nohavice na kolene spodky alebo
         previsúva spod kabáta na bedrách tmavobelasá košeľa. Na tom nezáleží. Nemienia ísť do
         kostola alebo na ples, a tu ich už poznajú, netreba sa im predstavovať. Tí mladší chceli by
         si ešte zachovať dobrý rozmar. Podchvíľou opľúvajú otlačené pysky papúč, ktoré mohli byť
         dakedy aj lesklými, pekne formovanými poltopánkami, a silia sa do žartov, ak prejde okolo
         žena ľahším krokom, lebo ešte si nárokujú, aby aj ich brali na vedomie. Zaiste je to
         márnomyseľnosť, ale mladosť sa nechce uskromniť ani v deravých papučiach. Tí starší majú
         pochmúrne tváre, nevravia nič. Zdá sa, že si už všetko povedali, čo bolo potrebné. Sú medzi
         nimi aj Cigáni, ktorí večerom hrávali po krčmách a vo dne čistili záchodové jamy, aj
         žobráci, čo pred bránami veľkých kostolov otŕčajú kýpte a klobúky. Teraz patria všetci
         spolu a nehanbia sa za to. Rovnako prázdnym pohľadom hľadia dlhé hodiny na priestranstvo
         vôkol a usilujú sa porozumieť, prečo tu takto pospolu mĺkvo ako výčitka zlého svedomia
         stoja.
   </p>
   <p>
    Ach, to je zvláštny pohľad odtiaľto.
   </p>
   <p>
    Možno naozaj iba bez príčiny pozoruje svet.
   </p>
   <p>
    Po námestí sa hemžia ľudia. Pobehávajú sem i tam za povinnosťami. Niektorí vari aj za
         zábavou. Vysoká dáma v úzkej sukni, so sieťkou pred očami a s hrubým líščím chvostom na
         chrbte vychádza zo zakrytého nízkeho auta a drobnými krokmi ide do drogérie, povyše fúzatý
         kočiš zaťahuje voz, naložený vysoko vrecami s múkou, k veľkej bráne, priťahuje liacami
         štajeráky, ktoré krešú ťažkými kopytami do dláždic a vytŕčajú zuby, akoby sa im to
         nepáčilo, z obchodu vybehúvajú subjekti v zamúčených pracovných plášťoch s ceruzkami za
         uchom a s notesom vo vrecku, chytajú sa nosiť vrecia do skladu. Pred radnicou parkuje
         niekoľko detských kočíkov, pestúnky v modrých závojoch okolo po lavičkách usilovne na slnku
         háčkujú. Nejaký mladý vojačik si horlive nahovára na rohu tučnú kuchárku. A potom paničky s
         nákupnými taškami, páni so žltými aktovkami pod pazuchou. Všetko sa to vrtí v pestrej
         motanici. Ešte nedávno aj oni patrili do nej. Mali teplú krv v žilách, plný, pokojný
         pohľad, voľný pohyb pri chôdzi. Tiež sa ponáhľali niekam za povinnosťami. Šli ľahko, nikto
         im pritom nezavadzal, ani oni nikomu nezavadzali. Bolo to samozrejmé, áno, lebo vtedy boli
         ešte živí. Práca, ktorú cítili stále v rukách, dávala im právo na život. Ale dnes, keď tu
         deň čo deň vystávajú a majú ruky chladné, prázdne a miestami už aj zmäknuté, vidí sa im to
         ako sen, ako pekná rozprávka z mladosti: bol raz slnečný svet, v ktorom sme aj my žili.
         Môže niekto dúfať, že by sa tie časy vrátili?
   </p>
   <p>
    Zatiaľ sa robia iba preventívne opatrenia. Správne i politické výbory zasahujú, v
         parlamente je debata, mnoho sa reční o zahraničnej a vnútornej politike, o rozpočte na
         budúci rok. Je to veľmi dôležité, lebo naostatok dostanú okresní náčelníci príkaz, aby
         rozdávali nezamestnaným týždenné lístky na stravovanie a podpory.
   </p>
   <p>
    Hľa, aké veľké gesto!
   </p>
   <p>
    Štát podáva pomocnú ruku ohrozeným občanom. Odteraz nemusia vystávať na mieste pred
         radnicou a sledovať, ako putuje slnce po oblohe. Možno sa ísť hoci vyvaliť pod vŕbu k vode,
         kde je príjemný chládok, a chytať rukami belasé mušky, ktoré tadiaľ lietajú, fazuľu alebo
         hustú hrachovú polievku majú vždy na obed vo verejnej kantíne pripravenú.
   </p>
   <p>
    Ale opatrenia nemajú žiadneho účinku. Chlapi pred radnicou vystávajú ďalej. Ba zo dňa na
         deň ich pribúda. Nákaza sa šíri, zachvacuje nové skupiny ľudí, už celkom zreteľne ochromuje
         život v meste. Niektoré kaviarne sú prázdne po celé dni, čašníci vyzerajú z dvier,
         obchodníci úzkostlivo sčítavajú večerami dennú tržbu: do obchodu príde málo ľudí, nieto
         peňazí, tovar stojí v policiach. Niektorí pomýšľajú vážne zatvoriť krám.
   </p>
   <p>
    Čo bude potom?
   </p>
   <p>
    Paulínka má obavy o remeslo. Učni stále častejšie zostávajú doma. Robota sa rýchlo minie
         a nová sa zriedkavo naskytne. Väčšie práce na stavbách robí už výlučne firma Chreniak a
         spol. Veru, bývalý Alpárov pomocník pochopil správne čas. Vedel, kedy a ako má brať.
         Problémy, ktoré sa riešili vo svete, mu nezaťažovali hlavu. Neškriepil sa so svojimi
         priateľmi o to, aký budú mať výsledok voľby a kto bude ministerským predsedom. Nedbal, či
         vládne krajine pomazaný kráľ so zlatou korunou na hlave alebo niekto menší iba v cylindri.
         Pochopil len to, že prišli časy, keď je človekovi dovolené prisvojiť si toľko, koľko silami
         stačí. Bol dobrým remeselníkom, mal obratné ruky a ešte obratnejší rozum. Vedel počítať,
         konať a ostatné dokončili bratove peniaze. V krátkom čase stal sa dôležitým, váženým
         človekom v meste. Mal veľkú, dobre zariadenú dielňu. Pri ňom sa vždy zdržiavalo niekoľko
         učňov i niekoľko pomocníkov, kúpil si dom, záhradu, mal známosti, vplyv. Naozajstný
         podnikateľ, pán. Kríza mu už nemohla uškodiť, lebo kríza, ako každá živelná pohroma,
         strháva len tých, čo si nevedeli zavčasu zaistiť bezpečné miesto a čo sa musia opierať o
         druhých. On nie, on je neodvislý, sebestačný. Teraz sa dokonca vozieva na vlastnom aute.
         Áno, Paulínka ho často vídava sedieť v aute s plátennou strieškou, lebo trochu spohodlnel a
         stučnel a treba mu často niekam rýchlo odbehnúť. Neviaže sa len na jedno miesto.
   </p>
   <p>
    Takto pre Alpára zostávajú len menšie, nevýnosné práce a opravy, a tých sa práve teraz
         nedostáva. Potreba by aj bola. Niekto si vystavil pred rokom chalupu. Vtedy nestačil na
         všetko. Bol rád, že mal strechu nad hlavou. Myslel, že bez svetla a vody sa nejaký čas
         zaobíde. Svieti petrolejom a po vodu chodieva do susedov. Inému vlhne múr, istotne pukla
         vodovodná rúra, bude treba preložiť azda celé potrubie, niekto by chcel mať vodu zase aj v
         záhrade. Ale zatiaľ ešte počkajú. Tých peňazí je málo. Ach, veru, peniaze. Voľakde sa
         strácajú. Či ich prestali vyrábať alebo čo. A tie, čo máš, zdajú sa ti takými dôležitými,
         takými ťažkými. Človek desať ráz obráti korunu v ruke, kým ju vydá. Peniaze predsa stále na
         voľačo potrebuje. Najčastejšie na jedlo a na šatenie, bez toho sa nemôže zaobísť. Nuž nie,
         teraz s vodovodom ešte počká, snáď o rok alebo potom. Tak Alpár najprv musí prepustiť
         pomocníka, potom i staršieho učňa, lebo na tú prácu, čo sa mu občas vyskytne, stačí i sám s
         mladším učňom.
   </p>
   <p>
    Paulínka dostáva menej peňazí na ruku, ako dostávala pred rokmi. Niekedy prejde mnoho
         dní i týždne uplynú, a nedostane ani korunu. Nuž to ju znepokojuje. Nie azda preto, že by
         bola lakotná. Ani ona nikdy nelipla na peniazoch, ale bola spokojná, keď ich mala toľko v
         peňaženke, ktorú nosila na nákup, že sa nemusela uskromňovať. Možno bola niekedy aj
         márnomyseľná. Áno, ale nemohla za to. Doma nevedela, čo je nedostatok. Od malička rástla v
         blahobyte. Peniaze si brala z priečinka kedykoľvek a nakladala s nimi ľubovoľne. A tento
         spôsob si zachovala. Myslela, že peniaze sú na to, aby si človek za ne zaopatroval veci,
         ktoré nemá. Rada sa napríklad obliekala. Áno, ženu prikrašľujú šaty, robia ju smelšou. Ako
         nám len dobre padne, keď si obliekame novú sukňu, ktorá nám priľahne na boky, pevne obomkne
         pás, napruží nohy, takže sa zdáme o palec vyššími, keď máme na sebe prvýkrát ľahkú blúzku,
         keď si pripíname na prsia brošňu alebo keď si na pričesanú hlavu pripevňujeme nový klobúk,
         ktorý sme iba nedávno zistili v módnom časopise. Veru, sme ako vynovení, vyzeráme mladší,
         aj líca oživnú. A koľko príjemných pocitov v nás pohráva, keď vykročíme takto do preplnenej
         ulice, keď sa na nás lepí plno zvedavých očí, očí, ktoré závidia, očí, ktoré obdivujú. Muži
         nás zaiste obdivujú. Sú to všetko neznámi. Ale na tom nezáleží. Ide o to, že sme niečím
         vzbudili pozornosť. Niekoľko ľudí na nás chvíľku myslí, niekoľko ľudí si nás bude aj
         pamätať. I to je ozdoba nášho života. Vrásky sa nám vyhladia, jamky vyplnia, dostaneme
         väčší lesk, máme jasnejší hlas a zvonivejší smiech. Veru. A potom bola rada, keď mohla do
         nákupnej tašky napchať plno dobrých vecí. Predavačky sa pretekali v ponúkaní. Ešte husaciu
         pečienku, milostivá pani. Je mastná, čerstvá, nech sa páči. A ona neodmietla. Naťahovala
         ruky, dotýkala sa prstami vecí mäkkých, hladkých, teplých, chladných, skúšala, ochutnávala
         a brala. Robilo jej to česť, lebo všetky lepšie paničky tak robili. Doma ju zase tešilo,
         keď bola plná komora, založený stôl a keď čeľaď vstávala od tanierov sýta a spokojná.
   </p>
   <p>
    Teraz je to inakšie. Na trh chodieva bojazlivejšie. V peňaženke máva často len jediný
         ošúchaný papierik a niekoľko drobných mincí. Zavše ani to a v takom prípade počíta na dobré
         srdce známej predavačky. Azda zajtra bude mať peniaze, nuž vyplatí. A tržnica je stále
         rovnako preplnená. Sú tu husacie pečienky, mladé kurence, morčatá, plno hydiny, živej i
         pitvanej, baranie stehná, stiahnuté kozliatka, tam ďalej kopa žltuškého masla, bieleho
         syra, hrnce s mliekom a so smotanou, na druhej strane hŕby zeleniny, ovocia, zlaté jabĺčka,
         renety, jonatánky, mnoho sort, mäkké hrušky, slivky na lekvár, na zaváranie, marhule,
         bohaté strapce hrozna a potom koše pomarančov, pletence svätojánskeho chleba, stánok pri
         stánku a pri každom iná vôňa, iná chuť. Ale Paulínka si smie pásť iba oči. Myslí stále na
         svoju tenkú peňaženku a spočítava ceny. Pol kila bravčoviny, štvrť hovädziny na polievku,
         viazanička mrkvy, petržlenu, dve hlávky cibule a dosť. Ešte sa musí zastaviť u pani
         Vajčiakovej po ryžu a korenie, nuž veru nevie, či jej budú stačiť peniaze. A predsa bolo by
         jej treba nakúpiť aspoň dvakrát alebo trikrát toľko a potom ešte v každom prípade ovocie,
         lebo v poslednom čase sa u nich toľko zje.
   </p>
   <p>
    Deti sú už veru nie malé. Dvojčatá sa rýchlo dvíhajú, majú dlhé hnáty. Z Petra je takmer
         mládenec, chodí do školy. Alpárova a učňova porcia sa nezmenšuje a v poslednom čase
         pribudla ešte malá Veronika. Tá ešte nepotrebuje porciu, ale ona sa musí zato výdatnejšie
         stravovať, aby mala pre ňu dosť mlieka. A tak k stolu si sadá vždy šesť osôb, každý musí
         mať svoj vlastný tanier a nikto sa neuspokojí s polovičnou porciou. Od obeda nezvyšuje nič,
         chlieb sa krája po celý deň a nie veru v malých okruštekoch. Niekto vari ani neutíši svoj
         hlad. Paulínka o tom dobre vie, a trápi sa preto. Ale pomoci niet. Roboty ubúda, nuž
         zárobky sú stále menšie.
   </p>
   <p>
    Niekedy sa zahľadí vyčítavo na Alpára. Istotne má aj on trochu vinu na tom, že tak
         citeľne dolieha na nich nedostatok. Mal by si lepšie hľadieť remesla. Málo je podnikavý,
         sám nejde za prácou, niekedy sa mu aj naskytne príležitosť, a nevyužije ju.
   </p>
   <p>
    Raz príde za ním sedliak z dediny. Pravdaže, je to neohrabaný chlap, v širokých gatiach
         a v ťažkých čižmiskách. Zapácha hnojom a neobratne sa vyjadruje, takže mu vari dlhšie trvá,
         kým svoje vyrozpráva. Možno má aj dosť sedliackej pýchy. Na všeličo sa spytuje, trúsi
         rozumy aj vtedy, keď ho o to nikto neprosí, a tvári sa veľmi dôležito. Za iných okolností,
         keby bolo dosť práce inde, nikto by sa s ním nezapodieval. Sedliaci bývajú dotieraví,
         niekedy aj skúpi. Radi si narozkazujú, ale keď treba platiť, bývajú tvrdí a neprístupní. A
         tento nezdal sa lepším.
   </p>
   <p>
    Nedávno bol so synom kupovať kone v Čechách. Prešli mnohé gazdovstvá a videli všelijaké
         novoty, ktoré oni nemajú. Niečo sa im aj páčilo. Napríklad, tam v každej maštali majú vodu.
         Hneď pod rebrinou je válov. Gazda len zvrtne kohútikom a statok má vždy čerstvú vodu.
         Netreba ho stále odväzovať a vodiť k žumpe na dedinu. Okrem toho takým zariadením dá sa
         udržať aj väčšia čistota v stajni. Keď sa schráni z podmostiny staré stelivo, hnoj a
         vynesie von, na pípničku navlečie sa hadica a tým môže sa vystriekať celá maštaľ, ba v
         lete, keď bývajú horúčavy, aj statok. Voda stečie sama do kanála. Nuž v každom prípade
         dobrá sprava. Bol by rád, keby niečo podobného aj on mal v maštali. So synom sa už dohodli
         a teraz prišiel sem na poradu.
   </p>
   <p>
    Ale Alpár ho neberie vážne. Títo sedliaci budú chcieť čoskoro i postele na hojdačkách,
         mramorové steny, slnko na povale a zlaté ryby v pohári. Ako si to predstavuje, oni
         zavádzajú vodovod ľuďom do bytov, a nie kravám do maštalí. A to len v takom prípade, keď je
         nablízku voda. Odkiaľ chce vziať vodu, keď u nich na dedine majú zaiste iba mláku, v ktorej
         sa kačice plákajú?
   </p>
   <p>
    Ach, o vodu sa sedliak nebojí. Veď majú na dvore dve studne, jednu starú pri hnojisku,
         druhú novú, vykopanú pred dvoma rokmi. V oboch je vody dosť.
   </p>
   <p>
    Čím ďalej, tým lepšie. A akože chce dostať vodu zo studne?
   </p>
   <p>
    Nuž oni, prosím, ju vyťahujú hákom.
   </p>
   <p>
    Tak nech ju len tak aj naďalej vyťahujú. A keby chceli mať niekde vodovod, museli by si
         najprv urobiť nádrž niekde na šope, potom by si museli zaopatriť elektrický motor, ktorý by
         hnal vodu do nádrže, a len tak by sa mohlo založiť vedenie do maštale. Teraz to teda vie.
   </p>
   <p>
    Nie, sedliak nevie. Nebadá nijakú prekážku, aby nemohol mať vodovod v maštali, len on si
         myslí, že taký motor môže predsa spraviť pán majster.
   </p>
   <p>
    Na takej sprostosti sa musí Alpár len smiať. A darmo sedliak krúti zanovite hlavou, krčí
         plecom, prestupuje z nohy na nohu a žmolí v ruke širák. Pán majster nie je taký vševed, aby
         mohol zostrojiť každý motor. Nezostáva mu teda iné len sa pobrať s ťažkou hlavou domov. Ani
         sedliakovi sa nemusí vždy splniť vôľa.
   </p>
   <p>
    Paulínka sa diví. Čo to Alpár stvára? Veď ona nevidí dôvod, aby sedliakovi nešiel urobiť
         vodovod. Motor sa dá predsa kúpiť. Prečo to nepripomenul, prečo sa nechytil jedinečnej
         príležitosti zárobku. U sedliaka mohlo byť roboty na dlhší čas a potom, azda by sa na
         dedine vyskytla aj iná robota. Ako sa to rozprával? Či nepozoruje, do akého zlého
         rozpoloženia sa dostávajú? Či mu nezáleží na tom, čo budú jesť zajtra deti?
   </p>
   <p>
    Asi nie!
   </p>
   <p>
    Zdá sa, že Alpára neviaže nijaká zodpovednosť. Paulínka nevie uveriť, že môže byť takým
         ľahkomyseľným. Veď nebýval takým. Ako sa pamätá, robil si vždy nejaké plány. Práve v tom
         vynikal. Stále sa zapaľoval pre nejakú novú vec. Možno bol príliš prelietavý, nestály, dal
         sa uniesť chvíľkovým nadšením, ale ľahostajný nebýval. Vždy musel niečo podnikať. Ak sa mu
         nepodarilo jedno, púšťal sa do iného. A teraz akoby táto snaživosť bola v ňom celkom
         vyhasla. O remeslo neprejavuje vôbec záujem. Celkom spokojne berie na vedomie, že upadá.
         Voľakedy ho aspoň rozčuľovalo, keď počul o úspechoch konkurenta, svojho bývalého pomocníka.
         Áno, v taký čas schytávala ho chvíľková horlivosť, púšťal sa prudko do roboty, bol schopný
         celý deň vydržať na stavbe, ležať niekde v priekope, zmáčať sa v bahne, naťahovať sa s
         rúrami, ba bol ochotný ruvať sa o prácu, o ktorej predvídal, že by ju mohol ľahko dostať
         jeho protivník. Teraz nie. Nemýlia ho tabuľky, že vodovodné práce na stavbe robí Vendelín
         Chreniak. Berie ich na vedomie so samozrejmosťou ako ostatné oznamy, lebo na tomto poli sa
         úplne vzdal boja. O robotu stratil záujem, akoby nebola ani jeho vecou. Kombinézu naťahuje
         na seba len zriedkavo, keď ide o ťažšie prípady. Celé remeslo vlastne vykonáva učeň.
         Beztoho sa teraz vyskytujú len menšie opravy: Inakšie túla sa celé dni po meste, postáva s
         inými chlapmi pred radnicou alebo zapadne v niektorej krčme. Domov sa vracia len neskoro
         večer, väčšinou podnapitý alebo mrzutý.
   </p>
   <p>
    Paulínka robí aj pokusy, aby ho znova získala a pripútala nejako k domácnosti. Veď
         takýto život nemôže nikoho z nich tešiť. Dni sú prázdne, pusté, tratia sa bez stopy,
         neprinášajú nič, čo by ich mohlo potešiť, rozohriať, čo by im dodávalo nádej alebo aspoň
         príležitosť zabudnúť. Stále je to len to isté vstávanie do bledého úsvitu s pocitom
         nesplnených túžob, tá istá robota na celom dni, povinnosti, starosti o živobytie, stále tá
         istá únava v údoch i na duši. Motajú sa po svete: áno, žijú vedľa seba, sedávajú si k
         jednému stolu, hľadia na seba, zhovárajú sa spolu, ba líhajú si i do jednej postele a
         vykonávajú i manželské povinnosti, ale to veru nezabráni, aby sa jeden druhému nestrácali.
         Nuž ako si to má vysvetliť? Či už nieto nič medzi nimi, čo by ich spojovalo! Či už všetko
         vypŕchlo, čo ich voľakedy viedlo spolu? Nie, nie je možné, ona neverí. Bolo to predsa veľmi
         silné a vyrástlo z ich sŕdc. Nebolo sa im treba utiekať k nejakým úskokom, klamstvám,
         vypočítavostiam. Všetko prišlo samo a boli šťastní. Život sa im zdal ľahkým. Prečo by to
         nemohlo byť tak ďalej? Čo im prekáža? Aspoň v nej sa nezmenilo nič. Vo svojom srdci ešte
         prechováva všetky city, ktorými voľakedy k nemu zahorela. Aj dnes vidí v ňom svojho
         rytiera. A potom, sú tu predsa ešte deti: štyri deti. Veru, nie sú už včerajší manželia.
   </p>
   <p>
    No výsledok je stále ten istý. Alpár sa už nevie spamätať. Najskôr je tiež nakazený tou
         chorobou, ktorá rozrušuje svet. Jedovatá pieseň mu sadla na srdce a otrávila krv. Nemá v
         sebe pevného miesta, ktoré by ho držalo, preto sa rúti do záhuby. Márne by ho chcel niekto
         zachytiť. Nech všetko čert vezme. Už je príliš neskoro vracať sa a začínať znovu. Tento
         život je pes a on ho nezmení. Boh mu je svedkom, že mal dobrú vôľu stať sa dobrým,
         užitočným človekom. Prečo mu nastaval do cesty toľko neprekonateľných prekážok, prečo
         dovolil, aby sa na všetkých stranách stretol iba s posmechom? Ach, človek má vôľu i
         trpezlivosť, chce byť poslušnou, skromnou ovečkou v stáde. Ale keď stratí nádej a opustia
         ho i mocnosti, ktoré mu sľubovali pomoc, stane sa tvorom bezhlavým, badzgá, robí kotrmelce
         a často zo vzdoru roztína i posledný uzol, ktorý ho drží pospolu. Taký je Alpár.
   </p>
   <p>
    Nuž to je zle!
   </p>
   <p>
    Paulínka badá, ako sa okolo nej drobí pôda.
   </p>
   <p>
    V poslednom čase uvoľnili sa i staré priateľstvá. Slečna Füzy už neprejavuje takú
         náklonnosť k nej. Prejde i niekoľko dní, čo sa u Alpárov ani neukáže. Vraj, nestačí, má
         veľa práce pre kapitulu. Niekoľko prestieradiel na oltár, mariánska zástava, pokrovec pod
         jasličky a všetko má byť hotové do Vianoc. A keď aj príde, nie je už taká úprimná. Nejaká
         čierna mora jej sedí na duši. Paulínka máva dojem, že chodieva na výzvedy. Nikdy si
         nesadne, vojde len do dvier, postojí chvíľku, dvíha vysoko nos, jastrí očami a v jej
         rečiach je plno narážok. Najskorej sa hnevá, že si Paulínka nevšimla jej výstrahy.
   </p>
   <p>
    Ale ani Válička neprichádza. Voľakedy vedela vysedieť celé dni tu v kuchyni pri
         Paulínke. Odkedy jej odišiel muž, bolo jej samej otupno a nemala doma ani čo robiť. A teraz
         skoro ani nevyjde zo svojho bytu tam v kúte. Dvere i okná má celé dni pozatvárané. Ak jej
         treba ísť po niečo do mesta, rýchlo prebehne dvor, na Alpárovie stranu sa ani neobzrie a
         úzkostlivo dbá, aby sa s Paulínkou nestretla. Vyzerá to tak, akoby sa s niečím skrývala. Či
         by bolo vari pravda, čo na ňu rozpráva slečna Füzy? Nie, nie. Paulínka nemôže uveriť, že by
         sa Alpár až tak spustil. Ale v srdci jej predsa vŕta zlý červík.
   </p>
   <p>
    Nejaký čas sa usiluje ovládnuť. Musí byť silná. Keby sa dala strhnúť k nejakému
         nerozmyslenému činu, keby prejavila prudkejšími slovami nepokoj, ktorý v sebe cíti, mohla
         by ľahko rozbiť aj to, čo ešte medzi nimi je. Alpár sa vie rýchlo rozčúliť a býva potom
         zúrivý. To už skúsila. V poslednom čase na jeho tvári hrajú stále iné farby. Sotva by
         zniesol výčitku, ktorá by ho z niečoho upodozrievala, a treba myslieť aj na deti.
   </p>
   <p>
    Veru deti. Niekedy sa cíti v ich kruhu celkom šťastná a zabúda, že ju niečo omína. Podľa
         jej mienky sú všetky vydarené. Veronika sa rýchlo zaokrúhľuje, stavia sa nástojčivo na
         krivé nôžky a chcela by drobnými rúčkami dosiahnuť všetko, čo objaví vo svojom okolí. Veru
         radosť je dívať sa na ňu, keď sa z košíčka, kde ešte spáva, náhle vysadí a začne sa
         dožadovať svojej mierky alebo keď sa mocuje s fľaštičkou, z ktorej vycedila poslednú
         kvapôčku mlieka.
   </p>
   <p>
    Ale i dvojčatá pekne vyrastajú. Školastika je trochu vyššia, krehkejšia a vari aj
         zádumčivejšia. Apolena si zachováva ešte detské zvyky. Často žaluje na svojich súrodencov.
         Obe sa však veľmi dobre zhodnú. Sú neobyčajne čistotné, rady majú pekné šaty, biele
         topánky, mašličky vo vlasoch a celý deň niečo upratujú. Veľmi si berú k srdcu, že im je
         slečna Füzy krstnou mamou. Rozhodne cítia sa povýšené a vyznačené pred starším bratom a
         mladšou sestričkou, ktorí sa tým nemôžu popýšiť. Často ju spomínajú a koľkokoľvek ráz by ju
         videli, vždy ju hlasno a naraz pozdravujú. Slečna Füzy možno iba kvôli nim zavše nazrie do
         dvier.
   </p>
   <p>
    No nesporne najväčšiu radosť jej spôsobuje Peter. Ach, z Petra vyrastá švárny mládenček.
         Od istého času chlapec neobyčajne zvážnel a zmužnel. A nepôsobí to len škola, do ktorej
         usilovne chodí, a knihy, v ktorých často listuje, Paulínka pozoruje na ňom aj niečo iné.
         Zdá sa, že sa už celkom rozlúčil s hravým a bezstarostným detstvom a prehliadol do života.
         Pod jeho čelom hromadia sa i ťažké myšlienky. Jeho oči nekladú len otázky, ale nachádzajú
         samy i odpovede. Prečo by tak vážne a dôležite vykonával všetky svoje povinnosti a prečo by
         prejavoval také porozumenie pre Paulínkine starosti? O detskej rozmarnosti sa nemôže ani
         hovoriť. Je ustálený, pokojný a rozumný. Niekedy svojou vyrovnanosťou až udivuje. Veľmi mu
         záleží na tom, aby nikomu nebol na ťarchu. Šaty i obuv si udržuje v najväčšom poriadku a
         čistote, nedovolí, aby ho niekto obsluhoval, v každom ohľade chce byť sebestačný. Keď príde
         zo školy domov, najprv si porobí úlohy, potom ide pomáhať učňovi do dielne, ba niekedy
         robia spolu i opravy von v meste. Pri práci je zručný a vytrvalý. Paulínka ho musí
         obdivovať. Hoci v rovnej, pružnej postave, v tvári, v očiach, ako aj v pohyboch, poznáva
         bezpochyby Alpára, v tomto sa mu veru nepodobá. Alpár nikdy nevedel udržať na uzde svoj
         vznetlivý temperament. Odbehúval rýchlo od práce, ktorú začal, najmä ak sa mu nedarila na
         prvý raz. Skôr jej prichodí spomínať na svojho otca, na jeho húževnatosť, keď pozoruje
         chlapca pri práci, lebo aj tento býval taký uvzatý a neústupčivý v predsavzatiach. Nijakú
         robotu nepustí z rúk skôr, kým ju neskočí k svojej spokojnosti. Áno, Peter je vytrvalejší a
         tvrdší ako otec. Možno priveľmi si ho obľúbila, trochu viac ako ostatné deti. Nachádza v
         ňom tú dokonalosť, ktorú očakávala u Alpára a ktorú u neho nenašla. Jej materinské srdce
         plní sa pýchou, keď naň hľadí. Už teraz myslí, na akého statného muža vyrastie. V každom
         prípade predstavuje si ho veľmi vysoko. Bude študovať, zaujme vo svete dôležité postavenie,
         život mu bude slúžiť. Ach, zaiste bez akýchkoľvek otrasov vykoná to, čo nemohol vykonať
         Alpár. Dovŕši svojho otca a zároveň ho pomstí. Nepochybuje o tom, a to bude i jej
         víťazstvo.
   </p>
   <p>
    No Peter aj iným spôsobom prejavuje vyspelosť. Je to skoro na neuverenie, ale zdá sa, že
         pozoruje a chápe trhlinu, ktorá sa vytvára medzi otcom a matkou. Kedykoľvek pri stole
         zavládne napätie, ktoré hrozí vypuknúť v roztržku, jeho veľké oči naplnia sa spravodlivou
         rozhorčenosťou. Potom nejaký čas chodí zadumaný. Istotne hľadá riešenie a v duchu ustaľuje
         rozsudok. A tu Paulínka nepochybuje, na čiu stranu sa kloní. Nemôže povedať, že by
         nenávidel otca. Je stále poslušný syn. Vykonáva všetko, čo sa mu rozkáže. Neopováži sa v
         ničom vzdorovať. Ale nesporne rastie v ňom Alpárov spravodlivý sudca.
   </p>
   <p>
    Nuž je to dobrý pocit, keď vieme, že v spore, ktorý vybojúvame, máme stranníka. Paulínka
         je aspoň tu doma smelšia. Nedúfa, že by sa niečo upravilo v jej pomere k Alpárovi. Tuší, že
         bojuje márny boj. Pôjde to istotne stále horšie. No niekde na dne svojich žiaľov a trápení
         prechováva nádej, že už celkom nemôže prehrať. Má ochrancu, ktorý ju nenechá padnúť. A,
         hľa, bude to jej syn.
   </p>
   <p>
    Ale Paulínka istotne pritom nepočíta, že ochrancu bude potrebovať skôr, ako Peter
         dospeje na ozajstného muža.
   </p>
   <p>
    Jedného dňa príde Elza i s kufrom.
   </p>
   <p>
    Čo tu chce?
   </p>
   <p>
    Chceli ju mať doma, nuž prišla. V Hela-bare nieto zatiaľ pre ňu miesta. Šéf má starosti,
         podnik je nákladný a v poslednom čase prichádza stále menej hostí. Teraz prepustil čiastku
         personálu, pozdejšie zatvorí istotne celý podnik, obchody sa nevyplácajú. Nuž prišla domov.
         Hádam ju len prijmú. Beztoho ich nemieni dlho obťažovať. Tieto psie dni nemôžu predsa večne
         trvať. Len čo sa rozhliadne a nájde si výhodné miesto.
   </p>
   <p>
    Paulínke rozlejú sa hneď po tvári červené škvrny. Musí sa odvrátiť, aby zakryla
         rozčúlenie, ktoré ju prudko celú zachvacuje. Božemôj, či až do smrti bude ju prenasledovať
         prízrak mŕtveho Ervína? Či nemá vôbec práva na obranu? Či si už dosť nevytrpela za svoj
         hriech mladosti? Ako bude môcť žiť vedľa dieťaťa, ktoré znenávidela už vtedy, keď ho
         pocítila pod svojím srdcom? Nevie si to vôbec predstaviť. Krv sa jej búri, keď si na ňu
         pomyslí. Nie, s Elzou sa nikdy nezmieri. A v tomto čase zvlášť nemôže jej byť vítaný taký
         prírastok v domácnosti. Dosť má starosti s tým, aby nasýtila štyri malé krky. Zásob v
         komore niet, nákupy sú stále menšie, žene treba rozmýšľať, keď si zastane k sporáku, čo
         položiť do hrnca. A potom, u nich nieto miesta pre nájomníkov. Kuchynka je malá, izba
         zaprataná, sami sa nemajú kde dieť. Ako si predstavuje, že budú bývať, kde bude spávať?
         Ach, Paulínka má veľa námietok. Všetko sa v nej dvíha odporom a trasie hnevom a všetko jej
         tiež káže, aby sa vzoprela, aby sa bránila zubami-nechtami. Elza je veľmi nebezpečná, Elza
         dokončí v rodine rozvrat, Elza ju donúti, aby vypila až do dna pohár utrpenia. Ach, tak
         dobre to vie a tak naliehavo to cíti. Ale nemôže povedať nič, nemôže prejaviť ani nejako
         zjavnejšie svoju vôľu. Elza je predsa tiež jej dieťa. Má právo dožadovať sa od nej
         materinskej ochrany i materinského citu. Okrem toho Alpár, ktorý by mohol niečo namietať,
         tvári sa spokojne, nenachádza nijakú prekážku, pre ktorú by Elza nemohla u nich bývať.
         Dávno už povedal, že keď patrí do rodiny, dvere má vždy otvorené. Pri stole sa už nájde
         miesto a v izbe majú predsa prázdny diván. Tam môže pohodlne spávať. Áno, len nech sa
         zloží.
   </p>
   <p>
    Takto je Paulínka bezmocná. Alpárovi sa neopováži odporovať. Nikdy si to nedovolila a
         nikdy si to nebude ani trúfať. Kde on prejavil svoju vôľu, tam bola ona slabá.
   </p>
   <p>
    A Elza nepotrebuje dlhý čas na to, aby sa v novom prostredí udomácnila. Ach, Elza nie je
         z tých plachých duší, čo sa chvejú ako osikové listy na dlhých stopkách vždy, keď sa
         približujú k novým veciam. Vo svojom živote už stačila prekonať stud a okúňavosť.
         Popremieňala mnohé miesta, je navyknutá ľahko prichádzať a ľahko odchádzať. Jéj nohy sú ako
         struny, pohyby ako vánok. A práve s takou ľahkosťou berie do rúk i predmety, ktoré jej
         nikdy nepatrili. Všade sa cíti doma, všetko si prisvojuje. Nemýli ju, že uberá niekomu
         miesto alebo i chlieb. Za niekoľko dní stačí sa rozložiť po celom byte. Pod stolom povaľujú
         sa Elzine drobné topánočky, na stole Elzine vlásenky, rozličné sponky, na umývadle Elzino
         voňavé mydlo, prášok na vlasy, na šnúre nad sporákom sušia sa Elzine dlhé a tenké pančuchy,
         niekedy i lesklé hodvábne nohavičky alebo košieľka, na skrini visia Elzine šaty, na
         stoličke je Elzin klobúk a najnovší závoj, pred zrkadlom plno sponiek, ihiel, hrebenčekov,
         všelijakých mastičiek, olejčekov a hlavne vlasov, dlhých, vlnistých, poskrúcaných alebo aj
         celých chlpov. To všetko patrí Elze. Nieto temer miesta, do ktorého by nevnikla. Oči sa s
         ňou všade stretnú, ba cítiť ju i v povetrí. Paulínka s hrôzou pozoruje, ako zaberá nové
         priestory. Zdá sa, že to robí náročky a na úkor jej, veď pomaly sa bude musieť s deťmi
         uťahovať. Je zo dňa na deň bezočivejšia. Ó, ako ju len nenávidí. Niekedy si praje, aby
         mohla na jej tvár zatiahnuť umrlčiu plachtu. A darmo by ju niekto presviedčal, že je to
         nepekná žiadosť a že ako matka nemala by si také myšlienky pripúšťať. Ona nepoznáva v Elze
         svoje dieťa. Kedykoľvek na ňu hľadí a najmä ráno a večer, keď sa vyzlieka alebo oblieka,
         poznáva v nej len ženu, a to ženu veľmi prefíkanú a bezohľadnú, celkom nenásytnú vo svojich
         žiadostiach. Každá iná matka by ju tak posudzovala. Elza nevie urobiť ani jeden pohyb tak
         skromne, aby sa povetrie pritom okolo nej nezakolembalo. Či sa už smeje, či hovorí, či si
         naberá lyžičkou z taniera polievku, či vykladá nohu na stoličku, aby si upevnila uvoľnenú
         pančuchu, či si oblieka blúzku alebo sedí pred zrkadlom a rozčesúva si vlasy, vo všetkom
         badať vypočítavosť. Možno si len dlhým cvikom zvykla na takéto spôsoby, a nemá nijaký
         zámer, lebo ich považuje za prirodzené. Ale Paulínka jej ich nevie odpustiť. Či si
         neuvedomuje, že nie je v dome sama? Aspoň na chlapca, ktorému sa už otvárajú oči, by mala
         mať ohľad, nehanebnica.
   </p>
   <p>
    Zato Alpár je inej mienky. Nijako ho nemýli, že do rodiny pripadol ešte jeden člen.
         Podľa jeho výzoru a podľa jeho správania ľahko sa dá zistiť, že v duchu sa vlastne teší
         takejto zmene. Dosiaľ hľadel doma len na úzkostlivé a poľakané tváre. Teraz je tu predsa
         niekto, komu sa nechvejú oči, keď sa s nimi stretne. Elza nepozná starosti, nepomýlil ju
         spochabený svet, neľaká sa zajtrajšieho dňa. Jej pohľad zostal otvorený, jasný, jej smiech
         nemá kazu. A to znamená pre neho určité osvieženie, mohlo by sa povedať zabudnutie. Naraz
         sa cíti aj on smelším. Ach, Elza má veľmi nákazlivý smiech. Odkedy ho tak blízko a tak
         často počúva, odpútava sa i od posledných povinností. Remeslo už celkom prenechal učňovi a
         Petrovi.
   </p>
   <p>
    A urobil to s ľahkým svedomím. Veď remeslo mu bolo vlastne príťažou. Nikdy k nemu naozaj
         neprilipol, nikdy mu ani tak dobre nerozumel, aby ho mohol ľahko vykonávať, lebo nebol na
         prácu stvorený. Jeho ruky boli príliš jemné a príliš mäkké, aby mohli pevne uchytiť tvrdý
         predmet a aby im neprekážal špinavý olej a hrdza, jeho myseľ bola príliš prelietavá, aby sa
         vládala dlho piplať s tou istou robotou. Ach, nie. Práca človeka zráža príliš nízko k zemi,
         práca človeka sputnáva, podrobuje. A on chcel byť slobodný, chcel mať surovú zem a všetko,
         čo s ňou súviselo, hlboko pod sebou, chcel stále kráčať pred ľuďmi, nenávidel prízemnú
         otročinu, od malička sa proti nej bránil. Prijal ju len ako východisko z núdze. Bolo sa
         treba niečoho chytiť, keď mal ženu a deti. Ale teraz, keď pocítil, že sa staré záväzky
         uvoľňujú, bez výčitiek svedomia sa i jej zbavil. Od rána do večera má neobmedzený čas. Ide
         si svojou cestou, nič ho nehamuje. Myšlienky sa zase slobodne roja, v prsiach horí ešte
         plameň, nieto dôvodu sa nejako uskromňovať. A tu je táto Elza, veselé dieťa, ktoré bolo
         stvorené zaiste iba preto, aby rozdávalo radosť. Sama prišla a rozložila sa v dome. Na svoj
         vek je už dobre zrelá, ale nerobí z toho tajnosti a sviatosť, ako robia iné osoby. Smeje sa
         vtedy, keď sa jej práve chce, obracia sa celou tvárou, hľadí vždy plnými očami. Jej reč je
         tuhá ako víno, ústa červené ako krv, zuby biele ako mlieko. Necíti potrebu odvracať sa od
         ľudí a uťahovať sa do kúta, keď si napráva pančuchu alebo keď sa prezlieka. Každé miesto
         jej vyhovuje na podobné úkony, lebo vie, že sa nemusí hanbiť za svoje telo a že práve taká
         smelosť jej svedčí. Ach, tá mladosť je príliš silná a príliš vábna, keď sa tak na ňu
         zblízka dívame a keď máme dosť času na ňu myslieť. Mohol by sa ešte k nej vrátiť. Alpár
         nepochybuje!
   </p>
   <p>
    Nie je vari taký starý a všetko predsa záleží na krvi, ak ona si žiada, my sme slabí,
         povoľní, ak ona sa púšťa do tanca, my ideme s ňou. Veru, červená teplá krv vždy vyhráva,
         pokiaľ si to praje. Naostatok nebolo by to zlé vrátiť sa o niekoľko rokov späť. Roztrhnúť i
         poslednú obruč, ktorá človeka sťahuje, pozabúdať a začať znovu. Možno by to robil lepšie
         ako dosiaľ. Rozhodne, má na to silu i odvahu, keď sa tak na Elzu díva.
   </p>
   <p>
    Paulínke bez príčiny neusadili sa v poslednom čase tri znateľné vrásky nad očami. Alpár
         sa zo dňa na deň viac spúšťa. Akoby zabudol na svoj stav. Neokúňa sa ani pred ľuďmi ani
         pred bohom. Nebodaj mu počarila. Od rána do večera visí na nej očami, preteká sa
         úslužnosťou. Elza musí mať stále cigarety, s obedom sa musí čakať na Elzu, večer treba
         nechávať na izbe okno otvorené, aby mohla Elza spať. Elze vyhovie vo všetkom, ostatné deti
         preň nejestvujú.
   </p>
   <p>
    V lete má Elza dlhý čas. Mohli by si teda urobiť výlet. Na okolí je niekoľko starých
         hradov, na pol dňa cesty husté ihličnaté lesy a sú práve také horúce dni. Idúcky sa môžu aj
         v rieke vykúpať. Paulínka im musí čistiť šaty, baganče, vypekať koláčiky, pripravovať
         batohy. Ráno si berú výletníci plecniaky, prikrývky, palice a vychádzajú rezkým krokom do
         slnca. Kade sa len môžu túlať a či sa nehanbia? Ľudia majú plno starostí, začína sa ťažký
         zápas o skyvu chleba, a oni si idú za zábavkou. Ach, Paulínka na nich každú chvíľu myslí a
         vždy má o niečo vpadnutejšie oči. Ale tí dvaja si to nevšímajú. Večerom sa vracajú
         rozjarení, s červenými tvárami. Zaváňajú ihličím a smolou. Niekedy donesú na prútiku
         skutočný hríb alebo kytičku dozretých jahôd, aby nemali prázdne ruky. A sú neobyčajne
         štedrí a zhovorčiví, lebo skúsili veľa, na šatách majú riepa a vo vlasoch šupiny. Skutočné
         deti prírody. V noci potom spia zdravým, hlbokým spánkom. Kto by sa nad tým nepohoršil?
   </p>
   <p>
    Paulínka teraz už slečne Füzy a Váličke ani nezazlieva, že prestali chodiť k nej. O čom
         by sa, božemôj, zhovárali, ako by si pozreli do očú. Veď vo dvore musí už každý vedieť, čo
         sa u nich robí. Alpár s Elzou neutekajú zo svetla. Málo dbajú, kde práve stoja a či ich
         niekto aj pozoruje. Všade sa cítia v bezpečí. Paulínka sa musí za nich červenať. Keď ide po
         ulici, sťahuje plecia, ako najužšie len môže, klopí oči, aby sa nestretla so známymi, lebo
         si myslí, že všetci ľudia na ňu hľadia. Chýr o zlom sa rýchlo roznáša. Ústa ho významnejšie
         a dôraznejšie vyslovujú, uši ho pohotovejšie zachytávajú, vrýva sa hlboko do pamäti a dlho
         sa tam udrží. Snáď v celom meste sa len o tom hovorí.
   </p>
   <p>
    Paulínka si niekedy myslí, že sa s Elzou bude musieť naozaj biť. Nevie ako. Ale dokázala
         by to aj nechtami a zubami ako ktorékoľvek rozdráždené zviera. Elza by si to zaslúžila.
   </p>
   <p>
    Ale potom ju zastihne náhly úder.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1302">
       </a>
       21
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Prišla zima.
   </p>
   <p>
    Zimy nebývajú tu na Dolniakoch také mocné a tuhé ako tamhore medzi vrchmi. Slnce má
         možnosť rozliať sa po celej širine zeme, porozpúšťať ľadový povlak a prehriať povetrie
         aspoň vo dne.
   </p>
   <p>
    Ale táto je pomerne dosť zákerná. Napomáhajú jej studené vetry, vysoká obloha a
         otvorené, jasné noci. Do striech a stien sa pevne zahryzol trvalý srieň. Dlažba na ulici
         cvendží a nad kanálmi chumelia sa mliečne pary. Ľudia si musia ohýbať chrbty, sťahovať
         plecia, pritískať k bokom lakte, zatínať päste, ak ju chcú zniesť, a musia sa aj tak všade
         náhliť, lebo cítia, že je nebezpečná.
   </p>
   <p>
    Toho dňa hneď od rána je na dvore rušno.
   </p>
   <p>
    V noci pripadlo trochu snehu. Sadol ticho. Prizdobil niekoľko stromov, rámy na oknách a
         ploty. Krik vrabcov pod strechou zatíchol, museli zaliezť dierami do tmavej šopy: taký
         biely a chladný povlak na zemi sa im nepáčil.
   </p>
   <p>
    Ale keď Paulínka vyzrie oknom na dverách, vidí už plno stôp. Rozmeriavajú plochu medzi
         staviskami všetkými smermi a pribúda ich na hornej strane, kde sú drevárne a kde v širokej
         drevenej nádobe stojí starý oleander. Ľudí musel zachvátiť nejaký nepokoj. Pobehúvajú po
         dvore, vzrušene o niečom rozprávajú a rozkladajú rukami. A nie sú to iba obyvatelia dvora.
         Prichádzajú i susedia, ba i celkom cudzí, neznámi. Išli vari okolo, a keď videli, že v
         bráne je rozruch, vošli zo zvedavosti dnu. Všetci majú tváre bledé a vyjavené, akoby ich
         ovial planý dych.
   </p>
   <p>
    Pravdaže, najpohyblivejšia a najhorlivejšia je slečna Füzy. Ona je vlastne pôvodcom
         tohto neobyčajného zhonu. Kým jej ostrý nos nevnoril sa do prúdu chladného povetria, bol
         všade pokoj. Pod oknami spočíval nerušene nový sneh. Zo starého komína, trpezlivého strážcu
         striech, vyplazil sa opatrne belasý kúdlik dymu a pomaly stúpal k šedivej oblohe. Dolu pod
         stenou povaľovalo sa zlomené koleso, deravý sud, niekoľko zhrdzavených obručí, dva železné
         ráfy a zodratá metla so zdrapom skôravenej handry na rukoväti. Všetko nemí pozorovatelia.
         Zaiste ony by vedeli najviac vyprávať. No nezaujímajú sa o záležitosti ľudí, ktorí okolo
         nich prechádzajú. Sú celé pohrúžené do spomienok na časy, keď ešte boli užitočnými
         predmetmi. Pre nich by sa akiste i tento deň minul nerušene ako ktorýkoľvek predchádzajúci.
   </p>
   <p>
    Ale náhle zaštrká v zámke kľúč, cvakne zostra kľučka, vo dverách sa zjaví slečna Füzy v
         krátkom prešívanom kabátiku, olemovanom čiernou kožušinkou, a na jej tvári vidieť, že dnes
         nemieni mlčať.
   </p>
   <p>
    Možno mala veľmi nepokojnú noc. Anjel spravodlivosti nástojčivo naliehal a dovŕšila sa i
         miera trpezlivosti. V poslednom čase žila vo veľkom napätí. Nebola schopná pokojne sedieť
         ani nad svojím rámom. Vo dne nevedela sa sústrediť na nijakú robotu a v noci neprichádzal
         sen. Niekde pod srdcom jej skučal tenký, psí hlások. Podchvíľou musela pribehúvať k oknu a
         sliediť dolu po dvore, spájať rozličné zvuky, ktoré zachytila, a domýšľať si. Ó, vyžadovalo
         to mnoho úsilia a ešte viac trpezlivosti. Ale teraz rozhodla sa konať.
   </p>
   <p>
    Prvý ostrý pohľad patrí strane, odkiaľ prišlo pohoršenie. Nepochybne je to Váličkin
         tmavý a podozrivo tichý kút vzadu vo dvore, potom sa pohľadom zastaví na oknách Alpárovie
         bytu, tvárou jej prebehne pritom zákmit škodoradostného úsmešku, ale hneď sa spamätá, akoby
         si pripomenula svoje poslanie, vojde rozhodne do snehu a kráča vzpriamene a víťazne naprieč
         dvorom k bráničke, ktorou sa vchádza k záhradnému domčeku pani domácej. O chvíľu sa vracajú
         obe: malá pani domáca v bielych kapčekoch, v starom, už dobre ošúchanom a vyblednutom
         zamatovom šále na hlave, a slečna Füzy. Vzrušene o niečom hovoria a podídu k drevenej
         nádobe s oleandrom. Slečna Füzy je tu najrozčúlenejšia a najvýrečnejšia. Ukazuje prstom na
         rozbŕľanú zem pri kmeni oleandra, potom vezme triesku, rozhŕňa hrudy, akoby niečo medzi
         koreňmi hľadala. Nejakú chvíľu sa obe ženy krútia okolo, nakláňajú hlavy, ukazujú prstami,
         pichajú trieskami. Niečo vari objavili, a teraz to dôkladne obzerajú, aby nadobudli vo
         všetkom istotu. Keď sa zdá, že slečna Füzy pani domácu o svojom náleze dostatočne
         presvedčila, zase sa vystrie, aby ukázala celú svoju vysokú dôstojnosť, ukazovákom pritisne
         si rozhodne okuliare ku koreňu nosa a neodkladne ponáhľa sa oznámiť novinu ďalej.
   </p>
   <p>
    V nasledujúcej chvíli prichádzajú zvedavci v skupinách i jednotlivo, všetci sa tiesnia
         okolo oleandra. Niečo pozorujú, krútia hlavami a obzerajú sa nedôverčivo po dvore. Nakoniec
         príde policajt s dvoma žandármi. Slečna Füzy sa nadarmo nebrodila tak zavčasu snehom.
   </p>
   <p>
    Vtedy už Paulínka nevie potlačiť zvedavosť. Ráno máva obyčajne veľa práce, deti
         vstávajú, Peter sa chystá do školy, treba kúpať malú Veroniku, potom upratovať. No teraz
         neskončí ani polovicu. Čože sa robí? Opáše si zánovnejšiu zásteru, stiahne rukávy až na
         zápästie a vyjde. Trochu sa aj zmätie, keď vidí vo dvore toľko ľudí.
   </p>
   <p>
    Žandári práve rozhrabúvajú zem pod oleandrom. Nepôsobí im to nijakú námahu, hoci vrchné
         hrudky sú zamrznuté. Niekto to robil už pred nimi, nuž zem sa ľahko oddeľuje a rozsýpa. O
         chvíľu sa ukáže neveľký uzlík, zrejme už porušený, preto sa ľahko rozväzuje, a v ňom úbohá
         kôpočka krvavého mäsa.
   </p>
   <p>
    Tak, teraz je to už von. Aj úrady vedia, že sa na tomto dvore ukrýva nejaká beštia,
         ktorá sa takýmto spôsobom chcela zbaviť hanby. Ale božie oko bdie neustále nad svetom a
         nedovolí, aby sa ľudské hriechy mohli jednoducho a beztrestne zahrabávať do zeme. V každom
         prípade nájde si prostredníka, ktorý odhalí zločin. Niekedy sa to stáva až po rokoch a
         často vtedy, keď je páchateľ na božom súde. Ale teraz božia vôľa neotáľala. Konala
         rýchlejšie, ako si hriešnik domýšľal.
   </p>
   <p>
    V ľuďoch stydne krv. Ach, taká hrôza. V uzlíčku je naozaj malé dieťatko, ktoré sa mohlo
         narodiť iba včera alebo dnes v noci, lebo nestačilo ešte ani sčernieť. Tielko má červené,
         svieže, len miestami osinuté. Krkavčia matka ho zakrútila iba do novinového papiera a do
         kúska hrubej vrecoviny. Leží tu pokrčené, akoby ho iba bruško bolelo, ale s hlávkou
         neprirodzene vyvrátenou. Mohlo sa, pravdaže takto narodiť a matka sa iba naľakala, zaniesla
         ho sem, aby nepadlo na ňu podozrenie. Ale mohlo sa stať aj niečo inšie. Božemôj, ako môžu
         hľadieť do svetla a spokojne spať také tvory?
   </p>
   <p>
    Myšlienky sa už vzpínajú, keď sa majú len toho dotknúť. Človekovi srdce stíska. Ani svet
         by svetom nebol, keby tu nezasiahla spravodlivosť.
   </p>
   <p>
    Strážmajster otvára remennú tašku a vyťahuje z nej zápisník. Musí konať svoju povinnosť.
   </p>
   <p>
    A slečna Füzy ochotne informuje. Vlastne na celý nález ju priviedla sučka. Ano, aby
         rozumeli, ona má doma malú sučku, veľmi čisté a inteligentné zviera. Dnes v noci bola
         nespokojná, vyskakovala na dvere a skučala. Myslela si, že potrebuje ísť von, preto ju
         pustila. Ale sučka začala na dvore zavýjať, utekala rovno pod oleander a vyhrabala tento
         uzlíček. Bolo to v túto noc. Hneď ráno oznámila prípad pani domácej a potom išla na
         strážnicu.
   </p>
   <p>
    Áno, tak to rozpovedala doslova aj pri udaní. Ale strážmajster by bol zvedavý, či
         nepobadala nič podozrivého, keď bola v noci na dvore?
   </p>
   <p>
    Slečna Füzy zodvihne hlavu, aby dala najavo, že má snahu rozmýšľať, ale vo svojej hlave
         nenachádza nič podozrivého, čo by mohlo pána strážmajstra uspokojiť.
   </p>
   <p>
    Nejakú stopu na snehu!
   </p>
   <p>
    Vtedy ešte sneh nebol. Napadol nad ránom.
   </p>
   <p>
    A ráno?
   </p>
   <p>
    Nič!
   </p>
   <p>
    Potom azda má aspoň určité podozrenie!
   </p>
   <p>
    Ó, v tom smere im slečna Füzy môže zase poslúžiť. Nadarmo nestriehla pri okne. Dávno už
         pozoruje istú osobu, ktorá sa veru nechová tak, ako by sa patrilo na vydatú ženu. Chodí ani
         púzika, stále vylízaná, vypomádovaná, lepí na seba parádu ani princezná, vyvaľuje na
         cudzích chlapov oči, kýva im z okna, možno si dovoľuje aj tajné schôdzky. Ona ju pár ráz aj
         vystriehla, ale taká osoba nemá za necht hanby, šliape po ľudských i božských zákonoch a
         myslí si, že nieto takej udice, na ktorú by sa ona chytila. Ale prerátala sa. Od pár čias
         jej farba na lícach obledla, neukazuje svoju kožku, zalieza niekde do kúta, akoby sa bála
         svetla. Akiste nemá čisté svedomie. Netreba im ani ďaleko ísť. Len nech sa obrátia na pani
         Válikovú. Tá im bude vedieť viac povedať o odhodenom dieťati.
   </p>
   <p>
    Slečna Füzy triumfuje. Za hrubými sklami jej okuliarov žiaria ohne víťazstva. Bezpochyby
         svoju úlohu zahrala dobre. Teraz bude už každý vedieť, čo ona znamená. Zaiste. Len si ešte
         počká na svoju obeť. Bude to veľké zadosťučinenie pre ňu, keď bude vidieť hriešnicu
         pokorenú. Vždy si priala, aby bola pri tom.
   </p>
   <p>
    Ale úradné osoby nemôžu vykonať hneď svoju povinnosť, lebo dvere na byte pani Válikovej
         sú zamknuté. Azda nebude doma.
   </p>
   <p>
    Akože, to je nemožné. Veď slečna Füzy ju ešte večer videla. Nemala kedy odísť.
         Naostatok, brána býva v noci zatvorená. Akiste sa skrýva. Treba len búchať.
   </p>
   <p>
    Strážmajster nazerá oknom. Nie, vo vnútri sa nič nehýbe.
   </p>
   <p>
    V takom prípade treba vyraziť dvere.
   </p>
   <p>
    Veru, iné ani neostáva, len z úradnej moci vypáčiť dvere. Keby bola Válička nevinná,
         sama by otvorila, ba bola by už dávno vyšla na dvor, keď počula taký zhon. Či nie je
         zvedavá, čo sa to robí práve pred jej dvermi? Prečo zaliezla do diery ani syseľ a prečo sa
         neukáže, keď ju vyzývajú úrady? Nuž v tom je zaiste veľký háčik. Nikto nemôže zazlievať
         strážmajstrovi, že používa taký nezvyčajný spôsob. Má na to právo.
   </p>
   <p>
    Niektorý z prítomných chlapov pohotove podáva policajtovi sekeru a ten sa nemusí veľa
         namáhať, aby uvoľnil zámku.
   </p>
   <p>
    V mene zákona!
   </p>
   <p>
    Zvedavci tuvon sú už netrpezliví. Kriminálny prípad, ktorý od rána vzrušuje celú ulicu,
         dostáva rýchly spád. V nasledujúcej chvíli musí prísť riešenie. Tískajú sa do uvoľneného
         otvoru, pristavujú dych, otvárajú ústa, chceli by vidieť konečne vinníčku na kolenách a
         rozhodne v okovách.
   </p>
   <p>
    Ale strážmajster nejako váha. V prvej miestnosti nebadá nič podozrivého. Je to iba
         kuchyňa. Na čokoľvek pohliadne, všetko nachádza v najväčšom poriadku: začiernený sporák,
         niekoľko hrncov na platni, kvetovaný obrus na stole a na ňom budík ukazuje práve desať, z
         múrika nad sporákom zoskakuje práve strakatá mačka a ponáhľa sa von. Tak to býva i v iných
         domácnostiach, nič nenasvedčuje o nejakom neporiadku. Bude musieť nazrieť do izby. A tu
         celkom nadobudne presvedčenie, ktoré sa mu ohlasovalo tušením hneď vtedy, keď musel dať
         príkaz úradne otvoriť dvere, že jeho zákrok prichádza neskoro. Pani Váliková leží na
         posteli a neprejavuje nepokoj alebo rozhorčenie nad tým, že dostala takú nezvyčajnú a
         nepríjemnú návštevu. V tvári je biela, ako vždy bývala. Aj oči má otvorené, ale celkom
         meravé, nehybné a tvrdé ako sklo. Zaiste, neborká, nedovolala sa nijakej pomoci v noci, keď
         ju najviac potrebovala. Alebo ide o prípad samovraždy, aby za svoj zločin nemusela pykať.
         Ťažko predčasne tvrdiť. Vlastnú pravdu vyjaví pitva. On môže konštatovať len smrť a zatiaľ,
         kým príde súdna komisia s lekárom, musí dať zapečatiť byt. Nuž tak.
   </p>
   <p>
    Panebože, kto by bol niečo podobné očakával?
   </p>
   <p>
    Nad celým dvorom ovisne nehybná tíš. Je ťažká ako kameň. Vkliňuje sa pevne medzi steny.
         Pod ňou všetkému je clivo a otupne. Ak niekto prechádza popod bránu, počuť jeho krok až
         niekde v základoch staviska, klop, klop, ak niekto vysloví slovo, musí sa obzrieť, lebo sa
         mu vracia v ozvene od chrbta, akoby vošiel do sklepnej pivnice. Povetrie mrzne a s ním i
         myšlienky, ktoré sa ešte opovážia v niektorej hlave pučať. Ach, ťažko sa dýcha v takomto
         prostredí.
   </p>
   <p>
    A najhoršie vari Paulínke, lebo cíti, že na jej život kladie osud zase studené prsty.
         Vymýšľa si storaké roboty, lebo sa nazdá, že nimi zahluší ten nepokoj, čo ňou lomcuje.
         Najprv sa pustí do komory. Je tam veľa prachu, pavučiny, starých fliaš, črepov a ešte veľa
         zbytočného haraburdia po kútoch a na policiach. Bude dobre, keď ho preberie, roztriedi a
         znovu podľa potreby usporiada, aby bolo viac miesta. V poslednom čase aj rúra jej zle
         pečie, bolo by ju treba vyčistiť a potom aj kuchyňu pozametať a vydrhnúť. Veru, dnes na
         každom kroku stretáva sa s nejakým nedostatkom, všetko si žiada jej rúk, hoci nie je ani
         sobota a ani kalendár v dohľadnom čase neoznamuje význačné sviatky. A sú to všetko roboty
         sýte, ktoré vyžadujú celé telo a celú myseľ. Inokedy pri nich nezabúda len na svet, ale aj
         na svoje trápenie. Stratí sa niekde v nespočetnom množstve rozličných náhlych a prudkých
         pohybov. Cíti len pálčivú horúčavu pod kožkou, ako i napätie, ktoré ju núti stupňovať
         horlivosť, potom celkovú únavu a hlavne uspokojenie, že vykonala niečo užitočného.
   </p>
   <p>
    Ale teraz by sa darmo usilovala, prepínala. Ruky, nohy vykonávajú každý úkon mechanicky
         a chladne, nevedia strhnúť so sebou ani najbližšiu žilku, akoby mali osobitnú dušu, rozum i
         vôľu.
   </p>
   <p>
    A tak Paulínka nevie uniknúť mučivým myšlienkam. Obletujú ju ako mračno rozdráždeného
         hmyzu, ktoré každou chvíľou vzrastá.
   </p>
   <p>
    Pred sebou stále vidí Váličkinu meravú tvár so sklenými očami. Božemôj, čo sa to stalo a
         prečo práve ona? Nikdy by si to nebola pomyslela. Priam sa jej hrozí, a predsa sa k nej
         vracia, akoby sa musela presvedčiť o jej totožnosti.
   </p>
   <p>
    Áno, ona. Nedávno ju ešte videla. Prechádzala na mrkaní dvorom a odvrátila tvár, keď sa
         ich pohľady mali stretnúť. Bola vždy taká ostýchavá a plachá. Neznášala pokojne blízko seba
         ľudí. Bola drobná, útla, mala úzke plecia, priezračnú pleť, ihneď sa rozochvela, ak zvonku
         na ňu niečo nešetrne doliehalo. Predtým sedela tu každý deň s drobným pletením. Vravela
         málo, aj v reči sa cítila neistá, len jej drobné biele ruky usilovne narábali ihlicami a
         jej pokorné oči zavše slabo zablikali. Mal to byť plachý úsmev, ktorým chcela dať najavo,
         že je rada, keď vie, že má nablízku niekoho, kto miesto nej rozmýšľa, rozpráva a kto ju
         chráni. Aspoň Paulínka to tak chápala. Nuž čo chcela povedať tým studeným pohľadom, ktorý
         si zabudla na tomto svete? A prečo ľudia tak divne hľadeli, keď vyšla dnes medzi nich na
         dvor? Či by mali mať naozaj nejaký podklad všetky tie poznámky, výstrahy a pripomienky,
         ktorými ju slečna Füzy v poslednom čase tak často obliehala?
   </p>
   <p>
    Príznakov by bolo dosť. Válička sa naozaj niekedy tak správala, že mohla vzbudiť
         podozrenie. Na Alpára sa nevedela pozrieť otvoreným pohľadom a jej tvár sa hneď chytala do
         plameňov, keď ho niekde nablízku pobadala, a predsa musela tu niekde nablízku sedieť, keď
         bol doma.
   </p>
   <p>
    I Alpárovi by sa dalo všeličo vytýkať. Ako sa pamätá, nie každú noc spal doma. Dokonca
         jedno ráno, keď sa vracal zo schôdze, ako on zvykol vravieť na ospravedlnenie, mala všetky
         predpoklady veriť, že neprišiel bránou. A preto dnes na svitaní hneď niekde zmizol a
         neukazuje sa na celom dni, veď v poslednom čase, ako je doma Elza, to nerobieval. Paulínke
         sa niekedy zatočí hlava a musí potom na chvíľu prestať v práci, aby nadobudla zase
         rovnováhu a udržala sa na nohách. Pravdaže, môžu to byť iba čierne mátohy. Krátkozraké oči
         videli krivo, zlomyseľní ľudia nafukovali malú a riedku pavučinu, ktorá sa teraz v prievane
         trepoce a plaší všetkých. Veď Alpár bol zaviazaný Válikovcom vďakou. Od prvej chvíle, ako
         prišiel sem do mesta, sa s nimi spriatelil, neraz ich pred Paulínkou ľutoval a možno on
         nahovoril Kuzmu, aby prispel na Válikovo liečenie v sanatóriu. Ba keď mu prišlo pozvanie,
         sám sa ponúkol, že ho do ústavu odprevadí. Robil to všetko iba z priateľstva. Nebolo badať,
         že by mal pritom nejaké bočné úmysly. Prečo by sa malo vysvetľovať len vo zlom, že bol milý
         aj k Váličke, keď sa vari zavše prívetivejšie pozrel. Či ňou musí každý pohŕdať?
   </p>
   <p>
    A veď Válička nesedela len doma. Občas navštívila muža v sanatóriu a vtedy cestou
         stavila sa i pri svojom bratovi niekde v Turci, kde obyčajne pobudla niekoľko týždňov.
         Dieťa mohlo prísť aj takto. Áno, áno!
   </p>
   <p>
    Ale potom Alpár má povinnosť brániť sa, keď padlo na neho podozrenie. Nesmie dovoliť,
         aby ľudia pohadzovali za ním očami, a nesmie tiež pripustiť, aby ona zostala v
         pochybnostiach. Teraz je to vážna vec, ktorá sa nemôže odbaviť len nevšímavosťou alebo iba
         zvýšenou podráždenosťou. Ako sa ukáže ľuďom na oči? Čo si budú myslieť o nich deti, keď
         dorastú?
   </p>
   <p>
    A nakoniec má aj právo brať ho na zodpovednosť. Dosť bolo mlčania, zatajovania a
         obchádzania. Musí povedať, čo vlastne chce. Paulínka už neznesie ďalej takýto stav. Veď je
         tu ešte aj Elza. Do všetkého musí prísť jasno. A to ešte dnes. Sama bude na tom nástojiť,
         lebo sa tak rozhodla. Nech sa už robí, čo sa má!
   </p>
   <p>
    A naozaj, večer uloží deti spať, a hoci je celodennou robotou a hlavne nepríjemnými,
         vzrušujúcimi udalosťami, ako aj mučivými myšlienkami unavená a zdrvená, predsa sa vráti do
         kuchyne a sadne si k obšívaniu, aby mohla dočkať Alpára.
   </p>
   <p>
    Ach, aká clivota zviera srdce, keď si človek musí uvedomiť, že niekde uprostred pustej
         noci bdie sám v rozľahlom dome. Áno, je to hneď prvá noc, ako musela nazrieť do sklených
         očú nešťastnej Váličky. Stopy ľudí, ktorí sa dnes premleli dvorom, poťahujú sa vonku na
         snehu tenkým povlakom ľadu, lebo vysoko ponad strechu rozprestrela sa zase vyleštená
         mliečna cesta s kŕdľami studených hviezd. Na stenách podrastá včerajší srieň a pod strechou
         primŕza posledná kvapôčka, ktorá od rána vytekala z prehnitého nárožného trámu a chcela
         stiecť po hladkej plôške plechu do žľabu. Všetky okná sú vyhasnuté a tiché, lebo ľudia chcú
         spať, keď je noc. Len jej prichodí bdieť nad svojou samotou.
   </p>
   <p>
    Tu z povaly visí lampa. Žiarovka si vytrvalo pobzukáva a okrúhle tienidlo vrhá prudko
         svetlo nadol, aby čím presvedčivejšie mohlo nahradiť deň. Ale v tomto umelom svetle sú
         predmety podivné, neskutočné, akoby iba vodovou farbou vymaľované, a po stenách nalepené
         obrázky tých predmetov, ktoré tu nedávno naozaj stáli a svojimi hranatými tvarmi bezpečne
         zaplňovali priestor. Teraz tu vyjavene hľadia a zdá sa, že ani samy sa nepoznávajú. Starý,
         dokálaný a už aspoň päť ráz zliepaný kredenc je hladký, stôl má neporušené hrany, hrnčeky
         na polici, čistý, lesklý porcelán akoby iba nedávno boli vypadli zo stružlín, staromódne
         hodiny, rovný a všade, do krajov vypätý ciferník. Ach, nie, takéto ony v skutočnosti nie
         sú. Umelé svetlo im vytiahlo dušu, ktorú si rokmi v sebe objavili a ktorá ich v inom čase
         má vo zvyku vyplňovať až tak, že sa dá jednotlivo povedať: toto je náš kredenc, náš stôl,
         stolička, hrniec, lavór, nástenka nad lavičkou a všetko toto je naša kuchyňa. V ich
         pohľadoch je údiv a strach. Zrejme sa boja toho vyčkávania. Radšej by sa videli uložené
         hlboko v bezpečnej tme. Preto sú možno také nemé a meravé. Svoje miesto nevedia oživiť. Sú
         iba bledými tieňmi v prázdnom priestore.
   </p>
   <p>
    Božemôj, kde sa podela naša kuchyňa?
   </p>
   <p>
    Hodiny ukazujú pol jedenástej.
   </p>
   <p>
    Paulínka chce byť pokojná. Vytrvale sleduje mihanie drobnej ihly a dáva pozor, aby
         správne a rovno pridržiavala záplatku. Ako sa stehy množia, posunuje za švom palec. Robí to
         ľahko a rovnomerne. Nikde sa nezastaví. Jej prsty sú pevné a isté. Hlavu má stále rovnako
         sklonenú. Nebadať na nej ani najmenšieho príznaku náhlenia alebo netrpezlivého očakávania.
         Sama si túto umiernenosť vnucuje, lebo vie, že teraz potrebuje byť pokojná. Iba občas
         vykvapne jej na tú ruku, ktorou pridržiava záplatku, slza. Jedna slza, druhá, tretia.
         Pravdaže, nie takto hneď jedna za druhou. Trvá hodnú chvíľu, kým sa jedna skotúľa kanálikmi
         popri nose do teplého kútika, odtiaľ na niektorý dlhší vlások mihalníc a kým sa tam
         zaguľatí na takú veľkosť, aby svojou váhou mohla padnúť. Na ruke trochu pália, potom sa
         hneď roztekajú pomedzi biele, mäkké chĺpky a vsakujú drobnými dieročkami do kožky. Padajú
         stále na to isté miesto, a preto vytvárajú dosť znateľnú mláčku práve na ohybe zápästia.
         Ale Paulínka sa ich neponáhľa ani v kútiku očí pridržať ani z ruky stierať. Možno sú to
         spomienky, na ktoré v zhone života pozabudla, a teraz, keď v slzách tak živo prežarujú;
         teší sa im na chvíľu, kým nevsiaknu do svojich vylúžených čias.
   </p>
   <p>
    Veru tri spomienky: prvá, druhá, tretia. Všetky sú rovnako pálčivé a musia ísť za sebou
         ako listy v knihe, lebo sa nedajú inakšie čítať a všetky tri ju nútia, aby sa vrátila na to
         isté, dobre známe miesto.
   </p>
   <p>
    Ach, ako jej len odľahne zo srdca, keď vojde do svojej izby. Chvalabohu, všetko sa v nej
         zachovalo, ako bývalo voľakedy: masívny stôl s petrolejovou lampou uprostred, široké
         postele, vysoké skrine, malá svätenička pri dverách s pátričkami, veľká hlinená Panna Mária
         vo výklenku za riedkou záclonkou, dobre ožltnuté obrazy svätých v čiernych rámoch, večné
         svetielko pod obrazom Krista Pána, bujné muškáty na oboch oknách do ulice, na druhej strane
         okno do záhrady, kade vychádzalo ráno mútne slnce s veselým šumotom, za ním opravdivá
         záhrada, dosť široká, aby sa dalo do nej hľadieť, a dosť zelená, aby očiam lahodila. V nej
         dozrievali každým rokom dobré slivky, veľké, sladké duranzie, mäkké, žlté alebo
         svetloružové belice, v nej vyspevovali v máji vtáci so zlatými zobáčikmi. Ďalej potom
         hlboký potok, ktorý vždy tak mocne hučal, že spôsoboval na chúlostivých miestach tela
         mrazenie. Nuž to je veru zvláštne, že všetko tak zostalo, ako to bývalo voľakedy. Musí sa
         tomu tešiť.
   </p>
   <p>
    Ale opravdivú slzu radosti vytíska jej z očú tá skutočnosť, že sa tu ešte môže stretnúť
         so svojou matkou. Sedí na posteli. Má biely kabátik, chudé, priesvitné ruky, vzdušnú,
         velebnú tvár, hlboké oči. Čierne prúdy ťažkých vlasov padajú jej na slabé plecia a odtiaľ
         dvoma mocnými prameňmi po stranách bieleho hrdla na ploché, tiché, vyhasnuté prsia.
         Vysušenými ústami stále pohybuje. Istotne sa zhovára so svojím Pánom, ktorý si ku nej
         prisadol. Paulínka na ňu hľadí. Zdá sa jej taká vznešená a krásna, že sa ju neopováži
         osloviť. Stačí, keď ju má pred očami tak blízko, ako ju mávala voľakedy. Pri nej sa dobre
         cíti: ako dievčatko, ktoré pribehlo domov od hry a zisťuje, že si nikto nevšimol jej
         neprítomnosť. Tu, hľa, zase jej otec, dobrý, vyskúšaný a osvedčený zámočník. Má pred sebou
         rozložený starý zhrdzavený verk: tenké pliešky, háčiky, skrutky, strunky; všetko na
         handričke, už vymočené v oleji, len zložiť. Jeho prsty sa neustále mrvia, a hoci sú čierne
         a dokálané od roboty, tvrdé a neotesané ani kolíky, predsa ľahko chytajú tie najdrobnejšie
         a najjemnejšie predmety. Keď sa tie prsty mrvili, Paulínka nemala žiadne starosti. A ktože
         sa to ponáhľa takým dlžizným krokom dolu cestou za vozom. Hó, zastavte kone, veď je to
         veľký Tóno, i on si chce sadnúť. Áno, veľký chlapec, mocný chlapec, verný kamarát a dobrý
         ani chlieb, ktorý mu ona dávala. Smeje sa na ňu celými ústami a sadá si na klanicu tak, že
         mu nohy previsujú dolu popri kolese až po zem. Zbohom sa tu majte. Kone sa pohnú a Tóno sa
         len smeje a smeje sa na ňu celou cestou, až kým voz nezájde do zákruty.
   </p>
   <p>
    Áno, tri spomienky a každá z nich sa stopí v jednej teplej slze. Možno tá posledná
         najdlhšie hreje, pomenšie sa rozpíja, dotýka sa aj citlivých miest, niekoľko tenuškých
         strún života, ktoré voľakedy v súvislosti s týmito citmi chystali sa ladiť na samostatnú
         melódiu, sa rozozvučalo. Robí to dobre zmyslom, ktoré sa práve zobúdzajú, očakávajú vari aj
         pieseň. Ale nie, nebude z toho nič, strunky sú slabé. Dlhšie na nich nikto nehral, hoci
         teraz prichádza na to, že to bolo na škodu. Život azda práve na ich pieseň čakal a nedočkal
         sa. Zostáva v srdci iba výčitka.
   </p>
   <p>
    Lebo tak to býva: Dvaja ľudia, vyjdú spolu a majú pevnú vôľu držať vedno. Ale niekde na
         začiatku urobia chybný krok, ich cesty sa rozchádzajú a oni sa viac nedovolajú. Azda po
         dlhých rokoch, neskoro, neskoro stretnú sa ešte niekde na podstení, kde sa slnko dobre
         opiera, aby si povedali posledné zbohom. Ona prišla na faru, syn potrebuje starej materin
         krstný list. A on sa vybral pozrieť zaťkovo žito na horný koniec, ale má dosť času. Môžu si
         teda sadnúť na lavičku a porozprávať sa. Tak sa to žiada človekovi, keď sa stretne s niekým
         po rokoch, na koho často myslieva. Obaja sú už starci: prsty sa krivia, vlasy tvrdnú, kosti
         krehnú, žily napúchajú a kožka už nemá takú pružnosť, akú voľakedy mala, ale oči, tie sa
         ešte zalesknú, keď sa o ne obtrie teplejšia spomienka. Najprv rozprávajú o tom, čo zažili.
         Boli dlho oddelení a každý hľadel na svet inými očami. Ale potom si on mužne odkašle a
         povie, že to malo byť všetko inakšie. Nemôže sa síce ponosovať na svoj život, mal dobrú
         ženu, poslušné deti a neviedlo sa mu zle. No k úplnému šťastiu vždy voľačo chýbalo, lebo on
         vlastne mal rád jedine ju. Áno, voľakedy jej to tiež chcel povedať, aj o ruku ju mal vôľu
         popýtať, všetko mal dopodrobna rozmyslené, ale bál sa, že ho vysmeje.
   </p>
   <p>
    Ona bola taká vznešená, jemná, samý šuchot, vôňa, smiech, a on iba neokrôchanec, ani nie
         veľmi bohatý a urastený. Potom sa nejako rýchlo vydala, nuž on sa musel tiež zaopatriť. Tak
         teraz je to vonku. Po koľkých rokoch? Na tom nezáleží! Ale nebol by ani pokojne zomrel,
         keby jej to nebol stihol povedať. A naozaj, zdá sa, že ho už nič netlačí. Zahľadí sa
         pokojne do slnca a na tvári sa mu usadzuje mier, akoby ho unášalo do driemot. Ona si ho
         úkosom prezerá, no hneď sa za tento otvorenejší pohľad zahanbí, začne si očistom zatláčať
         neposlušné vlasy nad čelom pod čiernou šatkou a doloží, že niekedy pánboh chce inakšie, ako
         si to želajú ľudské srdcia. Potom zase plynie rozhovor pomalým tokom. Krv v žilách im
         chladne a hustne, dávno vyzrela na prudkom slnci, prechádza už svojou pozdnou jeseňou.
   </p>
   <p>
    Veru, Paulínka si musí zhlboka vzdychnúť. Možno nie je dobre, keď človek zvádza malé,
         skromné svetielko, ktoré ho vyviedlo z pohyblivej kolísky na pevnú, tvrdú dlážku, a ženie
         sa za veľkými, oslepujúcimi svetlami, ktoré sa ukazujú medzi stromami na obzore. Možno si
         tým pretrháva biele korienky, ktoré ho pridržiavajú v pôde. Zaiste. Človek nemá zaprieť
         svoj pôvod. A Paulínka bola taká. Príliš zavčasu vystúpila na kopec a zahľadela sa do
         šíreho sveta, príliš vysoko pustila svoje túžby a príliš prudko hnala sa za nimi. Bola
         rada, keď mohla prekonávať svoje okolie, vystúpiť z neho a pohrdnúť ním, a pritom si
         neuvedomila, že pohŕda aj bezpečnými miestami a hlavne svojimi dobrodincami a ochrancami.
         Dnes ju bolí, že mohla byť vtedy taká nevďačná. Nemôže sa povedať, matku si mala rada i
         ozajstnú bázeň k nej cítila. Ale či bola k nej úprimná, či jej otvorila dokorán svoje
         srdce? Ach, nie, nie, vedela byť veľmi sebecká. Úzkostlivo chránila svoje dievčenské
         tajomstvá a zverovala sa jej až vtedy, keď potrebovala pomoc. Nešetrila ju, ba zasadila jej
         v živote posledný a vari najväčší úder, prinútila ju, aby išla zomrieť do hory pod svrčinu.
         A čo znamenal pre ňu otec? Či sa mu aspoň pozrela lepšie na ruky, či mu niekedy utrela
         stoličku, keď si sadal! Darmo by sa rozpamätávala. Nenašla takú príležitosť. Utekala od
         neho, lebo sa necítila v jeho blízkosti dobre. Zostal vždy pre ňu cudzincom. A predsa bol
         to usilovný robotník. Zodral sa pre ňu a nikdy nečakal od nej mzdu. Konečne, ako sa
         odmenila Tónovi za to, že jej naplnil mladosť takou živou radosťou a že ju vytrhol z
         pazúrov zlého ducha? Či si nezaslúžil ani pekný úsmev, keď si bral svoj batôžtek a
         odchádzal od nej? Bola to proste nedbanlivosť. Teraz by sa jej zaiste uľavilo, keby bol
         niekde nablízku, keby mala aspoň povedomie o ňom. Ale kde ísť za ním, ako mu dať znamenie,
         že je vo veľkom nebezpečenstve? Ach, darmo by kričala. Nedovolá sa ho.
   </p>
   <p>
    Paulínka hľadí na to miesto na ohybe ľavej ruky, kde posledná slza odkvapla. Ešte je
         lesklá, pri korení chĺpkov cíti chlad, tadiaľ vsiakla vlhkosť. Spomienky sa rozplývajú,
         clivé pozdravy čias, ktoré sa dávno pred ňou zatvorili. Všetko sa skončilo a teraz je sama
         v tomto veľkom dome. Biele svetlo nad ňou v žiarovke bzučí. A to je tiež jediný zvuk, ktorý
         počuje?
   </p>
   <p>
    Koľko je hodín?
   </p>
   <p>
    Nedávno bolo jedenásť. Teraz sa ručička prevažuje dobre cez dvanástu. Na čo ešte čaká?
   </p>
   <p>
    Človek nevie. Aj v najtemnejšej noci môže zablikať niekde svetielko a ukázať cestu, kade
         vykročiť. Azda aj ona naň myslí. Vari dúfa, že Alpárovi sa podarí nájsť výhovorku, ktorej
         ona bude môcť ešte uveriť. Áno, aj to by jej stačilo. Aj dobrá lož zaistí spokojnosť, mnohí
         tak žijú, len keď je to znesiteľné, lebo pohľad do prázdna je hrozný a samota mrazí. Ale
         dnes pravdepodobne darmo čaká. Alpár nepríde. A keby aj prišiel, nebude v takom stave, aby
         mohol triezvo rozmýšľať. Istotne zapadol s kamarátmi niekde v krčme. Bude musieť ísť spať.
   </p>
   <p>
    V posteli sa ešte modlí. Keď bola mladá, neopovážila sa vstúpiť do postele, kým pri
         stole neodrecitovala večernú modlitbu. Neskoršie tento zvyk zanechala. Ženy mávajú aj večer
         veľa starostí, telo je ukonané, myseľ otupená, ukolíše sa hneď, ak ju uvoľníme. A potom
         nazdala sa, že modlitby odriekajú iba deti, aby si vryli do pamäti dôležité prikázania a
         kresťanské cnosti.
   </p>
   <p>
    Ale zo spánku sa často strháva, lebo do sna sa jej podchvíľou vkrádajú hrozné obavy. Nad
         hlavou zjavuje sa jej veľký čierny vták, ktorý má studené, oceľové oči. Spúšťa sa rýchlo z
         výšin dolu a už-už ju ide ďobnúť ťažkým zobákom do čela. Alebo sa dajú do pohybu husté a
         nepriehľadné hory, prenasledujú ju, a ona nenachádza miesta, kde by sa pred nimi ukryla.
         Alebo sa pred ňou zem otvára, ona padá dolu hlavou do priepasti a pod sebou nevidí dna.
         Strašná úzkosť jej zviera hrdlo, musí otvoriť rýchlo oči, aby sa presvedčila, že leží na
         posteli, a zakaždým siahne rukou na vedľajšiu posteľ, kde by mal ležať Alpár. Nie, ešte nie
         je doma, ešte stále nechodí. Lebo posteľ je prázdna.
   </p>
   <p>
    Ale náhle sa jej zdá, že zachytila v tme nejaký podozrivý zvuk. Vari slabšie pero na
         diváne, kde leží Elza, puklo. Rýchlo otvára oči. Keď má človek podráždené čuvy, ľahko
         rozpoznáva aj ten najopatrnejší šuchot. A taká je teraz aj Paulínka. Nepriepustnosť čiernej
         tmy jej neprekáža, aby nepostrehla pravdu, ktorú dávno tušila. Poznáva ju len
         bezprostrednejšie, ako si priala, a to ju v prvom okamihu prekvapuje natoľko, že sa nevie
         opanovať. Po tele rozlieva sa jej horúca vlna a zároveň schytáva ju triaška. Ach, aká
         hanba, aká hanba. V očiach má plno sĺz, pohanenie prežíva všetkou krvou. Kde strčiť hlavu,
         aby nemusela nič počuť a nič vidieť. Horúčka jej stúpa do hrdla a do úst, zdá sa, že
         nevydrží a bude musieť vykríknuť. Ale potom náhle rozhoduje sa inakšie, akoby v nej
         vzplanula mocná túžba po spravodlivej odplate. Zoskočí rýchlo z postele a natiahne sa za
         vypínačom pri dverách. Nech sa ukáže holá pravda. Jej na tom už nezáleží. Pretrpela si už
         dosť.
   </p>
   <p>
    A naraz vleje sa do izby svetlo, biele ako vápno, a objaví zvláštny svet nočného
         neporiadku: odostlané postele, biele periny, pokrčené telá, rozhodené ruky, nohy, pochlpené
         vlasy, otvorené oči alebo prudkým svetlom oslepené oči, množstvo šatstva porozkladaného po
         stoličkách a naváľaného po zemi, akoby niekto prudkým pohybom odhrnul záves alebo akoby
         odvalil ťažkú skalu. Všetko sa náhle hemží, lebo je nepríjemné prehliadnuť takto náhle z
         tmy, kde sme si našli pohodlné, teplé miestečko a kde sme boli bezpeční, že nás nikto
         neuvidí, do ostrého svetla, ktoré sa k nám zhora derie tak bezočivo, akoby nás išlo
         vyzliekať donaha. Niekto klipká očami, lebo nevie rýchlo prehliadnuť, niekto vrtí
         nespokojne hlavou, niekto zase sa chce vopchať celý pod perinu a istotne by sa mu to
         podarilo, keby bol o piaď menší. Ó, svetlo môže spôsobiť veľa nepríjemností.
   </p>
   <p>
    Aj Paulínka je tej mienky. Zaiste sa presvedčila, ako svetlo vie na nepoznanie a často
         nie práve k našej spokojnosti zmeniť obraz, ktorý sme si vysnívali pod rúškom tmy. Možno by
         bola rada, keby mohla dojem, ktorý nadobudla, zotrieť a dostať sa pod perinu tam, kde ešte
         pred chvíľou lomcovala ňou horúčka. Tak bolo rozhodne lepšie. Mala síce pochybnosti, ale
         mohla proti nim postaviť svoje závažné nádeje. Radšej by obetovala i svoj pokoj, áno, i
         svoje šťastie. Ale je už neskoro. Svetlo vykonalo svoje dielo. Obraz, ktorý stihla
         zachytiť, prenikol jej hlboko do pamäti, a nedá sa ani vymazať, ani zabudnúť.
   </p>
   <p>
    A teraz ešte proti nej stavia sa Alpár.
   </p>
   <p>
    Ach, je hrozný vo svojom hneve. Možno naozaj celý deň pil. Oči mu horia ako dva
         zbojnícke ohne pod búrlivou nočnou oblohou. A tieto dve výstražné svetlá na jeho tvári sú
         to jediné, na čo sa dá ešte s kúskom ľudského strachu v tyle hľadieť. Ostatné je zviera,
         ľúty dravec, ktorému rozodiera chlpaté prsia pálčivý hlad po krvi. Čelo má jednu hrču,
         sánky sa mu vozia, hoci sa ich snaží zatískať pevne zubami, brada uteká sama dopredu, po
         celom tele vyskakujú belasé žily, dvíha plecia, krčí chrbát, keď sa pripravuje na skok, a
         jeho ruky sú ťažké, také ťažké, aké Paulínka na sebe ešte nikdy nepocítila. Ale Alpár si to
         neuvedomuje. Je ľahostajný, koľko úderov rozdáva, a bol by ľahostajný aj vtedy, keby
         niekoho nimi zabil. A to je veru na ňom najhroznejšie. Paulínka je tým priam zdrvená. Nikdy
         sa jej ešte neukázal v takejto podobe. Často sa spíjal, často ju i bil, no vždy zachoval
         mieru, ktorá sa dala pojať do ľudských medzí. Ani vtedy na svadbe, keď siahol za nožom, aby
         ju zarezal, nebol taký. Predsa ho obleskovala vedúca myšlienka, hoci ustrnutá a studená,
         ktorá dávala nádej, že v poslednej chvíli sa spamätá a odloží nôž a iba zatne zuby. Ale
         teraz nič takého. Je tupý, hluchý a neúprosný, akoby zhasla v ňom duša a na kameň stvrdla
         zločinecká vôľa.
   </p>
   <p>
    Vanie z neho hrôza.
   </p>
   <p>
    Svoje previnenie neuznáva. Rozhorčuje sa akoby spravodlivým hnevom, že sa ho niekto
         opovážil rušiť v nočnom pokoji. Komu patrí tento dom? A kto má tu rozhodovať? Už toho má
         práve dosť. Prilepila sa naň ako pijavica a cicala mu dosiaľ krv. Na každom kroku ho
         prenasledovala. Odkiaľ nadobudla také právo? Voľakedy bol slobodný a nikto za ním
         nešpehoval. Išiel, kde chcel, a robil, čo sa mu práve žiadalo. Keby bol išiel svojou
         cestou, istotne by bol dosiahol lepšieho postavenia. No odkedy sa ona naň zavesila, stíha
         ho nešťastie za nešťastím. Stratil úctu, priateľov, vplyv. Stal sa obyčajným trhanom,
         otrokom, ktorý sa musí zapredávať, aby nezdochol hladom. Od rána do večera, deň čo deň,
         maže sa hrdzou, olejmi a hlinou, chodí ako baráber po meste, roznáša rúry, váľa sa po
         priekopách. Či je to život? Ďakujem pekne. Preto sa on istotne nenarodil. Dosiaľ ťahal ako
         kôň, lebo bol trpezlivý. No teraz ho už trpezlivosť opustila. Chce byť sám sebe pánom.
         Nedovolí, aby ho niekto obmedzoval, špehoval, aby mu predpisoval, čo má robiť. Nech si ide
         každý svojou cestou. Tak bude najlepšie.
   </p>
   <p>
    Ach, ach, ach! Či si uvedomuje, čo rozpráva? Veď sú nie včerajší! Paulínka sa naozaj
         ľaká. Zhľadáva rýchlo v pamäti mocné slová, ktoré by mohli ešte naň zapôsobiť, lebo
         zisťuje, že nastáva ťažká chvíľa, možno pre ňu rozhodujúca. Treba brániť aspoň to, čo z jej
         šťastia zostáva. Nie je toho veľa, niekoľko dotrhaných vláken, niekoľko čriepkov: sila
         zvyku, nárok na vernosť, spoločné podujatia, sľuby, záväzky, bledé spomienky na lásku.
         Vcelku nepatrná hŕbka, ktorá v tomto prípade nemôže znamenať nič. Ale ona ju predsa kladie
         dôrazne na váhu. Predovšetkým spomenie ich prísahu pred oltárom. Je síce pravda, že boli
         chvíle, keď stáli proti sebe. Ale koľko ich bolo? A koľko bolo tých svetlejších, krajších,
         ktoré ich skúvali pevnejšie dovedna? Či tie v jeho žilách neznamenali nič? A ničím sa mu
         teraz neprihovárajú do duše?
   </p>
   <p>
    Nie, ničím! Alebo nechce na ne teraz ani myslieť. Čo by sa mal vracať po bezcenné
         paberky. Pre niekoho azda mohli mať hodnotu, pre neho nie. Vedel sa im chvíľu venovať, snáď
         sa nimi aj oduševniť, lebo prinášali zabudnutie. Potom zase prišla clivota. Áno, zakaždým
         ozval sa ten starý nepokoj tam vnútri a rozrýval mu prsia. O akom šťastí on môže hovoriť?
         On poznal len hryzovisko. Krv mu nedala pokoja. Búrila sa hneď, ak pocítila pred sebou
         nejakú hrádzu, ktorá chcela obmedzovať jej silu, zlovestne dunela, ak nedosiahla svojho
         cieľa. A teraz je to priam neznesiteľné. Musí rozbiť všetky staré záväzky, aby ju uvoľnil.
         Ona mu rozkazuje. Ona mu hučí v hlave, v ušiach, v očiach. Zdá sa, že celý svet sa v nej
         topí. Keby ju neposlúchol, istotne by ho zaliala, zadusila. Prečo mu pripomína prísahu? Či
         ju ona, prv ako ju vyriekla, nepošliapala? Kto môže zaručiť záväzky, ktoré ľudia medzi
         sebou uzatvárajú, keď už úmysel je falošný?
   </p>
   <p>
    Na krik zobúdzajú sa deti. Najprv Peter, ten múdry chlapec s vážnou, do seba uzavretou
         tvárou. Otvára oči, ale nezodvihne hlavu. Leží nehybne, s lícom pritisnutým na hlavnicu,
         načúva. Lebo on už chápe všetko. Dávno už vypátral príčinu týchto sporov. Keby bol o
         niekoľko rokov starší, istotne by sa postavil proti otcovi. Snáď by zodvihol teraz naň aj
         ruku. Áno, urobil by to, nezdržal by sa. A potom, potom by zobral matku i sestry a odišiel
         by s nimi niekde ďaleko. No teraz musí ešte mlčať a čakať hoci so zaťatými päsťami a so
         škrípajúcimi zubami na zvyčajný koniec. Matka ustúpi. Veď jej iné nezostáva. Utiahne sa do
         postele a celú noc bude slabo fikať, aby nerušila zo spánku iných. Otec pár ráz ešte
         bohapusto zakľaje a potom tiež zaspí. Ráno pôjde všetko v starých koľajach. Len matka bude
         mať vpadnutejšie a plachejšie oči. Horšie je, že mladšie sestričky takto nerozmýšľajú. Ony
         nechodia do školy, nuž nemôžu mať taký rozum ako Peter. Všetky tri dvíhajú z perín strapaté
         hlávky a vyvaľujú oči. Možno ešte neboli svedkami takéhoto výstupu alebo pozabudli, čo sa u
         nich odohrávalo pred polrokom, pred mesiacom. Mýli ich aj nezvyčajný čas. Tvrdo spali, a
         náhle ich vyrušil zúrivý rev. Možno i v prudkom svetle vidia viac, ako ich dušičky vedia
         zniesť. Veru, matka je taká biela a úbohá, vlasy sa jej rozplietli a padajú jej do tváre,
         azda má po tele i nepekné krvavé škvrny, uťahuje sa do kúta a vytŕča bezmocne ruky, aby
         aspoň zmiernila údery, ktoré na ňu dopadajú. A otec chce ju zaiste zabiť. Ach, je to ako
         hrozný sen. Úzkosť im zviera hrdlá, tielka sa im trasú a najmladšia, Veronika, ktorá
         nestačila dorásť natoľko, aby vládala strach udržať v ústach, pustí sa do náreku.
   </p>
   <p>
    To otca popudzuje ešte do väčšej zúrivosti. Obzerá sa po nejakom polene, aby pankharta
         ovalil. Paulínka ho sotva stihne vychytiť a ujsť s ním von. Proti zurvalcovi, ktorého
         pochytila besnota, nič nezvládze a myslí si, že prestane, ak sa mu na chvíľku stratí z očí.
         Ale hneď za ňou vybehne i chlapec s dvojčatami. Otec ich vyhnal. A potom buchnú dvere, v
         zámke zaštrká kľúč a v oknách zhasne svetlo.
   </p>
   <p>
    S Paulínkou sa zatočí svet. Teraz je koniec. Alpár sa ich chcel naozaj zbaviť. Ani
         jedinká cesta už nevedie k nemu. Všetko sa pretrhlo, rozbilo. Hľa, pred ňou je noc, temná,
         nevľúdna noc, akú v svojom živote ešte nikdy nevidela. Na zamrznutej zemi leží sneh. Na
         miestach, kde zostal neporušený alebo ho je väčšia vrstva, trochu sa belie. Pod ním zamiera
         život. Minuloročné lístky sa skrúcajú, korienky tuhnú, drobné hrudky a skalky sa zlievajú v
         pevnú ľadovú platňu, cez ktorú na povrch neprenikne ani jediný chrobáčik. Nuž nič sa
         nehýbe. Celkom nič. Z výšok sporo presvitajú hviezdy a mesto spí. A práve taká tmavá a
         nevľúdna noc nachádza sa i v nej. Možno ešte hlbšia, lebo v celej jej širine nezabelie sa
         ani fliačik. Celý jej život leží pod ňou pochovaný: túžby, sny, nádeje. Všetko pochrámané,
         zváľané a zdlávené ako po strašnej búrke. Nieto na čo oči položiť.
   </p>
   <p>
    Kde sa stratiť?
   </p>
   <p>
    Najprv myslí na slečnu Füzy. Áno, donedávna sa ukazovala dobrosrdečnou, láskavou.
         Neminul deň, aby k nim nezavítala. Hovorila veľa o svojej dobročinnosti, ba preukázala jej
         aj veľkú náklonnosť, keď sa ponúkla, že ponesie dvojčatá na krst. Teraz by potrebovala
         veľmi jej útechu, lebo nevie, kde začať a čo počať, ale keď pozrie na protiľahlú stranu do
         okna, zdá sa jej, že sa záclona pohýbala. Niekto za ňou stojí a díva sa sem dolu. Možno je
         to sama slečna Füzy. Kto iný by to mohol byť? Od rána prejavuje nezvyčajnú horlivosť. Nevie
         si nájsť miesto, musí stále chodiť, behať, akoby jej na starých, vysušených žilách niekto
         čardáš vyhrával. Konečne sa jej podarilo otvoriť pravé žriedlo bahna, ktoré ona už dávno
         svojím citlivým nosom obvoňala. Na svitaní vysadila z postele ani struna, aby náležite
         oslávila svoj víťazný deň. A začala ho, ako sa patrí. Tento dvor sa vari ešte nikdy s takým
         vzrušením neprebúdzal. Ale nech si nikto nemyslí, že jej srdce dosiahlo zaslúženého pokoja,
         keď sa stretlo s Váličkiným vychladnutým pohľadom. To len ľudia ukojili svoju zvedavosť a
         mysleli, že vec sa skončila, lebo v náhlivosti nepostrehli celé pletivo jemných vláken, s
         ktorými zločin bezprostredne súvisí ako zelina so svojím koreňom. Len ona, akonáhle
         strážmajster uzatvoril úradne Váličkin byt, utiahla sa hneď sem hore na vyskúšané
         stanovisko pod záclonu za oknom a zamierila strmo svoje oči na dvor pred Alpárovie dvere,
         aby jej nič odtiaľ neušlo, lebo vedela, že prípad bude mať tuto pokračovanie. Nie je možné,
         aby myši zostávali dlho v diere, keď im hniezdo vybrali, a kde sa hriech vypaľuje, tam
         zatlievajú i jeho korene. A nadarmo nestriehla. Myši sú vonku. Ach, ako dobre padne
         človekovi, keď hľadí na zvíjajúceho sa červíka pod svojou nohou, ktorý iba nedávno opovážil
         sa použiť jeho ruku na to, aby vyliezol na vyvýšené miesto a rozhliadol sa smelšie po
         svete. Žiara pomstychtivosti a škodoradosti je, chvalabohu, dosť mocná, aby nedovolila
         preniknúť účinnejšie slabostiam ľudského srdca. Naostatok, ani boh nemá zľutovania nad
         zurvalcami, ktorí vzdorujú jeho milostiam, nechcú prijať jeho pomocnú ruku. Nech len
         pekelný plameň žerie hriešnikov a ich napomáhačov.
   </p>
   <p>
    Paulínka by nadarmo hľadala u nej prístrešie.
   </p>
   <p>
    Ale potom už nemá na tomto svete kúta, do ktorého by sa s dôverou vtiahla, keď sa dvere
         za ňou tak prudko pribuchli. K pani domácej a k učiteľovcom by darmo išla. Boli to ľudia,
         ktorí si vždy chránili svoju samotu. Nedovolili, aby sa k nim niekto priblížil. Žili len
         pre seba. Váličkin byt je zatvorený a Kropiačky niet už niekoľko dní doma. Istotne sa túla
         po jarmokoch. Ešte najskorej by ju prijala policajtova žena. Áno, je to dobrá stvora a mala
         pre ňu vždy pochopenie. Ale tá býva ďaleko. Musela by prejsť celou ulicou. A v takomto
         stave je to nemožné. Veď sú všetci takmer nahí.
   </p>
   <p>
    Paulínka sa bezradne rozhliada.
   </p>
   <p>
    Z temných priestorov tam niekde nad záhradou vyrazí vietor. Je drsný a studený.
         Nebezpečne oblieva nechránené telo. Musí zájsť aspoň pod bránu, kde je závetrie. Veď by tu
         zamrzli.
   </p>
   <p>
    Ale ani tam nie je odchodnejšie. Chlad tu väzí v zemi hneď pod hladkým cementom a je
         možno bezohľadnejší ako ten, ktorý vydychoval vietor, lebo zákerne sa plazí hore po nohách
         a usadzuje sa trvalo v kostiach. O chvíľu nemá človek v sebe iskierku ohňa. Krv chladne a
         srdce bolí. A je to zlý pocit. Paulínka upadá do malomyseľnosti. Veď tu do rána budú z nich
         len kryhy. O ňu by tak nešlo. V duchu by sa ľahko zmierila s takým osudom. Čo má zo života,
         keď všetko, čo ju hrialo, tešilo, v ňom prehrala? Azda by tak bolo aj lepšie. Naraz by na
         všetko zabudla. Nemusela by ani od nikoho nič požadovať ani nikomu nič vracať. Smrť všetko
         vyrovnáva. Ale prečo majú trpieť nevinné deti? Tie predsa nemôžu za hriech rodičov. Prečo
         má trpieť malá Veronika, ktorá sa ešte dobre nerozhliadla po svete, prečo majú trpieť
         dvojčatá, ktoré rozumejú iba svojim bábam, a prečo má trpieť Peter? Hľadá ich očami jedno
         po druhom pri sebe, lebo všetky sa k nej túlia a napodiv sú ticho, akoby si všetky
         uvedomovali vážnosť chvíle. A tu Paulínka pocíti ešte väčšiu príchylnosť k nim, akoby sa
         ich srdiečka ozvali jasným tlkotom priam v jej krvi, kde ich počala. Božemôj, veď sú to jej
         deti. Nesmie dovoliť, aby sa im niečo stalo. Radšej sa vystaví úplnej hanbe. Prebehne s
         nimi ulicou do policajtov.
   </p>
   <p>
    Ale vtedy na ceste za bránou vzrastú náhle zvuky. Nejaký ľahký voz hrkoce na dlažbe a do
         vŕzgania preťažených kolies mieša sa raz tlmený mužský a raz prenikavejší ženský hlas. Pred
         bránou zvuky ustávajú, akoby prichodiaci mali namierené do dvora.
   </p>
   <p>
    Pravdaže môže to byť iba Kropiačka. Vracia sa so svojou taligou z jarmoku a privádza si,
         ako obyčajne, hosťa, aby nemusela náklad sama ťahať, a zároveň spoločníka na niekoľko dní.
         Podľa všetkého málo dbá o to, že je už pokročilý nočný čas, keď treba brať ohľad na ľudí,
         ktorí spia. Pokrikuje na svojho druha ako na paholka. Akože to zatiahol, či nevidí, kde je
         brána! Ach, či je len kríž s takými ľuďmi, čo majú rozum ani sliepka! Teraz sa budú krútiť
         ako Ľubietovci s rebrom. Akáže to bola len sprostá mater, čo mala takého ťarbavého chlapa?
         Azda ani nieto slova, ktoré by sa nespratalo do jej úst, a všetkým dá náležitú váhu, dôraz
         i šťavnatosť, aby boli zrozumiteľné. Nemá ohľadu. Prečo by sa nemohla dozvedieť celá ulica,
         že sa vracia Kropiačka domov? Nebýva to predsa každý deň. Naostatok, ona by aj nadarmo
         tlmila svoj hlas. Duní vždy rovnako mocne, akoby vychádzal z veľkého suda, či už rozpráva
         pokojne alebo primeraným spôsobom k postave a sile vypne hrdlo.
   </p>
   <p>
    Keď otvorí bránu a zbadá v kúte úbohých vyhnancov, rozhorčí sa už naozaj bezohľadne. Či
         Paulínka zošalela, že vyšla s deťmi sem pod bránu zamrznúť? Kto ju sem poslal a čo tu
         chcela robiť? Ach, akí sú len ľudia sprostí. Keď niekto na nich hlasnejšie zareve, poľakajú
         sa ako ovce a chcú radšej zomrieť ako hrýzť. Či je to rozumné? Prečo nevytĺkla niekde okno,
         keď panstvo bolo lenivé, aby im otvorilo? Nie, nie, teraz nepomôže fňukanie ani slzy, mala
         si to skôr rozmyslieť. Aká je to mater, čo chce zamordovať svoje deti? Ženie Paulínku i s
         deťmi pred sebou, a kým uvoľní závoru na dverách, stačí na plné ústa vysloviť svoju mienku
         o svätuškárkach, čo na pátričkách obesili Krista skôr, ako ho Judáš zapredal. Dnu, kde
         panuje taký dokonalý neporiadok, že ťažko rozpoznať, ktorý kus nábytku slúži za stôl,
         skriňu alebo posteľ, a že treba dávať veľký pozor, aby človek neuviazol jednou nohou v
         hrnci so šmalcom a druhou vo vahane s vykysnutým cestom, nahádže do kúta starých kabátov,
         pokrovcov a prinúti všetkých, aby si ľahli, a poobkladá ich až po brady páperovými
         perinami. Veď majú nohy ako kokrhy. A iba potom si spomenie na svoj náklad tuvon a na
         svojho partnera. Kdeže zaviazla tá Jerichova trúba? Veď treba rozkálať dreva, naklásť ohňa
         a nájsť nejakú tehlu, ktorú by na sporáku zohriala.
   </p>
   <p>
    Chlapovi sa veľmi nezdá, že ho nazýva Jerichovou trúbou, mraští podlhovastú, konskú
         tvár, zlovestne gáni mandľovými očami, ale nepovie nič, ani sa neprieči. Poslušne vykonáva
         všetko, čo sa mu nariaďuje. Je to nejaký kominár. Má skrútené ruky, nahrbené plecia a
         červenú, akoby sadzou ofúknutú a rozožratú tvár. Podľa všetkého nie je tu prvýkrát. Ale
         Kropiačka ho nešetrí. Ba práve teraz rozpučil sa v nej nejaký zlý vred, ktorý sa už
         dávnejšie jatril. Ona by vraj nikdy nezvolila, aby sa jej na päty prilepil nejaký chlap.
         Dobre vraj pozná to hadie plemeno. Všetci sú rovnakí. Najprv majú medové ústa, veľké srdce,
         ale to len zatiaľ, kým ťa nevydrancujú, potom ti vytrasú prázdne vrecko a otrčia tvrdú
         päsť. Najlepšie je, keď si ich len držíš od seba ako psov. Niekedy si ich môžeš zavolať,
         aby sa nažrali, keď to aj tebe dobre padne, a zase ich vykopni predo dvere. Potom sú
         krotkí. Vedia sa plaziť pri zemi a žena má od nich pokoj. Tak by veru ona každej poradila.
         Nemusela by ani jedna mrznúť po nociach, keď si zbojník zmyslí, že chce sám v dome šafáriť.
         Tak!
   </p>
   <p>
    Pravdaže, zatiaľ nezabúda na svojich pacientov. Zohrieva tehly, varí čaj, mlieko s medom
         a s maslom, prehrieva vankúše a každú chvíľu sa presviedča, či majú jej prostriedky
         patričný účinok. Pritom neprestáva Paulínke prízvukovať, že bola neopatrná, mala darebáka
         už dávno vyhnať z domu. Beztoho nič nerobil, iba pajtášov vodil do domu. A chystá sa, že
         ráno pôjde sama poriadky s ním robiť.
   </p>
   <p>
    Ale Paulínka jej pomoc nepotrebuje. Na svitaní môže vtiahnuť i s deťmi slobodne do bytu.
         Dvere sú dokorán otvorené. Alpára ani Elzy niet. Chybí aj otlčený Elzin kufor, niekoľko
         Alpárových šiat a, pravdaže, všetky peniaze s cennejšími predmetmi.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1503">
       </a>
       22
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Smutné dni.
   </p>
   <p>
    Zima sa mocne zahryzla do sveta. Najprv poletovalo len ľahké páperie, popriliepalo sa na
         zem a pár dní kvitlo bielou inovaťou. Bolo to pekné na pohľad. Mnoho ľudí vyšlo do ulíc v
         zimných kabátoch, v hrubých, vlnených rukaviciach a baraniciach s pevným odhodlaním dať si
         vyštípať líca suchým a ostrým mrazom. Chodili krížom-krážom tvrdými cestami, zastavovali sa
         pri záhradách a s neskrývanou radosťou hľadeli na ochlpené stromy, obsypané ploty, vysoké
         komíny s bielymi čiapkami alebo na tenký ľad pod mostom, ktorý zatiahol slabý prúd rieky.
         Nechceli premeškať jedinečnú príležitosť vidieť svoje mesto v takom nezvyklom rúchu, lebo
         si mysleli, že slnko, ktoré sa rýchlo vystrábi zo svojej prechodnej choroby, za pár dní
         zničí krásnu zimnú rozprávku. Ale potom sa sinavá obloha zachumelila a začal padať
         opravdivý sneh: veľké chumáče i drobné hviezdičky, akoby ich bol niekto tamhore nedbalo
         osieval cez riedke sito, lietali husto povetrím v prúde slabého vetra. V krátkom čase
         zarútil všetky cesty, chodníky, záhrady a dvory. Tvoril vysoké kopy pod strechami a
         bránami, zavalil ploty i stromy v záhradách a nebezpečne ohrozoval ploché strechy. Ľudia
         boli prekvapení takým neobyčajným náporom a, prirodzene, aj mrzutí, že majú veľa roboty.
         Ale sneh padal vytrvalo, husto a nepretržite, akoby chcel vyskúšať ich trpezlivosť. A teraz
         sa do vysokého a ešte kyprého príkrovu pustil dážď. Jednotvárne šumenie v povetrí, drobné
         bubnovanie na okná, na steny, sipľavý šprachot na obnaženú dlažbu zlieva sa v jediný
         nepríjemný zvuk, od ktorého začína bolieť hlava. No oči zalieva stále väčšia únava, lebo
         deň svieti tak slabo, že sotva rozpoznať predmety, ktoré zaplňujú svet. Vysoké hŕby snehu
         na okraji cesty sa rýchlo roztápajú a opadávajú. Zostáva po nich len riedka plušť a potom
         voda, špinavá voda, ktorá ľahko rozmáča obuv a nebezpečne chladí nohy. Ráno previsujú medzi
         strechami chuchvalce hmly. Vietor ich kymáca sem-tam, ale nevie ich úplne pretrhať,
         roztriasť pomedzi stromy a privaliť na zem. Večerami sú ešte hustejšie, opantanejšie a
         pevnejšie zakvačené v čiernych výškach.
   </p>
   <p>
    Paulínka skoro ani z domu nevychádza, lebo sa bojí, že by ľudia na ňu ukazovali prstom.
         Po tom všetkom, čo sa stalo, nevedela by pokojne kráčať ulicou. Má také rozbehané oči a
         toľko nepokoja v hrudi. Neopováži sa čeliť pevným pohľadom na voľnom priestranstve. Ani na
         dvore sa necíti bezpečne. Z dvier vyjde iba vtedy, keď sa napred presvedčí, že sa s nikým
         nemôže stretnúť. Najmä slečne Füzy sa vyhýba. Z tej ctihodnej panny šľahá neustále plameň
         pomsty. Keby ju zmerala svojimi hranatými a teraz i ostro vybrúsenými očami, istotne by
         zhorela na uhlík. Voľakedy sa uponížila zo svojho majestátu. Ustávala sa dokonca k nej, aby
         ju upozornila na zlo, ktoré sa vo dvore vzmáha, a vystríhala pred nešťastím. Ona ju
         vysmiala a ukázalo sa, hľa, že mala pravdu. Čo môže od nej teraz čakať! Či nemá právo tasiť
         meč spravodlivého hnevu? Paulínka nemá síl jej odolať.
   </p>
   <p>
    Ale ani vnútri za múrmi, kde predsa výčitky cudzích očí nemajú silu prenikať, nemôže sa
         upokojiť, hoci Kropiačka, ktorá ďalej dobromyseľne plní úlohu ochrankyne, neprestáva ju
         presviedčať, že by mala ďakovať bohu, keď ju konečne zbavil príživníka. Myšlienky nedajú sa
         sputnať a udržať v jednej hŕbke, ako by si priala. Aj tu pod strechou je dosť miesta, aby
         sa mohli rozpŕchnuť. A život, to nie je motúz, aby sa dal na ktoromkoľvek mieste pretrhnúť
         a priviazať k inému koncu.
   </p>
   <p>
    Bezpochyby, Alpár odišiel. Keď sa po tej krušnej noci vrátila s deťmi domov, našla jeho
         miesto pri stole a v posteli prázdne. A nevrátil sa ani napoludnie, ani večer, ani ráno
         druhého dňa, hoci ho čakalo jedlo ako zvyčajne v rúre, aby nevychladlo. Ale Paulínka sa ho
         nemôže tak rýchlo zbaviť, ako by si možno on prial. Nie, v nijakom prípade. Jednoducho
         zisťuje celou bytosťou, že to nebol len súvislý rad spoločne prežitých rokov, čo ich držal
         vedno a ktorý sa tu neočakávane lomí, ale že medzi nimi narástlo naozaj živé pletivo, ktoré
         tepalo tou istou krvou a ktoré teraz krváca na všetkých nitôčkach, kde sa už popretrhávalo.
         Preto cíti skutočný telesný bôľ, akoby jej niektorý úd odtrhli. Veď Alpár v tomto dome ešte
         pred niekoľkými dňami býval, pracoval, jedával, spával, pohyboval sa slobodne, lebo bol v
         ňom pánom. Všetko mu podliehalo, slúžilo. Ešte dosiaľ visia na klinčeku za kredencom jeho
         pracovné šaty: hnedá kombinéza so širokým opaskom, kostenou prackou, hore na veste a
         rukávoch riadne premastená a dolu na pantalónoch zafŕkaná cinkvajzom. Bola mu trochu voľná,
         preto sa do nej vťahoval len vtedy, keď ho schytávala zvlášť náruživá pracovitosť. Z
         vrchnej poličky kredenca vykúka nalomená strieška jeho čiapky, pod umývadlom povaľujú sa
         jeho staré baganče, ktoré mala zaniesť k obuvníkovi do opravy, na doske pod oknom ošúchaný
         zapaľovač, v stolovine nožík, na stene pri dverách vrecúško na britvy a potom je tu ešte
         veľa menších i väčších predmetov, ktoré brával do rúk, ktorými narábal a v ktorých ešte
         žije. Paulínka sa s nimi na každom kroku stretáva. Sú v takom poriadku i neporiadku, ako
         bývali, keď ich on používal. Miešajú sa s jej vecami i s hračkami detí, tvoria spolu
         podstatnú časť zariadenia bytu a nedajú sa oddeliť; dalo by to veľa práce. Nuž musí naň
         myslieť, lebo s ním žije.
   </p>
   <p>
    Vidí ho všade. Sedí pri stole. Holí sa starou, na konci trochu odštrbenou britvou, ktorá
         sa vždy blysne, keď ju v prstoch prevracia, aby si otrel na novinovom papieri biele
         mydliny. Obe líca i krk má už vyholený, zostáva mu ešte priehlbinka pod spodnou perou a
         hroblinky brady. Práve si ju hornými zubami podchytáva a dvoma prstami ľavej ruky
         rozťahuje, aby sa mu jamka vyplnila a hroblinky povystierali. V okrúhlom zrkadle na
         cifrovanom podstavci, do ktorého hľadí, zjavuje sa mu celá tvár. Je to tá istá tvár,
         hladká, pravidelná, hranatá, so smelo vystupujúcim čelom nad vypuklým obočím, na prvý
         pohľad chladná, až meravá, akoby vytesaná do bieleho mramoru, ktorá si ju podmanila hneď
         vtedy, keď nad ňou zažiarila v lesku prvého bálu. Nič z nej neubudlo. Vie ju rovnako
         vzrušiť, zvábiť a podmaniť ako v ten rozprávkový večer. Inokedy sa ozvú zreteľne za jej
         chrbtom rázne kroky, hneď potom vrznú dvere na dielni a počuť hučať dýchavičný mech alebo
         rapotať vŕtačku, istotne napráva podrvené závity. Nocami ju zase prebúdza ťažký dych alebo
         zadržiavané pochrapkávanie a musí siahnuť rukou hlboko do tmy, aby sa presvedčila, že
         miesto vedľa nej je prázdne.
   </p>
   <p>
    Nejaký čas nemôže uveriť, že by bol natrvalo odišiel. Snáď potreboval len zmenu.
         Terajšie časy doľahli na chlapov tak ťažko. Starý, pravidelný život sa vykoľajil. Pochybela
         robota. Zvyčajné rozhovory o každodenných starostiach i radostiach, ktoré si viedol s
         priateľmi, ustali. Sedíte proti sebe pri stole nad prázdnymi pohármi, hľadíte na olúpanú
         farbu starého táfľa, na belasú košeľu svojho druha i na chlp ostrej a hrdzavej srsti, ktorá
         mu na prsiach popri prázdnej gombíkovej dierke vykukáva. Uvedomujete si, že i vy máte už
         vari podobnú srsť na tom mieste, a neviete povedať ani slovo. Myšlienky víria ako páperie,
         keď doň fúkneš. Nezostáva po nich v hlave nič, čo by sa žiadalo ešte povedať. A tak zostáva
         vám len sedieť a hľadieť jeden na druhého a poznávať, že ste v štyridsiatich rokoch rovnako
         nesúci a napodiv ošúchaní. Neopovážiš sa urobiť ani rozhodnejšie gesto, ako sa na chlapa
         sluší. Ruky sú prázdne, nohy ťažké. Niekoľko dní sa usiluje ešte človek premáhať. Túlaš sa
         po meste s čiapkou stiahnutou do pol čela, aby ti neohorel na slnci nos, aby si skôr zazrel
         ohorky, ktoré hádžu lepší páni pod nohy, ako tvoj druh, ktorý kráča poslušne vedľa teba. No
         darmo hľadáš uspokojenie, ochranný kútik, v ktorom by si si oddýchol a našiel dobrú vôľu.
         Ľudia to nedovolia. Všade ťa obliehajú pochybovačnými pohľadmi. Doma narážaš na mlčanlivú
         ženu a až napodiv poslušné a utiahnuté deti. Všetko krehké bytosti. Tlak v hrudi je zo dňa
         na deň neznesiteľnejší, musí niekade vyraziť. Niekto stratí hlavu doma a náhle kopne surovo
         okovanou bagančou tú najkrehkejšiu bytôstku, najmenšie dieťa, ktoré sa mu náhodou
         podplietlo pod nohy, a o ktorom v poradni len nedávno povedali žene, že sa preto nemôže
         postaviť na nôžky, lebo má krivicu. Niekoho pochytí šialenstvo na ulici, neočakávane sa
         zohne za skalou a plesne ju do výkladu, preplneného napuchnutými šunkami, misami bielej
         masti, klobás, pôltami slaniny a celými bravčovými, teľacími i baraními bokmi, za ktorými
         sa práve vyškiera plešivá, ako bočka tučná a na rozpučenie červená hlava spokojného
         údenára, hoci vie, že v nasledujúcej chvíli pribehnú policajti s obuškami, oblapia ho z
         oboch strán pod pazuchy a odvedú ho prostred nenávisťou gániaceho davu na strážnicu ako
         sprostého zlodeja. Iní zase starostlivo si pripravujú zrebe, olej a zápalky, aby mohli
         vhodiť v noci oknom, ktoré si už vyhliadli, horiacu fakľu do archívu radnice. Žiaden
         nemyslí na následky. Niekde v srdci vrie krv. Je mocná a prudká, ako ešte nikdy nebola,
         sama sa rozhoduje a koná. Žily navrú, šľachy sa vypnú a človek ide voslep. Musí popretŕhať
         všetky liace, chomúty, zubadlá, ktoré ho sputnávajú, musí hrýzť, biť päsťami, kopať, aby
         vyplytval tú silu, ktorá sa v ňom nahromadila a ktorú nebolo možno do nijakej užitočnej
         roboty zapriahnuť a vyčerpať.
   </p>
   <p>
    Chvalabohu, Alpár sa nemusel utiekať k podobným násilnostiam. Bola tu Elza. Bezpochyby
         krajšia a vábnejšia ako ona, podivný kvet jej mladosti. Tá sľubovala chvíľky zabudnutia.
         Musel preto s ňou odísť. Musel byť s ňou sám. Človek skúša. Vracia sa i z polcesty a chcel
         by znova začať rozumnejšie, ako začínal, keď bol mladý, má teraz určité skúsenosti. No
         čoskoro zbadá svoju nerozvážnosť. A keby ho nič neupozorňovalo, upozorní ho krv, že v
         živote dvakrát začínať nemožno a ani sa nevypláca. Potom sa vracia pokorný, aby dokončil
         svoju cestu. A tak bude i s Alpárom. Keď sa Elzou nasýti, skrotí i svoj vzdor, vráti sa
         sem, aby ponaprával tie nitôčky, ktoré chcel pretrhať. Veď tu zanechal veľa zo seba, tu
         zanechal svoju robotu, plány, sny, myšlienky, mnoho myšlienok, často nedomyslených, zápach
         potu, ozvenu krvi. A tu je ona a deti. I ony by k nemu patrili a vlastnia z neho veľmi
         veľa. Či je možné, aby sme na to naraz zabudli, keď zaplesneme za sebou dvere a vykročíme
         do vetra? Paulínka pochybuje. Nakoniec vášeň predsa len ustúpi triezvej rozvahe. Život
         nemožno svojvoľne prelomiť napoly ako okruštek chleba. Nie veru.
   </p>
   <p>
    Ale dni sa náhlia. Nejako veľmi rýchlo roztápajú sa vo vode, ktorá presiakla oblohou i
         zemou. Zostáva po nich len plesnivý zápach v povetrí a náznak clivoty v srdci. Ešte sa zdá,
         že za týmito šedivými chmármi, ktoré ich obliehajú zo všetkých strán, skrýva sa nejaké
         príjemné prekvapenie. Ale príde deň, že sa i tie prevalia za široký obzor, nad omytými
         strechami zablyští sa nová obloha, slnce maľuje čerstvými farbami diaľky, stromy striasajú
         posledné kvapky vody, prekyprená zem ich hltavo pije, a predsa nijaké prekvapenie
         neprichádza. Vtedy Paulínka stratí nádej. Sklesnú jej ruky a hľadí vyjavene do kútov, kde
         sa povaľujú jeho veci. Naozaj odišiel a nepríde nám viac. Zbytočne ho čakáme. Znenávidel
         nás a zo dňa na deň sa nám viac odcudzuje. Teraz to treba vziať na vedomie.
   </p>
   <p>
    Deti otca nespomínajú. Tie mladšie si azda ani neuvedomujú, že ho navždy stratili.
         Rozpomínajú sa vari na tú hroznú noc. Otec bol zase zlý. Vyhnal ich do mrazivej noci,
         museli sa utiahnuť s matkou pod bránu. Bola tam veľká zima, hoci ich matka prehrievala.
         Niektoré tam i prechladlo a muselo niekoľko dní piť horúci čaj. Ale teraz je zase dobre.
         Každé spáva vo svojej postieľke. Ani nevedia, ako sa minie noc. Ráno dostanú svoj hrnček
         mlieka a uhriančený okruštek, napoludnie si sadajú všetky okolo stola, vždy majú prázdne
         žalúdky, zdravie im, chvalabohu slúži. Malá Veronika si myslí, že musí stále spievať, keď
         rozkladá hrnce po dlážke, a málo dbá, či má aj nejakých poslucháčov. Niekedy sa naozaj
         postaví na svoje tučné a ešte trochu pokrútené nôžky a chodí vytrvalo od jednej stoličky k
         druhej, hoci ju za taký výkon nikto nepochvaľuje. Dvojčatá majú zase na celom dni veľa
         upratovania, varenia. Keď padal sneh, sánkovali sa vonku na stoličke a dnu chodili si len
         občas k sporáku ohriať skrehnuté a osineté prsty. Odkedy vysvitlo slnko a obschla pôda,
         robia si v zemi pod strechou celú sústavu opevnených hradieb a na rozličný spôsob hneď
         kamienčekmi, hneď drievkami ohradených revírov. Na otca ozaj nemajú kedy myslieť. Nevyspeli
         ešte natoľko, aby pocítili jeho stratu. Odišiel z domu, ako obyčajne odchádzal, a zaiste sa
         vráti, ako sa vracal inokedy, ak zatiaľ naň celkom nezabudnú.
   </p>
   <p>
    Iba Peter sa zavše čudne zadíva na matku a niekedy pobadá v jej očiach vlhkosť a vie, že
         v ostatnom čase nezvyčajne často používa šatôčku, hoci nie je prechladnutá. Možno mnoho o
         tom aj rozmýšľa, ale neprezradí nikomu, k akému záveru došiel, a ani nevidieť na ňom, že ho
         niečo znepokojuje. Peter je vyspelý na svoj vek. Pomaly vniká do spletených vzťahov
         dospelých ľudí, rozoberá ich a veľa sa narozmýšľa tajne, keď o tom nikto nevie, nad nimi.
         Život berie vážne. Zisťuje i jeho temné zátoky a nebezpečné víry. Niekedy sa ho z toho
         zmocňuje aj hrôza a závrat. No usiluje sa zostať pokojný, ako to vidí u starších ľudí. Len
         cíti, že zo dňa na deň zvaľuje sa väčšia ťarcha zodpovednosti na jeho chlapčenské plecia.
         Dobre vie, čo sa u nich porobilo a aké to má následky. Otec ich zaprel a opustil. To
         znamená viac starostí a menej okruškov chleba, lebo nebude mať kto viesť prácu v dielni.
         Nie nadarmo máva matka oči vpadnutejšie a stále ovlhnuté a nie bez príčiny sa po nociach na
         posteli prehadzuje a postonáva. Nastávajú pre ňu aj pre nich krušné dni. Azda bude niekedy
         naozaj veľmi zle. Ale on sa neľaká. Urobí všetko, čo bude v jeho silách. Veď je jediným
         chlapom v dome. Teraz predovšetkým treba sa postarať, aby matka necítila takú stratu.
         Vlastné záujmy, i keď mu spôsobujú radosť, musí zanechať. Dôležitejšie sú povinnosti. Veru
         tak. A podľa toho sa aj spravuje. Keď príde zo školy, bedlí, aby matka mala pri sporáku
         vždy dosť dreva a v truhlici dosť uhlia, obstaráva denné nákupy v meste, vyjednáva s ľuďmi,
         ktorí k nim po niečo prídu. Nieto temer chvíle, aby nebol niečím zaujatý. I jeho reč
         dostáva iný význam a väčšiu váhu. Každý, kto len raz s ním hovorí, musí si to uvedomiť.
   </p>
   <p>
    Matka často naň myslí. Tvári sa tak dôležite, keď sa púšťa do nejakej mužskej roboty.
         Jeho ruky dostávajú naozaj uzly a hrany ako ruky dospelého človeka. Keby bol aspoň o päť
         rokov starší, mohol by bezpečne zastúpiť otcovo miesto doma i v remesle. Možno i takto by
         uniesol hodný diel ťarchy, ktorá teraz na ňu pripadla. Ale to nemôže predsa pripustiť.
         Chlapec je mladý a dobre sa učí. Sama nástojila na tom, aby študoval. Bude musieť toto
         predsavzatie splniť. Nech sa aspoň on stane hotovým človekom-pánom, ktorý bude niečo viac v
         živote znamenať ako jeho otec. Starosť o domácnosť a remeslo bude musieť vziať úplne na
         seba! No obáv sa nemôže celkom zbaviť. Časy sú také ťažké a v tomto meste nemá nikoho, na
         koho by sa mohla s dôverou obrátiť. I tu doma zo dňa na deň sa cíti opustenejšou a
         stratenejšou. Nič, na čo pozrie, nevie ju potešiť, nevie k nej prehovoriť vľúdnejším
         slovom.
   </p>
   <p>
    Istého dňa vojde potom do dvora neznámy človek. Podľa vzhľadu mohla by to byť úradná
         osoba. Golier na ľahkom zvrchníku má vyhrnutý, topánky vyleštené, ruky biele, ľahké, spoza
         ucha pod klobúkom trčí mu hrot žltej ceruzky, pod pazuchou drží ošúchanú aktovku a tvári sa
         dôležite. Zrejme vo dvore je iba prvýkrát, lebo nevie, do ktorých dverí vojsť.
   </p>
   <p>
    Chcel by vedieť, či tu bývajú Alpárovci.
   </p>
   <p>
    Paulínku nadchádza zlé tušenie. Sotva vie zniesť jeho upretý pohľad. Nebola zvyknutá
         stretať sa s úradnými osobami. Cítila pred nimi vždy bázeň, lebo si uvedomovala, že
         predstavujú moc, proti ktorej sa prostý človek nesmie postaviť. Čo tento od nej chce?
   </p>
   <p>
    Podľa všetkého Ján Alpár vykonáva inštalatérske remeslo!
   </p>
   <p>
    Zaiste.
   </p>
   <p>
    Prečo potom nemá nad bránou tabuľu?
   </p>
   <p>
    Paulínka myslí, že ich ľudia aj takto poznajú, a okrem toho dielňa tu už bola skôr, ako
         oni prišli.
   </p>
   <p>
    Nuž to je veru proti úradnému predpisu.
   </p>
   <p>
    Paulínka nevie na to povedať nič, len si myslí, že má pred sebou exekútora.
   </p>
   <p>
    Bezpochyby, pán je z daňového úradu, lebo len čo sa poobzerá po miestnosti, kde vošiel,
         oblizne si už zo zvyku koniec ukazováka, siahne k uchu za ceruzkou, otvára aktovku a vyberá
         odtiaľ listinu, do ktorej sa treba určitý čas zahľadieť so zomknutými ústami a rozhodne s
         privretými očami, aby sa zdôraznila dôležitosť úradného úkonu a na patričnú mieru vypäla
         pozornosť poslucháčov, kým padne prvé slovo. Chcel by sa vlastne zhovárať s majstrom.
   </p>
   <p>
    Bohužiaľ, Paulínka mu nemôže vyhovieť, lebo majster nie je doma.
   </p>
   <p>
    Vážnemu a vcelku prísnemu pánovi sa to zrejme nepáči. Pozná totiž podobné triky určitých
         ľudí. Úradná výzva sa ich nedovolá, listy sa tratia, pošta je na vine, a keď príde on, pán
         majster nie je doma, práve ráno odcestoval na dlhší čas, nevie sa, kedy príde. Pani
         majstrová nie je ničím poverená, ba ukáže sa, že ani neručí za činy pána majstra. A všetko,
         čo sa v byte nachádza, je iba jej majetok. Áno, jej rodičovský majetok, čo môže nakoniec
         doložiť i riadnym písmom. Ale, chvalabohu, štát pre takýchto vtáčikov udržuje žandárov a
         väznice. Áno, pán z daňového úradu považuje za potrebné to ihneď na začiatku svojej
         pokonávky dôverne pripomenúť, aby stránku vystríhal, a robí to s patričnou prísnosťou,
         neoblomnosťou poctivého exekútora.
   </p>
   <p>
    Paulínke nezostáva nič iné len znovu ho presvedčiť, že nemá úmysel klamať a že môže
         otvorene i závažne vravieť s ňou, lebo teraz vlastne ona nesie všetku zodpovednosť za
         remeslo.
   </p>
   <p>
    Taká ochota prísneho úradníka trochu uspokojí. Zrejme si uvedomuje, že v tomto prípade
         nebude mať ťažkú prácu. Má pred sebou iba poľakanú ženu, na ktorú robí veľký dojem jeho
         isté a rozhodné vystupovanie. Môže sa ešte raz pohodlne rozhliadnuť po domácnosti, všimnúť
         si niektoré zachovalejšie kusy zariadenia, ba môže smelšie prezrieť i ju. Je to vcelku
         príjemná pani, v tvári mäkká, mohla byť v mladosti pekná. Teraz je síce dosť plná, iba
         trochu utrápená. Azda za iných okolností by mal pre ňu aj porozumenie. Ťažko je postupovať
         tvrdo proti osobe, ktorá nekladie nijaký odpor. Istotne by ju aj poľutoval. Ženy veru
         nemôžu za výčiny svojho muža. Poznáme predsa, ako to v rodine býva. Ak niektorá podedila
         dobrú výrečnosť, odľahčí si aspoň tým, ale ktorá má len ženskú prirodzenosť, nevykoná nič a
         nesie všetky následky. Áno, dalo by sa o tom mnoho hovoriť a prípadov by bolo nadostač. Ale
         on nesmie ukázať dobrú tvár, treba konať povinnosť. Rečený Ján Alpár už niekoľko rokov
         neplatí dane. Bol riadne podľa úradného predpisu trikrát písomne napomenutý, aby vyhovel
         zákonu. Neodpovedal ani na jednu výzvu. Teraz zostáva len exekúcia. Mohol by azda
         úradníkovi na potvrdenie zložiť do ruky sedemtisíc päťsto deväťdesiatdve koruny aj
         šesťdesiat halieiov, ktoré daňovej správe dlhuje?
   </p>
   <p>
    Ach, kdeže by! Na také niečo nemôže Paulínka ani len pomyslieť. Nevie, či by sa v dome
         našla nejaká stokorunáčka. V poslednom čase remeslo nejde najlepšie. A odkedy muž odišiel,
         nedá sa vôbec počítať s nejakým väčším zárobkom. Dielňa stojí. Iba ak chlapci niekedy v nej
         klepkajú.
   </p>
   <p>
    Nuž potom musí niektoré predmety zapísať!
   </p>
   <p>
    Paulínka nemôže tomu zabrániť. Zdá sa, že povedala všetko, čo vedela. Teraz musí zostať
         len pokojnou a preukazovať ochotu, aby nevzniklo nejaké nedorozumenie. Nech sa teda len
         páči, tu vedľa je aj izba.
   </p>
   <p>
    Exkútor sa prechodí slobodne po celom byte. Zastavuje sa pri niektorých kusoch nábytku,
         prezerá ich odborne, preklepkáva, rozmýšľa, odhaduje, krúti hlavou, akoby sa mu niečo
         nepozdávalo, a pokročí ďalej. Povedzme tieto skrine: sú to veľké truhlice, zďalej by sa aj
         pozdávali, ale keď pristúpiš bližšie, vidíš všade znaky po črvotočine, dvere sú zošúverené,
         zámky vybraté, rúčky dolámané, sťahujú sa iba motúzkami, ktoré visia na klinčekoch. Kto by
         za takú starizeň chcel dať groš? A na čokoľvek položí oči, všetko vyzerá tak.
   </p>
   <p>
    Skutočne. Z nábytku sa nedá nič súceho vybrať, lebo dlhé roky už slúži svojmu účelu, a v
         tejto domácnosti slúži druhýkrát. Ako je známe, Paulínka svoj nový nábytok musela rozpredať
         a uspokojiť sa s nábytkom po starej panej, ktorý už vtedy nikto nechcel kúpiť, lebo
         nevyhovoval novej móde a v dnešnom stave nevyhovuje ani toľko. Sú to len zvyšky všelijako
         pozliepané, ponadväzované, ponadstavované, aby sa držali spolu. Nie, tie by nadarmo
         zapisoval. Okrem toho aj pri exekúcii sú určité medze, ktoré nemožno prestúpiť. Ľudia musia
         mať najpotrebnejšie veci, aby mohli dôstojne žiť. Konečne, akú sumu by dostal, keby zapísal
         všetko haraburdie, ktoré okolo seba vidí? Azda niekoľko stovák, najviac jednu tisícku. Čím
         uhradí zvyšujúcu sumu? Pri remesle museli predsa používať aj nejaké stroje.
   </p>
   <p>
    Ach, stroje sú v dielni.
   </p>
   <p>
    Nuž pozrie sa aj ta.
   </p>
   <p>
    Paulínka mu rýchlo ide otvárať dvere a ospravedlňuje sa, že dielňa je v takom
         neporiadku. Ako vraví, už dávno sa tu nerobí.
   </p>
   <p>
    Ale exekútor si poriadok nevšíma. Len čo vstúpi, vyjasní sa mu pochmúrna tvár. Zdá sa,
         že štát si predsa príde na svoje. Naozaj, stroje sú tu nedotknuté. Vari už hodne použité,
         trochu aj zanedbané, miestami zhrdzavené, miestami zatečené, zasadnuté starým olejom a
         zasnované hustou pavučinou. Taký stroj si zachová svoju hodnotu aj po rokoch. Niekto sa už
         nájde, kto ich bude potrebovať a kto za ne zaplatí. To sa uvidí. A hneď lepí na železo
         lístky a do patričnej rubriky vo svojej knihe zaznamenáva jednotlivé predmety. Ak do ôsmich
         dní stránka dlhujúcu sumu na nezaplatených daniach úradu nezloží, vykoná sa na tvári miesta
         verejná dražba.
   </p>
   <p>
    Paulínka ho pozorne vypočuje a potom ho vyprevadí až pred bránu.
   </p>
   <p>
    Teda do ôsmich dní, bude sa snažiť, aby si to zapamätala.
   </p>
   <p>
    Vnútri prichytí sa hneď do roboty s takou samozrejmosťou, akoby ju nezvyčajná návšteva
         nebola vôbec pomýlila. Keď sa tak vezme, exekútor sa nejako zvlášť dotieravo nechoval. Bol
         to vcelku slušný človek. Rozprával rozumne, nič nezabudol, čo by malo nejaký význam. Konal
         ohľaduplne. V niečom ju potešil. Napríklad, poradil jej, keď sa mu ponosovala, že nemá
         teraz čo robiť a že je sama so štyrmi deťmi, aby skúsila ísť za pánom náčelníkom. To je
         vari najväčší pán v okrese a v ostatnom čase udeľuje nezamestnaným a nešťastím postihnutým
         osobám podporu. Ak nájde u neho priazeň, môže dostať pravidelne niečo na deti. Potom vyžije
         aj bez strojov, na ktorých už beztoho nikto nerobí. A keď odchádzal, prízvukoval, aby sa
         nebála, že všetko sa dobre skončí. Darmo je, úradníci sú galantní a nosia v aktovkách veľa
         múdrostí. I ona poznala jedného úradníka, ktorý bol k nej galantný. Volal sa Ervín a chcel
         byť prinajmenej poštmajstrom. Bolo to už všetko dávno.
   </p>
   <p>
    Ale večer, keď si ľahne a zatvorí oči s nádejou na pokojný spánok, zatočí sa s ňou
         posteľ, akoby ovisla na povraze. Veď ju budú predávať. Cudzí ľudia sa sem nahrnú z ulice,
         zaplnia celý byt. Svojimi zamazanými rukami budú preberať jej veci, nie, jej život, lebo
         toto tu, čo ju obklopuje, je veľký kus jej života. Budú sa v ňom prehŕňať ako v smetisku,
         budú si vyberať, čo sa im pozdá, pred ničím sa nezastavia, lebo nebudú mať úcty. Čohokolvek
         sa dotknú, všetko bude mať pre nich iba cenu dreva, cenu železa a najviac cenu potreby.
         Podľa toho sa budú aj správať. Božemôj, ako to prežije! Niečo podobného už raz skúsila.
         Nemali z čoho žiť, musela predať nábytok, ktorý jej kúpili rodičia. Prichádzali chudobné
         ženy z kolónie a brali si, čo sa im mohlo zísť. Ach, bolo to hrozné. Srdce jej išlo puknúť,
         keď musela iba hľadieť, ako tie vychudnuté, ušubrané ženy svojimi špinavými prstami
         ohmatávali nešetrne a necitne hrany predmetov, ktoré ona tak starostlivo leštila flanelovou
         handričkou alebo mäkkou srsťou, ktoré ona obdivovala. No vtedy sa mohla aspoň jednať, ba
         mohla sa vzoprieť, povedať, že nepredá ani triesočku. A teraz sa nesmie ani zastarieť. K
         stolu sa postaví úradník s perom v jednej ruke a s kladivom v druhej. Jeho chrapľavý hlas
         zariadi všetko. Dvesto korún za nákovu prvýkrát, kto dá viac? Niekto vari zo žartu, aby
         bolo rušnejšie, nadhodí korunu. Dvesto jedna koruna bude po druhýkrát. Ešte sa niekto
         hlási? Nie! Kto by sa teperil za dvesto jednu korunu so starou nákovou? Dvestojedna koruna
         po tretíkrát za nákovu. Kladivko tupo klesne a možno ísť ďalej. Božemôj, nie! Ona to nemôže
         dovoliť, i keby šlo naozaj iba o nákovu. Často ju počula tam za dvermi cvendžať. Bol to
         najprenikavejší a najmocnejší hlas, ktorý sa jej ozýval v tomto dome. Bolo ho počuť na
         celom dvore, prenikal aj na ulicu a dlho vyzváňal v ušiach, keď tam raz zaľahol. Ona ho
         mala rada, lebo ju presviedčal, že niečie ruky sa vzpierajú, že robota sa ukúva, mocne a
         bezpečne rastie. Skoro niekedy verila, že tu vedľa nej žije samostatným životom. Áno, žila
         životom železa, ktoré odolávalo každej sile a všetkým iskrám. Ako by mohla spokojne v tomto
         dome spávať, keby vedela, že ten hlas navždy zanikol, že miesto, kde stála nákova, je
         prázdne? A veď nejde len o nákovu. Úradník poprilepoval aj inde lístky. Všetko má prísť pod
         odpredaj, všetko odtiaľ povynášajú. Dielňa zostane prázdna, hluchá. Nikdy sa už v nej
         neozve radostný ruch práce. Ani učeň Peter nebude mať tam po čo vstúpiť.
   </p>
   <p>
    Ach, nie! Náhle musí otvoriť oči a rozhodiť ruky po perine, aby mohla voľnejšie dýchať.
         Nie, to sa nesmie stať. Z čoho by žila s deťmi? Kým sú stroje v dielni, má akú-takú záruku,
         že nebude hladovať. Teraz síce tam iba nečinne stoja, nikto na nich nepracuje, lebo
         pochybela robota. Ale večne to nemôže trvať. Raz bude zase dosť peňazí, ľudia prídu hľadať
         remeselníkov a ona si môže nájsť zase pomocníka a učňa, ktorí budú zarábať. Bez strojov by
         to však nemohla takto zariadiť. Bez strojov by bola bezmocná, odkázaná na pomoc,
         milosrdenstvo ľudí cudzích. Okrem toho sú tu deti, Peter. To je jediný majetok, ktorý im
         zanecháva otec. Ako by mohla dovoliť, aby oň prišli? Môže sa stať, že stroje budú raz
         potrebovať. Azda Peter. Ktohovie. Je to taký divný chlapec. Od malička sa okolo nich
         poplietal. I teraz niekedy skúša na nich pohotovosť a zručnosť. Ako by trávil voľný čas bez
         nich? Nie, v nijakom prípade nie. Musí hľadať spôsob, ako ich zachrániť. Azda sa predsa tu
         v meste nájde človek, ktorý ju pozná a bude jej natoľko dôverovať, aby jej požičal. Ach,
         priznáva, je to nie malá suma: sedemtisíc. Musí to byť majetnejší človek. Ale ona sa
         pousiluje, aby mu ich čím skôr vyplatila. Neskoršie už nájde spôsob. Len v krátkom čase
         ôsmich dní sa to nedá. Zaiste.
   </p>
   <p>
    Skoro celú noc prebdie, láme si hlavu, vymýšľa rozličné možnosti. Prevaľuje sa na
         posteli. Hľadí vytrvalo do neporušenej tmy nad sebou. Zachytáva pravidelný dych spiacich
         detí a bráni sa únave, ktorá na ňu stále nástojčivejšie dolieha. Nie, pre tie deti nemôže
         sa poddať!
   </p>
   <p>
    Ráno otvorí na dielni dvere, akoby sa chcela presvedčiť, či stroje niekto v noci
         nepoodnášal. Ale nie. Odpočívajú tu pokojne vedľa seba popri stenách, ťažké a neporušené vo
         svojej železnej konštrukcii. Len sú všetky označené malými ceduľkami ako vojenské kone,
         ktoré prišli pod mieru. Paulínka na ne hľadí, ohmatáva ich rukami. Áno, sú to ony, tie
         staré stroje, ktoré vždy dobre a poslušne slúžili pevným mužským rukám. Ona sa ich nikdy
         nedotýkala. Ale teraz sú jej veľmi blízke, známe a drahé, akoby pri nich vyrástla, a dobre
         jej padne, keď ich hladí, keď prejde prstami po ich drsnom a chladnom povrchu a keď zisťuje
         všetky tie páky, skrutky, kolieska, hrebenáčiky, stavce, kolienka, piesty a valčeky, ktoré
         ich naplňujú. Zdá sa jej, že všetkým tým sa jej prihovárajú, aby sa ich zastala a aby ich
         zbavila toho potupného označenia ceduľkami.
   </p>
   <p>
    Vtedy sa rozhodne.
   </p>
   <p>
    Zo skrine vytiahne svoje najkrajšie šaty a vyoblieka sa čo najstarostlivejšie. Pristanú
         jej ešte? Ach, o tom nemožno pochybovať. Paulínke ešte všetko pristane, čím sa prikrášli a
         čím chce na seba upozorniť. Nestratila ešte celkom formu. V ostatnom čase síce zisťuje, že
         bude zase matkou, ale v páse sa ešte tak zreteľne nerozšírila, aby to bolo badať aj
         navonok, a že má trochu vpadnutejšiu tvár a hlbšie oči, to ju nemusí znepokojovať. Niečo
         napraví aj masť, farba a púder. Aspoň sa o to pokúsi. Pozorne sleduje každé miestečko na
         tvári tam oproti v zrkadle, pretiera prstami, potom hubkou, aby bolo čerstvejšie a aby
         nabehlo krvou. Pravdaže, vidí sa potom sama sebe trochu čudnou, nevie sa ubrániť pocitu, že
         koná pochabú vec. Už dávno nestála takto pred zrkadlom. Má svoje roky a s rokmi slabne i
         túžba páčiť sa. Ale teraz je to veľmi dôležité. Nakoniec pripevní si ešte klobúk s ružou,
         natiahne čipkované rukavice a na lakeť privesí si pletenú tašku s kystkou. Voľakedy bola
         takto pekná. Ľudia sa za ňou obracali a ona cítila v hrudi oheň a na tvári rumenec.
   </p>
   <p>
    Na ulici sa trochu vypne a pozdvihne oči, aby mohla lepšie odrážať prudkejšie nárazy
         ľudských pohľadov. Ale to je vari ani nie potrebné. Ľudia nemusia práve len ju vidieť.
         Každému sa roja pod čelom osobitné myšlienky, ktorými sa zapodieva a ktoré ho vedú k
         určitým cieľom. Javy okolo neho pútajú ho len potiaľ, kým sú nové a nápadné, potom na ne
         zabúda. Veď v meste sa prihodí každý deň toľko udalostí a o Paulínkinom prípade sa všetci
         ani nedozvedeli.
   </p>
   <p>
    Po chvíli zistí, že si môže zrak celkom uvoľniť. Hľa, život v meste prúdi celkom
         obyčajným tokom. Paničky nesú plné košíčky. Sú strojené práve tak ako vtedy, keď sa im ona
         chcela vyrovnať. Usmievajú sa, ukláňajú na každý sebamenší náznak pozdravu, lovia významné
         pohľady, pohotove reagujú na ne široko roztvorenými vejármi mihalníc, pevne a pyšne
         vystavenými hruďami, áno, celým zámerne nadľahčovaným a napruženým telom, ako sa patrí na
         mestské paničky, lebo si uvedomujú svoju dôležitosť, význačnosť a pôsobivosť. Ich reč je
         vyhladená, miestami vykrútená práve tak ako ich účes a, pravdaže, primerane pritiahnutá a
         zvýšená, keď musia odpovedať na dotieravé otázky svojej spoločnice, a na druhej strane
         náležite uvoľnená a plnozvučná, ak žartujú s nejakým gavalierom. Nie, nezmenili svoju
         úlohu, lebo nezmenilo sa ani prostredie okolo nich.
   </p>
   <p>
    Ulice šumia ranným zhonom. Do dlažby vytĺkajú svoj ťažký krok mestské kone, namáhavo a s
         hlasným sŕkaním ťahajú ťažký voz, dovysoka naložený vrecami múky. Tento náklad prevážajú
         každý deň z mlyna do hlavného skladu. Za vozom robí akrobacie na starom bicykli pekársky
         učeň s veľkým košom na chrbte. Ruky má vo vreckách a snaží sa postupovať zároveň s vozom,
         hoci pri takej pomalej jazde je ťažko udržať rovnováhu i smer. Ale učeň je vytrvalý vo
         svojom cviku a hlavne v snahe upozorniť okoloidúcich na seba.
   </p>
   <p>
    Po chodníku tesne vedľa múrov, aby nevrážal do ľudí, vlečie sa ťarbavo vo veľkých
         čižmách ukonaný mäsiarsky tovariš s dlhou slamenou taškou, zakvačenou nedbalo na pleci,
         zaťaženou nákladom tuhočervenej hovädziny. Nemá veľa chuti do reči a ani raz nepodvihne
         chmúrny pohľad od zeme. Pravdepodobne netlačí ho len ťarcha v taške, ale aj myšlienky. Celú
         noc sa mocoval s hovädom v bitúnku, teraz začne ťahačka s majstrom, ktorý by sa ho chcel
         zbaviť, lebo dorastá učeň. Tomu zatiaľ neplatí nič. Ach, prekliaty život. On by ho ľahko
         predal čertovi.
   </p>
   <p>
    Zato Cigánovi s veľkým červeným materským znakom na pol tvári, ktorý zbiera do koša
         smeti, je veselo, môže si pritom aj pohvizdovať, hoci má len pol košele.
   </p>
   <p>
    Pán lekárnik so zlatými okuliarmi na rohu Hradnej ulice práve otvára svoju svätyňu. Do
         ulice sa valí prenikavý zápach karbolu. Ľudia musia mimovoľne stiahnuť nosy a obrátiť hlavy
         v tú stranu, aby sa mohli presvedčiť, odkiaľ dostávajú tak štedro a takú účinnú
         dezinfekciu. A nemýlia sa. Áno, je to lekáreň u Zlatého klasu, kde dostanete všetky kvapky
         proti kolike, hnačke i proti nevoľnostiam srdca a proti zlatým žilám, ale hlavne všetky
         kozmetické prostriedky zaručeného účinku a svetoznámej značky, ako je to zreteľne napísané
         na veľkej tabuli. Pán lekárnik sa môže samoľúbo pod nos usmiať.
   </p>
   <p>
    Hneď vedľa v dámskom salóne zakladá mladá, vrtká ondolierka obstarnejšej paničke veľký
         hrniec na strapatú hlavu.
   </p>
   <p>
    V parčíku pred okresným úradom na očiach všetkým okoloidúcim i zvedavým úradníčkom,
         ktorí si ešte nestihli zasadnúť k stolom a pre potešenie svojho nenáročného ducha hľadia
         oknami vyšších poschodí dolu, rozpráva sa hlasno ako obyčajne pán revident s pánom hlavným
         účtovníkom o počasí. Pán revident s určitosťou tvrdí, že dnes bude jasno a teplo, naproti
         tomu pán hlavný účtovník nevylučuje v podvečer ochladenie povetria, pán revident predvída
         suchú jar, pán účtovník prorokuje ešte studené dni. Je to známy, veľmi zaujímavý spor, plný
         náhlych zvratov a smelých výpadov, ale aj jemných ironických narážok, čo nesporne svedčí o
         vyrovnanosti bojových síl oboch súperov.
   </p>
   <p>
    Sleduje ho už niekoľko rokov celé mesto. Oba páni berú ho naozaj vážne. Sotva na farskom
         kostole odzvonia svitanie, búria svoje rodiny, aby mohli pozorovať citlivosť teplomerov.
         Pán účtovník nazhromaždil za tým účelom pod svoju posteľ všetky kalendáre od narodenia
         svojho starého otca, iba ten posledný, keď ho deduľa počala, nemôže nájsť, hoci v ňom majú
         byť zvieratníky najzreteľnejšie vyznačené a vysvetlené. Ale najradšej sa spravuje podľa
         lámky, ktorú si úspešne pestuje v pravom kolene od predošlej vojny. Pán revident sa riadil
         dosiaľ iba podľa svojho triezveho dôvtipu a hlavne podľa zásady, že musí dôsledne tvrdiť
         iné ako jeho priateľ. Ale v poslednom čase chystá tajné prekvapenie. Zriadil si na streche
         malú hvezdáreň. Za komínom sa mu podarilo vybrať niekoľko škridiel a upraviť dieru a pred
         niekoľkými dňami písal do štátnej hvezdárne, aby mu poslali nejakú opotrebovanú vyradenú
         šošovku. On si ju ešte upraví a vloží do rúry. Veľa sa už narozmýšľal, ako to má spraviť.
         Preto mu aj pribudlo toľko strieborných vlasov za ušami. Hlavná vec, že spôsobí veľkú
         senzáciu a pripraví porážku súperovi.
   </p>
   <p>
    Povedľa nich po lesklej asfaltke prebiehajú autá, malé, veľké, hrkocú vozy, cengajú
         bicykle a do toho náhlivého hukotu mieša sa ľudská vrava, džavot detí, pokrikovanie kočišov
         a spevavý hlas dedinčanov, ktorí sa rozchádzajú po obchodoch. Áno, lebo tepna mesta pulzuje
         rovnako, či nad vysokými kamennými domami visí veľké, rozpálené slnce, či tam-hore presvitá
         iba začmudená diera a dolu je pľušť. I mesto žije svojím životom.
   </p>
   <p>
    To Paulínku posmeľuje. Uvedomuje si s pocitom uspokojenia a zadosťučinenia, že sa
         rozhodla správne. Netreba už pri prvej väčšej prekážke klesať na mysli. Ťažkosti máme
         prekonávať. Život neberie ohľad na slabých. Udrží sa v ňom len ten, kto má odvahu. Každý o
         niečo na tomto svete zápasí. Niekto o kosť, niekto o kus chleba, iný o zem, ďalší o lásku
         alebo iba o pekné počasie, lebo všetko ostatné mu bolo nebom dané. Jeden pritom víťazí,
         druhý padá. Ale ona nesmie si dovoliť padnúť, nie veru!
   </p>
   <p>
    Prejde naprieč tržnicou. Krok má stále pevný a hlavu zodvihnutú. Iba keď vyjde na
         námestie a prechádza popri starej židovni, niečo zaváha. Pred ňou na konci podlhovastého
         námestia, odkiaľ sa rozchádza niekoľko ulíc, celou frontou dvíha sa veľká budova so
         zamrežovanými oknami, ku ktorej sa vychádza širokými schodmi a na ktorej skvie sa pyšne
         názov firmy: Imrich Tóth, veľkosklad so železom a strojmi. Práve ta má namierené. Tento
         Imrich Tóth pochádza z jej kraja. Možno sa bude ešte na ňu pamätať. Vozieval sa s bratom
         Ervínom cez ich dedinu na rozheganej bričke. Ona bola ešte mladá. Šibali ju bičom a
         vyplazovali na ňu jazyk. Neskoršie sa stretli aj za iných okolností. Tu v meste s ním
         nebola. Neopovážila sa k nemu priblížiť. Azda nebola ani príležitosť. Len ho vídavala
         sedieť v hrdom koči alebo v lesklom aute. Lebo teraz je veľkým pánom, možno milionárom.
         Istotne by mu nepôsobilo nijaké ťažkosti, keby jej chcel pomôcť. Doma o tom nepochybovala.
         Staré známosti sú vždy najspoľahlivejšími mostmi medzi ľudmi. Teraz ju trochu kruší pohľad
         na chmúrnu budovu. Stojí na vyvýšenom mieste sama, v určitej vzdialenosti od ostatných
         domov, akoby nimi pohŕdala. Bohatí radi zabúdajú na staré priateľstvá. Obyčajne majú tvrdé,
         uzavreté srdcia k chudobe. Ale Paulínka prechodnú slabosť rýchlo potlačuje miernym kývnutím
         hlavy, akoby sa zbavovala pavučinky, ktorá sa jej pretiahla cez čelo, a odhodlane vystúpi
         na schody.
   </p>
   <p>
    Za ťažkými železnými dvermi, ktoré samočinne za ňou zapadnú a ostro cvaknú vo veľkej
         zámke, uvalí sa na ňu zdusené povetrie obchodnej miestnosti. Je to postranná hala s mnohými
         výklenkami, oddeleniami, ohradenými stĺporadím, trochu vari tmavá a, pravdaže, chladná, ako
         bývajú sklepené miestnosti v málo vetraných starých domoch. Pod nevľúdnou, navlhnutou a
         miestami aj zelenkavou plesňou prerastenou klenbou rozložené sú stroje, mnoho všelijakých
         strojov s veľkými i malými hrebenákmi, s bubnami i bez bubnov, niektoré na malých
         kolieskach, iné len na čľapatých nôžkach, všetky ponatierané krikľavou červenou, zelenou a
         belasou farbou, a popri stenách vysoké police, založené železivom od výmyslu sveta. Všade
         sa motajú ľudia, pohotoví a tenkí predavači v zelenosivých plášťoch, ťažkopádni a
         nerozhodní kupujúci, väčšinou sedliaci v hrubých vlnených šatách, ale aj robotníci v
         belasniakoch, prechádzajúci voľne uličkami, prezerajú, skúšajú, radia sa a jednajú. Tlmený
         rozhovor zaplňuje priestor, zaľahýna na uši ako hukot stajených vôd, vychádzajúci z dlážky.
         Človeku je náhle úzko, lebo má dojem, že sa okolo neho steny trasú. Pred Paulínkou sa
         všetko krúti, motá. Nevie urobiť ani krok. V tomto blázinci nemôže byť ten, koho hľadá. Je
         tu veľa hluku, rezavého prachu a ťažkého olejnatého zápachu. Bude musieť ísť azda inde.
   </p>
   <p>
    Potom sa spýta mladej slečny pri pokladnici, u ktorej pobadá viac prívetivosti, a pustí
         sa tmavým koridorom v úzadí, na ktorý jej ukázala prstom. Ale tu sa musí podchvíľou
         spytovať na ďalšiu cestu k šéfovi, lebo koridor je dlhý, členený na niekoľko ráz znížených,
         raz vyvýšených oddelení a popretínaný niekoľko ráz naprieč chodbami, a tak čoskoro upozorní
         na seba predavačov. Niekoľko podozrivých pohľadov prilepí sa na jej chrbát a sledujú ju.
         Možno sú zvyknutí na podobné návštevy. Vycipkaná a navoňaná dámička s klobúkom a niekedy aj
         v závoji, spustenom na tvár, aby ju nebolo poznať, kradne sa okúňavo pomedzi železo, je
         neobyčajne plachá, pomätená, krátkozraká, skoro nevie položiť nôžku na schodík, skrúca
         bokmi, krčí plecia a piadi sa za šéfom. Á, prosím, tadeto, úzkou chodbou až dozadu, len nie
         poblúdiť, lebo takých tenkonohých a útlocitných sa už v tomto tmavom a hlbokom dome veľa
         stratilo, chachacha.
   </p>
   <p>
    Paulínke sa čím ďalej tým ťažšie dýcha. Celým telom zachytáva tieto uštipačné myšlienky
         a úškľabky. Okrem toho tiesni ju aj úzka a nízka, skoro pivničná chodba, ktorou musí
         kráčať. Preto skoro s uľahčením chytá sa kľučky utesnených a remeňom obitých dvier, na
         ktorých objaví medený štítok s nápisom: šéf.
   </p>
   <p>
    Chvalabohu, Imrich Tóth je sám v pracovni. Sedí v pohodlnej stoličke s vysokým
         operadlom, obloženej vankúšikmi, pred sebou má niekoľko hrubých kníh, roztvorených, v
         ktorých porovnáva usilovne rady čísel. Istotne má veľmi dôležitú a súrnu prácu. Možno by
         prejavil aj mrzutosť, keby ho niekto iný vyrušoval.
   </p>
   <p>
    Je to teraz úctyhodný pán, plecnatý, prejemnenej, trochu odutej tváre, ktorý by si sotva
         chcel vymeniť toto miesto v mäkkom foteli za pracovným, písmami a všelijakými kancelárskymi
         potrebami obloženým stolom v priestrannej miestnosti za obdreté sedadlo na rozheganej
         bričke, kde sa voľakedy naparoval pýchou, hoci badať na ňom stopy zodpovednej a možno i
         úmornej práce mnohých rokov. Jeho pohyby sú odmerané, ladné, jeho reč sladkastá, šušľavá,
         čo inakšie nemôže ani byť, lebo ruky má biele, dobre obložené mäkuškými vankúšikmi, telo vo
         všetkých formách zaokrúhlené a v ústach niekoľko zlatých zubov. Naoko uhladený bodrý pánko
         jemných spôsobov. Ale keď sa mu Paulínka prizrie do drobných, hranatých očú, pozná v ňom
         bezpochyby starého šibala Imra s bičom v ruke a so strapatou, stále spotenou hrivou
         nahrdzavelých vlasov nad spupným čelom. Ach, nie, vrodené a v mladosti rozbujnené
         náruživosti sa nedajú zakryť hladkou tvárou a elegantnými šatami.
   </p>
   <p>
    Na malú Paulínku z krčmy sa rozpamätáva. Ó, akože by nie. Bolo to veselé dievčatko! A
         pritom nevie zabrániť, aby mu z kútika úst nevyšľahol slabý náznak úškľabku, ba celkom
         nemóresne zabudne otvorený pohľad na nej. Možno spomína, rozpamätáva sa na tie dávne časy,
         na krvavé bitky so šarvancami zo susednej dediny, na šialené jazdy bričkou, na ples a na
         svojho brata Ervína. Áno, lebo všetko to zanechal niekde ďaleko za sebou. Iba po chvíli sa
         vzchopí a prívetivejšie usmeje nad tým, čo objavil. A hneď je aj prístupnejší. Obráti sa
         celou tvárou k nej, rozloží si pohodlnejšie nohy a so zrejmým potešením pošuchne niekoľko
         ráz tučnú ruku po okrúhlom stehne. Ó, bolo to vtedy dobré. A veľmi sa teší, že ho prišla
         navštíviť. Nie, on o nej nevedel, že je tiež v tomto meste. Veľa sa tu ani nezdržuje.
         Viacej býva na cestách. Obchodné starosti zaberajú mu veľa času. Aby nezabudol, istotne ju
         bude zaujímať. Obchod po rodičoch prevzal švagor, druhá sestra sa vydala za lekárnika v
         Péči, otec už zomrel. On je ešte mládenec, možno sa ani neožení. Zvykol si na slobodný
         život a potom obchod. Obchod potrebuje vždy celého človeka. Áno, čo sa týka jej dražby,
         nemusí si robiť starosti. Kedyže to má byť? O týždeň? Dobre! Zaznačí si to do kalendára,
         aby nezabudol. Môže spokojne spať.
   </p>
   <p>
    Paulínke je hneď ľahšie, voľnejšie sa usmeje a urobí vari aj nejaký nedbanlivejší pohyb.
         Pred starým známym si to môže dovoliť. Prizná sa, že mala obavy. Tu v meste nemá takých
         známych, ku ktorým by bola mohla ísť, a nevedela, ako ju on prijme.
   </p>
   <p>
    Ach, boli to zbytočné obavy. On ešte ani jednu dámu neodmietol. Kedykoľvek, len nech si
         poslúži. A ruka sa mu zase pošuchne po stehne. Možno i šibalský úsmešok v kútiku úst sa mu
         väčšmi roztvorí a od radosti väčší dúšok povetria vdýchne do pŕs, takže naraz zdá sa
         odvážnejším. Nesmie totiž zabudnúť, že bol poručíkom u honvédov, a keby ho nebol zlákal
         obchod, bol by dosiahol i väčší rang.
   </p>
   <p>
    Paulínka hneď spozoruje na ňom zmenu a stane sa naraz ostražitejšou. Azda nemala
         prejaviť takú dôvernosť. Uvedomí si tiež, že je tu s ním sama. Ľudia sú odtiaľto ďaleko,
         išla sem dlhou, temnou chodbou. Bola to nepríjemná cesta, plná úzkosti. Nevie, ako sa ňou
         zase vypletie von. Preto sa náhle stane nepokojnou. Prebehne splašenými očami po miestnosti
         a zisťuje, že je nejako hlboko zapadnutá v hrubých múroch a že do nej neprenikne ani jediný
         hlások zvonku, pripamätá si tiež pohľady predavačov, ktoré sa na ňu lepili, keď išla sem.
         To ju už celkom vyplaší. Urobí prudký pohyb a vstane. Musí ísť domov. Naostatok, už
         dosiahla to, čo ju sem hnalo. Bolo by zbytočné predlžovať návštevu iba zo zdvorilosti.
         Imrich je predsa len pán, svojvoľný, mohol by si to vysvetľovať svojím spôsobom.
   </p>
   <p>
    Imrich ju ani nezdržuje. Má vari naozaj súrnu robotu. Nejaké dôležité účty, veľké čísla,
         už mu z toho trochu v hlave brní. Nevedel by dnes byť príjemným spoločníkom. Ale ju
         upozorňuje, že nemusí ísť cez obchod. Odtiaľto je kratšia i pohodlnejšia cesta zadným
         vchodom cez ružovú izbu. Otvára pohotove bočné dvere a vysvetľuje s netajenou pýchou, že je
         to jeho mládenecká izba. Zatiaľ mu stačí. Hlavná vec, keď sa má kde po práci utiahnuť.
         Ostatné miestnosti v dome potrebuje na obchodné účely. Keď ho bude chcieť ešte niekedy
         navštíviť, keď bude mať nejaké ťažkosti, môže vojsť tadiaľto a netreba za ním ísť ani do
         pracovne, nebýva tam totiž vždy sám. Stačí stlačiť gombík, áno, krátke zvonenie, a on už
         porozumie.
   </p>
   <p>
    Paulínka sa ani neobzerá, hoci bolo by veru na čo. Ružová izba je rozhodne útulnejšia a
         prívetivejšia ako pracovňa, kde dosiaľ sedela. Sú tu všade na zemi mäkké, pestré pokrovce,
         ktoré dokonale tlmia kroky, pred divánom a vysokou posteľou v tmavom rohu husté biele
         kožušiny, na oknách ťažké nachové závesy, aby zadržiavali prudkejšie svetlo zvonku, na
         stenách plno veľkých obrazov v hrubých zlátených rámoch, na podstavcoch podivuhodné verné
         sošky z bieleho mramoru, vo vitríne za sklom plno strieborných predmetov, skvostov, pri
         dverách široký poľovnícky rám, ovešaný rozličnými puškami, výstrojom a trofejami, a potom
         ešte mnoho krásnych, zaiste i drahých vecí, niekde okázalo vystavených na obdiv, inde iba
         nedbalo pohodených, ktoré svedčia o bohatstve domáceho pána, ktoré priam lákajú ženské oči.
         Ale ju všetok ten prepych iba tiesni, núti, aby sa ponáhľala. Nie, v tomto dome ona nemôže
         byť istá. Bojí sa obzrieť, aby ju niečo nezradilo. Len čím skôr von, aby sa náhodou pred
         ňou dvere nezatvorili.
   </p>
   <p>
    Na ulici si s uľahčením vydýchne a niekoľko ráz sa ohliadne, aby sa presvedčila, že
         veľký žltý dom naozaj necháva za sebou. Nie, už nie je schopná hrať sa na dámu. Chybí jej
         smelosť, odvaha. Nevie sa zabudnúť, príliš mnoho si všíma a veľa vidí. A možno aj Imro bol
         na vine. Chcel ju vidieť iba v tej podobe, ako si ju uchoval v pamäti. Zabudol, že má pred
         sebou ženu-matku. Áno, nechce vidieť jej utrpenie. Istotne vedie ľahký život a na ženy sa
         pozerá len očami požívača. Aspoň ona mala taký dojem. Peniaze, ktoré zloží miesto nej na
         daňovej správe, musí mu splatiť čím skôr, aby ho zbavila akýchkoľvek nárokov. Áno.
   </p>
   <p>
    Doma sa trochu upokojí. Denných starostí je toľko, že jej nedovolia zaoberať sa dlhšie
         tou istou myšlienkou. Treba zápasiť, zachraňovať, čo sa ešte dá, a nie iba na jednu stranu,
         keď sa celý koráb potápa. Pre ženu je to ťažké. Musí prekonávať svoju slabosť a v
         začiatkoch podlamujú jej sily mnohé pochybnosti. Donedávna, kým vykonávala len jednu
         robotu, ani si neuvedomila, že by vedľa tejto roboty bolo ešte niečo dôležitejšie, na čom
         by stála domácnosť. Myslela, že ona nesie skoro celé bremeno starostí na svojich pleciach.
         A teraz zisťuje, že to bol iba jeden diel. Vykonávala mnoho drobných prác: upratovala,
         nakupovala, varila, obliekala deti, dozerala celý deň na ne, ošetrovala ich v chorobe. Nie,
         nemohla si sadnúť, len čo jedno z rúk pustila, ponúkalo sa druhé. Všetko však stihla urobiť
         a na všetko stihla cez jednu noc zabudnúť. Druhý deň vykonávala to znovu a neunavila sa.
         Hlavu mala stále ľahkú. Dnes k týmto prácam pribúda aj zodpovednosť a hlavne obava o
         budúcnosť. Ani jeden večer nemôže sa tak uložiť, aby nemyslela na budúci deň, aby si
         nepredkladala úlohy, ktoré na ňu čakajú, ktoré treba vykonať. A pritom, hocako sa činí,
         hocako ochotne preberá všetky úlohy, nemôže sa zbaviť pochybností. Svoju budúcnosť a
         budúcnosť svojich detí vidí stále černejšie, neprívetivejšie. V takýchto trápeniach zabudne
         celkom na nepríjemnú návštevu. Do dielne ani nenazrie, mysliac, že otázka so strojmi je
         vyriešená.
   </p>
   <p>
    Ale o týždeň zastane pred domom malé auto s plátennou strieškou a na nemilé počudovanie
         Paulínky vystupuje z neho Chreniak, niekdajší Alpárov pomocník, teraz, pravdaže, majiteľ
         najväčšej inštalatérskej dielne v meste, a úspešný podnikateľ, čo nakoniec vidieť aj na
         jeho zovňajšku. Má na sebe kockované rajtky, ľahké čižmy, krátky kabátik do drieku a širokú
         americkú čiapku. Vystupuje sebavedome. Netreba mu už chmúriť čelo a klopiť viečka, keď sa
         stretne s pohľadom bývalej pani majstrovej. Starej nevraživosti a tvrdosti voči nej sa však
         nezbavil. Ba zdá sa ešte opovážlivejší. Dopočul sa, že dnes má tu byť dražba, a zaujíma sa
         o niektoré stroje, na ktorých niekedy pracoval.
   </p>
   <p>
    Paulínku opúšťajú sily. Jej ustávanie bolo teda zbytočné. Darmo vystavovala svoje telo,
         darmo znášala úzkosť. Imrich ju oklamal alebo pri svojej zaujatosti na sľub pozabudol. To,
         čoho sa bála, o čom niekoľko nocí rozmýšľala, to sa splní. Cudzí ľudia si budú deliť jej
         majetok, jej domácnosť. A ponajprv tento Vendelín Chreniak, ich bývalý umazaný pomocník,
         ktorý si do rukáva nos utieral. No hneď sa spamätá. Nesmie sa ukázať bezmocnou.
         Predovšetkým pred týmto nie. Bude aspoň hrdá, ako jej postavenie vyžaduje, hoci si tým
         nijako neuľaví. Nastrojí si čo možno prívetivú tvár, upevňuje reč. Veru celkom iste nevie.
         Nebol tu ešte nikto. Niektoré stroje sú ozaj na predaj. A ak sa o ne pán Chreniak zaujíma,
         nech si len sadne a chvíľku počká. K dražbe musia prísť od úradu. Potom ide za svojou
         prácou a rozhovorí sa o všedných veciach, nútiac sa do pokoja, aby nebolo badať, že medzi
         ňou a týmto, čo sa posadil za stôl a obzerá sa s neskrývanou pohŕdavosťou vôkol, jestvuje
         napätie. Iba tomu nevie zabrániť, aby jej občas z očú nevyšľahol temný plameň.
   </p>
   <p>
    O chvíľu skutočne príde úradník s aktovkou pod pazuchou, ale iba preto, aby oznámil
         stránke, že exekvované stroje patria firme Imrich Tóth, nakoľko ona zaplatila daňovej
         správe obnos, ktorý dlhoval Ján Alpár na daniach. Vtedy si Paulínka neodpustí, aby svojmu
         súperovi neukázala, čo si o ňom myslí. Prvý pocit víťazstva je vždy opojný. Tento Vendelín
         Chreniak ju od prvého stretnutia nenávidel, nevedno prečo. Snáď, že ho ona odmietla,
         podceňovala. Bol taký temný, odmeraný, uzavretý do seba, stále zažratý do nejakej roboty,
         poctivý, až pretrhnutý, akoby ho okrem nej na svete už nič nezaujímalo, a predsa v očiach
         mu blkotal nebezpečný plameň. Bol to nepodchytený, samovoľný výraz tlmenej zlosti alebo
         žiary pálčivej, neukojenej vášne? Paulínka to nebude nikdy vedieť. Na jeho tvári sa
         nezjavoval úsmev. Hovoril vždy popudlivo. Bola naozaj rada, keď z domu odišiel a keď sa
         zbavila nepríjemného pocitu, že ju tajne od chrbta sleduje, ktorý mala vždy, keď bol doma.
         Ale tým dosiaľ tušený a na oboch stranách tajený spor iba prepukol navonok a nadobúdal iný
         charakter. Vendelín Chreniak ju chcel zničiť, a tak pokoriť. Áno, ona to cítila,
         uvedomovala si to vždy, keď sa s ním na ulici stretla. Aby dosiahol svojho zločinného
         zámeru, použil všetky svoje schopnosti, ktoré ho nesporne povyšovali z obyčajného priemeru
         ľudí na jedinečného, zručného robotníka i odborníka a hlavne na smelého, neústupného
         podnikateľa. Preto sa spolčil so svojím bohatým bratom-Amerikánom, preto založil si tu v
         meste druhú konkurenčnú dielňu, preto im odvádzal schopných učňov a pomocníkov a preto ich
         predbehol i v kúpe Kuzmovho domu. Ba Paulínka je ochotná veriť, že bol hlavnou príčinou
         Alpárovho neúspechu a potom aj úplného pádu. Mal na to dosť možností a príležitostí. V
         krátkej chvíli sa stal mocným, prebral hlavné práce v meste i na okolí, udával ceny i akosť
         práce, určoval mzdy robotníkom, vedel si vytvoriť také podmienky, aké práve jemu vyhovovali
         a aké škodili protivníkovi. V prostriedkoch nebol prieberčivý a neokúňal sa pred žiadnym
         činom. V konkurencii s ním Alpár nemohol vydržať, bol slabý, musel padnúť. No kým bol tu,
         neopovážil sa vystupovať proti nej. Teraz sa jej postavenie zhoršilo a on myslí, že môže
         byť ešte bezočivejší. Áno, chce ju tiež zničiť. Čo tým chce dosiahnuť? Paulínka to nevie.
         Len je odhodlaná brániť sa. Pred bývalým pomocníkom, i keby bol milionárom, sa nepokorí. V
         nijakom prípade.
   </p>
   <p>
    Ale čoskoro pozná, že jej radosť z víťazstva bola predčasná. Nasledujúce dni jej
         neprinášajú žiadúcu úľavu. Sú to ešte stále dni šedivé, hoci už slniečko dobre prihrieva.
         Paulínka si neprestáva líhať s ťažkou hlavou a vstávať s pomútenými a opadnutými očami,
         lebo strach z budúcnosti v nej vzrastá. Je síce pravda, že sa jej podarilo zachrániť
         stroje. Ale čože má z nich? Tam v dielni stoja bez úžitku. Olej a masť na nich tvrdne, do
         hladkej ocele zažiera sa červená hrdza a po hrebenákoch vytrvale a nerušene rozťahujú
         pavúky svoje siete. Ani raz veselšie nezahrkocú. Pre tento dom sú mŕtve a zdá sa, že aj
         také zostanú.
   </p>
   <p>
    Čoskoro, ako zmizol Alpár, vzal si svoj uzlík i jediný učeň, ktorý ešte robil, a
         odišiel. Nikto ho ani nezdržiaval. Bol to veľký výrastok, nuž ľahko si domyslel, že tu sa
         už nemá čomu z remesla naučiť. Niekedy pribehne síce Gusto, policajtov najpodarenejší syn,
         ryšavé chlapčisko s otrhanými lakťami, Petrov rovesník. Nechce sa mu chodiť do školy, nuž
         otec by mu chcel zabezpečiť aspoň nejaké remeslo. Ak si Peter nerobí práve školské úlohy
         alebo ak nie je zaujatý dôležitejšou robotou, spolu prevracajú železá v dielni a niečo
         vyklepkávajú. Ba odvážia sa i na zodpovednejšiu prácu, ak sa u niektorých susedov vyskytne
         porucha vo vodovode. A vtedy donesú Paulínke niekoľko korún. Ale to je tiež všetko. Iné
         peniaze už neprídu odnikiaľ. A predsa treba žiť, treba jesť piatim ľuďom. Deti si pýtajú,
         keď sú hladné. Ráno ich už musia na sporáku čakať porcelánové hrnčeky s kávou, na obed bez
         volania sadajú za stôl, hľadia žiadostivými očami do tanierov a večer sa neberú skôr spať,
         kým neschrúmu okrušteky s naparenou cibuľkou a nevypijú sladký čaj. Ach, nie je to veľa.
         Paulínka vie, že by potrebovali viac. Deti sa na celom dni vybehajú, rastú. Musí im
         dokladať, aby nezakrpateli. Napríklad obe dvojčatá majú tenké nôžky a v ostatnom čase aj
         nejako pobledli. Aj Peter by zjedol viac, keby nemusel prejavovať toľkú starosť, či matke
         niečo zvýši. No aj takto treba každý deň do hrnca. Nejaký čas vystačia staré zásoby. Potom
         zostáva iba úver. Ale dokedy môže počítať s trpezlivosťou dodávateľov? Zakaždým, keď berie
         starú nákupnú tašku a iba zo zvyku a pre meno tenkú peňaženku s ošúchanou sponkou, zachveje
         sa jej srdce a do kolien zbehne ťarcha, ktorú iba s najväčším vzoprením premáha. Možno dnes
         sa vráti naprázdno. Možno dnes stratí všetku odvahu, ktorá ju ešte drží na nohách. Ach, kde
         sú tie časy, keď túto povinnosť vykonávala s radosťou, keď už z postele vstávala s
         myšlienkou na ňu, keď netrpezlivo čakala, kedy sa bude môcť upraviť a vyjsť bránou, keď
         brala do rúk peňaženku, až do prasknutia naplnenú lesklými, ťažkými mincami a novými
         bankovkami, a kde sú tie časy, keď sa vracala domov obťažená a ovešaná samými dobrými a
         sladkými vecami? Možno to bol iba márnivý sen. Aspoň tak sa jej to teraz vidí. Raz potom
         stojí v tesnom obchodíku pani Vajčiakovej na konci ulice a v uličke medzi kovanými pultami
         trpezlivo čaká, kým ju oberučná Hanka, spoľahlivá predavačka a verná opatrovkyňa pani
         Vajčiakovej, obslúži. Pod nevysokou, zaprášenou povalou žmurká tu iba jediná, a to celkom
         malá, aby sa prúdom šetrilo, ani tienidlom nie opatrená žiarovka. Ale aj tá stačí osvietiť
         a vyjaviť, koľko rozličných vecí dá sa naukladať na malom priestore, a to v takom dokonalom
         poriadku, že vrtká Hanka nemusí oči zastavovať a rozmýšľať, na ktorú stranu načiahnuť
         okrúhlou, pomerne krátkou a azda od horlivosti až červenou rukou, keď jej treba niečo
         položiť na púdľu pred zákazníka. Sú tu predovšetkým, ako sa patrí, vysoké truhlice bez
         príklopov i s príklopmi, poriadne zvrchu zamúčené, aby nikto nebol v pochybnostiach, čo v
         nich je a či sa tiež používajú, potom nad nimi až pod povalu siahajúce police, husto
         naložené pestrým tovarom, fľašami s pomaľovanými štítkami, papierovými i plechovými
         škatuľami, balíkmi rozličnej veľkosti, potrebnými i zbytočnými drobnosťami, aby rovnako
         lákali. Vzadu pri stene stoja sudy: jeden s kapustou, jeden s bryndzou a jeden so sušenými
         rybami. Všetky prenikavo zapáchajú. Kto má dobrý nos, môže už pri dverách zistiť, v ktorom
         je čerstvejší obsah. Vo zvláštnom výklenku visia pôlty slaniny, dlhé kusy hrubej salámy so
         zelenou i bielou plesňou a vence klobás, pod tým metly, kropiace krhly a hlavne stôsy
         svätých obrázkov a náboženských časopisov, ktoré sa pani Vajčiaková podujala predávať a z
         ktorých niekoľko poslušne musí Hanka každému veriacemu či neveriacemu zákazníkovi pribaliť
         a pripočítať k účtu.
   </p>
   <p>
    Medzi pultami vedľa Paulínky stojí niekoľko žien z ulice. Všetky rovnako pokojne čakajú,
         až príde na ne rad. Ani najmenším náznakom neprejavia, že by boli netrpezlivé alebo že by
         mali zvláštny nárok. Hanka predsa sama vie, na ktorú kedy sa treba obrátiť s otázkou, čo si
         žiada. Ešte by ju pomýlili, keby sa jej natískali a miešali do roboty. Hľa ide sa
         pretrhnúť, aby im len vyhovela. Sledujú s účasťou všetky jej rýchle pohyby. Chvália ju,
         niekedy iba v duchu, niekedy nahlas s patričnou opatrnosťou a zaliečavosťou, aká je len
         zbehlá, aká rýchla, ony by si šli len niečo pomyslieť, a zatiaľ sa ona desať ráz obráti,
         áno, priam zrodená pre obchod. Ak sa náhodou o ne obtrie jej bystrý pohľad, chytro snažia
         sa ho prijať sladkým, na okrajoch trochu trasľavým úsmevom. Všetky totiž majú v košíčkoch,
         ktoré pridŕžajú rukami, malú, ufúľanú, knižočku, do ktorej bude musieť oberučná Hanka
         zaznačiť, keď ich obslúži, naslinenou atramentovou ceruzkou novú cifru. Život je ťažký,
         chlapi donášajú domov stále menšie zárobky, mnohí sú bez práce, tých pár korún, ktoré do
         domu na nedeľu zoženú, rýchlo sa rozkotúľa, lebo potrieb je stále viac. Nuž potom ženy
         musia stáť pokorne v obchode a všeličo sladkastým úsmevom nahrádzať. Ešte dobre, že v ulici
         je tento malý obchodík ctihodnej pani Vajčiakovej, kde majú pochopenie pre chudobu a kde
         všetko dostanú na úver.
   </p>
   <p>
    Iba pani Korbeľová, inakšie policajtova žena, prejavuje väčšiu odvahu a nebojí sa
         hlasnejšie vyriecť svoju mienku, i keď na tomto mieste nezdá sa dosť príjemnou. Ale ona si
         to môže dovoliť, lebo jej muž má nielen v ulici, ale aj v meste dosť dôležité postavenie.
         Niekedy dokonca si stane s patričnou dôstojnosťou i do dvier obchodu pani Vajčiakovej a
         vyriekne nejaký úradný rozkaz alebo napomenutie takým mocným hlasom, že celkom vážne
         postraší oberučnú Hanku a jej urodzenú paniu. A okrem toho ona ešte, chvalabohu, nemusí pri
         nákupe podstrkovať nákupnú knižku. Keď ju obslúžia, otvára peňaženku, a to pomerne veľkú a
         dosť zánovnú, a platí hotovými za každú maličkosť. Také niečo si môžu dovoliť len ľudia,
         ktorých vydržiava štát, a obchodník musí mať pred nimi rešpekt, i keď mu pripomínajú
         nepríjemné veci. Azda má aj dosť príčin, aby sa rozčuľovala. Akúže jej to dali predošle
         múku? Nejaká hrachovina, cesto nemohla v koši udržať, a keď chlieb doniesla od pekára, mal
         oslu ani oceľ, ani bryndza nebola celkom čerstvá a v ryži našla plno myšacincov. To veru
         nie je v poriadku. I muž sa hneval. Keď im ona platí riadnymi peniazmi, chce aj riadny
         tovar. Svinstvo nech si vyhodia na smetisko.
   </p>
   <p>
    Oberučná Hanka musí sa veru hodne činiť, aby sa ubránila. Múku oni nemelú. Akú dostávajú
         z mlyna, takú predávajú. Dosiaľ bol tiež každý spokojný. Azda nechala cesto dlho kysnúť
         alebo pridala viac nácesty, ak ho pekár nevložil do horúcej pece. Bryndza dostáva chuť a
         silu len tým, že stojí, a to by sa veru divila, že by v ryži boli myšacince, veď držia
         dvoch kocúrov, a naostatok ona aj ryžu preberá, keď ide variť. Vo veľkoobchodoch sa
         neudržuje príkladná čistota. Našťastie je dosť výrečná a nechybí jej ani hlas. Stačí
         zodpovedať na všetko a prenikne i najväčším krikom a vždy tak, že jej patrí posledné slovo.
         Ale musí pritom veľa farieb zmeniť. Niekedy v náhlivosti urobí aj mylný krok a mylný ťah,
         siahne lopatkou do inej priehradky na polici, ako mienila, vsýpa do papierového vrecúška
         otruby miesto hladkej múky a iba vtedy sa zbadá, keď ju na to opatrne upozornia. Ani váhy
         jej celkom presne nehrajú. Ba častejšie ako obvykle pozrie sa úkosom na urodzenú paniu,
         ktorá sedí na vyvýšenom mieste za pokladnicou a bdie nad poriadkom, akoby nemala čisté
         svedomie, a bojí sa, že ju budú hrešiť. To by sa mohlo stať, lebo pani urodzená si váži
         zákazníkov, ktorí ešte kupujú za hotové, a vždy jej pripomína, aby im dávala prednosť.
   </p>
   <p>
    Ale urodzená pani Vajčiaková nejaví známky, že by sa i ona chcela zamiešať do rozhovoru.
         Pravidelne otvára a zatvára mäsité, hodne prekrvené viečka. Ba možno, keby si niekto dal
         roboty a zmeriaval by tieto jediné viditeľné pohyby na jej tele, zistil by, že čas, čo
         ťažké viečka zapadnú a spočívajú na veľkých očiach uzamknuté ani okovy matky zeme, kým ich
         zase mocný kŕč, ktorý vzniká v hlbokých vráskach na okraji veľmi prevlhnutých a bielym
         mazom plnených kútikov, s námahou neotvorí, trvá vždy dlhšie a dlhšie, nad čím sa netreba
         diviť, keď túto prácu vykonáva od rána. Lebo pani urodzená má v tomto obchode iba túto
         povinnosť: sedieť na vyvýšenom mieste pri pokladnici, klipkať očami a čakať, kým jej
         oberučná Hanka nepotisne sériu navážených balíkov, nepodá knižku, aby mohla tučným
         ukazovákom urobiť prísnu kontrolu, prijať peniaze prv, než si zákazník prevezme tovar,
         alebo rozhodným ťahom červenej ceruzky odobriť cifru, figurujúcu na konci štipca v
         knižočke.
   </p>
   <p>
    Pani Vajčiaková si aj zaslúži takýto oddych. Nesporne väčšiu čiastku života má za sebou.
         A nebol to nijaký ľahký život. Musela veľa a tvrdo zápasiť, aby si mohla na staré kolená
         zaistiť vyvýšené miesto v tomto obchode. Zachránila rodičovský majetok na vidieku, ktorý
         otcovou ľahkomyseľnosťou a hazardným podnikaním nepodareného brata mal prísť na bubon,
         zaviedla tento obchod v Kapitulskej ulici, odučila muža piť a iným nerestiam, ktorým
         voľakedy holdoval, priviedla ho pevne do lona svätej cirkvi, keďže vo svojom mládeneckom
         nezriadenom živote zanedbal sa natoľko, že necítil povinnosť koriť sa nijakému pánu bohu,
         priviedla na svet trinásť vydarených detí a zabezpečila všetkým živobytie. To je veru dosť
         na jednu krehkú osobu.
   </p>
   <p>
    Naostatok, nejaký väčší pohyb nedá sa ani predpokladať. Už to je pre ňu neslýchaný
         výkon, že ráno prejde s Hankinou pomocou zo svojej izby do obchodu a večer sa ta zase
         vráti, lebo jednak, ako lekári súhlasne zisťujú, má veľké srdce, ktoré môže pri každom
         väčšom náraze odpadnúť, a potom jej ťažké telo, vo všetkých formách neobyčajne rozrastené,
         má náchylnosť rozlievať sa ani vykysnuté cesto z koryta, takže Hanka iba s najväčším úsilím
         a hlavne s najpevnejšími popruhmi a povijakmi môže ho udržať pospolu.
   </p>
   <p>
    No to jej neprekáža, aby prejavila živý a trvalý záujem o svoj obchod. V nijakom prípade
         nechce prenechať starosť oň niekomu inému. Nedôveruje nikomu iba Hanke. Aj tá jej musí
         každý večer zoširoka rozpovedať stav, pripomenúť čo ubudlo, čo pribudlo, čo sa má objednať,
         prípadne čo sa pokazilo, a podrobne objasniť všeličo, čo síce z rozhovoru kupujúcich žien
         ušami zachytila, ale ospanlivým mozgom nestačila pochopiť.
   </p>
   <p>
    Ľudia sa k nej už s ničím neobracajú. Neodpovie ani na otázku, akoby ich nebrala na
         vedomie. A predsa jej mnohé žičia ešte dlhého zdravia, lebo máloktorý obchodník prejavuje
         toľko zhovievavosti k tým, čo v ostatnom čase nemajú vždy naplnenú peňaženku, ako ona. Ani
         Paulínka by sa nemohla s takou dôverou postaviť pred pult a trpezlivo čakať, kým si ju
         oberučná Hanka všimne, keby nebolo dobrosrdečnej pani Vajčiakovej.
   </p>
   <p>
    Dnes by potrebovala zase múku, cukor, masť, škatuľku cigórie, krupicu, niekoľko zrniek
         kávy a niečo marmelády. Za tými deťmi akoby horelo. Neustále vyzerajú. A prázdna smidka sa
         im neráce. Vždy musí byť i nejaká nátierka. Nuž áno, aj nejakej marmelády by si prosila.
   </p>
   <p>
    Hanka všetko za ňou poslušne opakuje: Pol kila krupičkovej múky, dva várovej, štvrť kila
         cukru. A hneď zvŕta bokmi, dvíha zaoblené lakte, naberá raz z jednej, raz z druhej
         priehradky, sype do nadstavených papierov, balí a ukladá na púdľu a zase sa zvŕta. Záhyby
         na skladanej sukienke sa jej riasia, driečik na priliehavej blúzke sa jej napína, ale švíky
         a sponky dobre držia. Ak má odtrhnúť z klinca nový papier, nezabudne si posliniť prst, ak
         ide niečo zapísať do knižočky, musí si poutierať do zásterky ruky. Keď je hotová,
         naslinenou ceruzkou zreteľne vyčísli poslednú cifru na stĺpci a potom celý nákup i s
         knižočkou, položenou navrchu, potisne pred pani veľkomožnú, aby mala voľné miesto pre
         ďalšiu robotu.
   </p>
   <p>
    Teraz by mala pani Vajčiaková nadvihnúť viečka, vziať knižočku a urobiť v nej hrubú
         červenú čiaru. Paulínka už čaká pred ňou a snaží sa vylúdiť na tvári čo najpríjemnejší a
         najvhodnejší úsmev. Ale pani Vajčiaková vôbec neotvára oči, ani knižočku neberie, len sedí
         ďalej vytrvale vo svojej pôvodnej polohe a tak zhlboka oddychuje, že sa jej široké a mocné
         prsia zodvihujú až pod prvý lalok brady. Paulínka si myslí, že zdriemla. Nebolo by nič
         divného, keby sa to starej panej prihodilo. Preto bez akéhokoľvek bočného úmyslu, priberá
         sa poukladať nákup do tašky.
   </p>
   <p>
    Ale vtedy sa stane niečo neočakávané.
   </p>
   <p>
    Pani Vajčiaková, neporušiac ani najmenším záchvevom zapadnuté viečka, prudko zdvihne
         zavalitú a istotne i ťažkú ruku, roztiahne ju v prstoch, ako sa len dá, a položí na
         knižočku a hromadu balíkov pred sebou ako kvočka kýpeť krídla na vajcia, ak po nich
         siahneme, trochu sa i navalí telom dopredu, aby tak zdôraznila ten pohyb, a chrapľavým
         hlasom povie to hrozné slovo, ktoré Paulínka síce nečakala, ale o ktorom tušila, že by
         mohlo byť niekedy vyrieknuté: Zaplatiť.
   </p>
   <p>
    Paulínke nezostáva iné len sa urobiť nechápavou. Pani veľkomožná istotne zabudla, že ona
         berie na knižočku. Nech sa len páči nahliadnuť, knižočku majú pod rukou.
   </p>
   <p>
    Ale ani taká pripomienka nemá nijakého účinku. Ťažká ruka sa neodťahuje. Márna nádej.
         Predsa aj trpezlivosť pani Vajčiakovej má niekde medze. Či si vari myslí, že pre jej
         ľahkomyseľnosť príde aj ona na mizinu? Ach, to zase nie. Pani Vajčiaková nepadla na hlavu.
         Hoci máva niekedy ospanlivý rozum, predsa si vie uvedomiť, čo môže a čo nie. Pani Alpárová
         berie u nich už dva mesiace na úver. K starej sume v knižočke pripisuje sa každý deň suma
         nová, a ani raz sa od nej neodpočítava, lebo ani s najmenším príplatkom neprichádza. Dokedy
         to tak pôjde? Či nepočítala, že raz tomu musí byť koniec? Nie, tučná ruka pani Vajčiakovej
         nepovolí. Zaplatiť, potom si bude môcť vziať nákup. Paulínka skúša s prosbou. Ona by nebola
         odkladala s príplatkom, keby sa jej bola zozbierala väčšia suma. S niekoľkými korunami sa
         neopovážila prísť. Teraz bude na to pamätať. Niečo zozbiera a donesie, aby sa jej mohlo
         odrátať. Azda zajtra by mohla. Áno, určite.
   </p>
   <p>
    Ale pani Vajčiaková je neúprosná. V takom prípade nech si príde aj po nákup zajtra. Môže
         byť bez starosti. Nič jej nezmizne a na tomto mieste ju bude čakať.
   </p>
   <p>
    Najhoršie na veci je, že pani Vajčiaková ani raz počas tohto nanajvýš nepríjemného a
         trápneho výstupu neodchýli viečka, aby sa na chvíľu pozrela na prosebníčku. Nie, trvale a
         pevne ich necháva zapadnuté. Darmo úbohá Paulínka teplým i zvlaženým pohľadom doráža.
         Vyzerajú ako drevené, vystrúhané iba z polienka a pevne zliate, zrastané s očami. Ó, je
         hrozné hľadieť na meravú tvár, na veľkú, bravčovú hlavu, ktorá sa zlieva od tučnoty a
         nejaví známky života, ale o ktorej vieme, že všetko, čo sa okolo nej deje, presne zachytáva
         a vníma, áno, je hrozné, keď sú uzamknuté všetky brány vedúce do srdca, ku ktorému by sme
         sa chceli dostať, je hrozné, keď nikto nechce vidieť naše zúfalstvo.
   </p>
   <p>
    Paulínka sa rozpačite obzerá. Snáď oberučná Hanka by tu mohla zasiahnuť. Bola k nej vždy
         taká prívetivá, opytovala sa na deti, áno, niekedy opatrne aj na Alpára. Z úprimnosti
         svojho prostého srdca ju ľutovala a bola by jej chcela niečím pomôcť. Teraz by veľa urobilo
         jedno vľúdnejšie tešivé slovo. No Hanka sa usilovne zvŕta, naberá, presýpa, váži. Práve
         teraz je veľmi zaujatá, ruky sa jej len blýskajú, oči neodlepí od svojej roboty a nemá veru
         úmysel vyrušiť sa. Naostatok, to nie je jej vec: niekedy musí človek i so súcitom sporiť.
   </p>
   <p>
    Ani ženy nevravia nič. Tie, čo si držia knižočky, sú možno poľakané. Veď aj im by sa to
         mohlo ľahko stať. Hľadia sústrastne na Paulínku, bojazlivo a trochu aj spýtavo na pani
         Vajčiakovú a oberučnú Hanku, jazyky si však strežú, aby niečo pre seba nepokazili, a tak
         trápne mlčanie sa preťahuje. Počuť iba tupé klepkanie Hankiných opätkov, šuchotanie papieru
         a, pravdaže, namáhavé vydychovanie pani Vajčiakovej. Aj policajtova žena čuší. V prvej
         chvíli sa nevie spamätať. Úder bol náhly a prudký, a slovo, ktoré vyriekla tá kopa
         rozkysnutého tela, čo inokedy tu iba trčí a zapácha ani hŕba starého hnoja, bolo silné.
         Dosiaľ jej znie v ušiach. Možno si ani neuvedomuje, o čo ide.
   </p>
   <p>
    Paulínka vidí, že nemá už čo v obchode pani Vajčiakovej hľadať. Zatvorí nákupnú tašku,
         ktorú už bola otvorila, pritisne si ju úzkostlivo k boku a vyjde pomaly von. Prenikavý hlas
         spiežovca nad dverami ju sprevádza.
   </p>
   <p>
    Chvalabohu, vonku je už tma. Nemusí skláňať hlavu, aby jej ľudia nevideli vyjavenú tvár!
         Aj doma sa ešte ovládne. Všimne si s uľahčením, že Peter sa nakláňa nad nejakým papierom a
         horlivo narába linonárom a ceruzkou. Istotne je zabratý do svojej úlohy a nebude mať
         príležitosť stopovať ju svojím pátravým pohľadom. Pokojne zavesí prázdnu tašku na klin v
         kúte, opáše si zásteru a pripravuje večeru ako obyčajne, chlebík, pretretý masťou, so
         strúžkami cesnaku, a čistý čaj. Deti si berú svoje hrnčeky a hltavo jedia. Oči im pritom
         svietia, hľadia jeden po druhom a zisťujú, aké majú porcie. Apolena chmúri čelo a odúva
         pery, lebo si myslí, že dostala tenší okruštek ako jej sestrička. Ale Peter ju zavčasu
         zahriakne, pohroziac jej licitáciou. Licitáciou sa strašia navzájom od tých čias, ako bol u
         nich ten prísny pán s aktovkou a polepil im stroje ceduľkami, a znamená to toľko, že sa
         chystajú rozdeliť porciu toho, kto nejakým spôsobom hnevá mamu. K zákroku nikdy nedôjde,
         lebo ohrozený sa rýchle polepší, aby si získal priazeň mamy. Aj teraz Apolena zabudne
         rýchlo na príkorie a pustí sa do okrušteka, ktorý bola predtým pohanila. Počuť len náhlivé
         chrumkanie a hltavé chlipkanie. Ústa sú úplne zamestnané a myšlienky ponorené do príjemného
         pocitu zažívania, nijaké slovo sa vtedy nežiada. Paulínka si to uvedomuje, počúva každý
         zvuk, ktorý od nich prichádza, ale hlavou sa jej motá len jedna myšlienka: to sú moje deti.
         Áno, tieto štyri hladné ústa sú moje deti.
   </p>
   <p>
    Keď ich potom pripraví na spánok a uloží do postelí, vráti sa do kuchyne, otvorí kredenc
         a prezerá police a zásuvky. Musí zistiť, s čím môže ešte počítať. Vyberá vrecúška, natriasa
         ich, prevažuje rukou, otvára rozličné škatule, ohmatáva pokrčené papiere, ktoré mohli
         niekedy slúžiť za obal, nazerá do prázdnych hrncov, všetko pozorným okom zmeriava, odhaduje
         a všetko zase ukladá na staré miesto.
   </p>
   <p>
    Nakoniec sedí skleslo pri stole. Nie je toho veľa. Poslednú masť vytrela na okrušteky k
         večeri, s cukrom osladí raňajšiu kávu, pri dobrom šetrení s chlebom vystačí na niekoľko
         dní, zo zvyškov múky upečie raz na sporáku placky, nejaké kúsky starého syra, poškrabky
         marmelády môžu byť na večeru. A potom čo? Paulínka vytrvalo hľadí, jej zrenička sa raz
         prenikavo zaleskne a raz zase otmavie. Počuje tikanie hodín a pukanie chladnúcej platne na
         sporáku. Ozýva sa to niekde hlboko v nej. Nuž potom už nič. Na policiach zostanú len
         prázdne papiere, zásuvky budú vymetené a sporák vychladne. Deti nebudú mať čo licitovať.
         Áno, tak. To ju bezodkladne čaká, ak sa zajtra nestane nejaký zázrak.
   </p>
   <p>
    Ach, s takými výhľadmi je slabá úfnosť na pokojný spánok.
   </p>
   <p>
    A predsa si Paulínka nesmie ani teraz zúfať.
   </p>
   <p>
    Ráno, keď pooblieka deti a keď odíde Peter do školy, ustrojí sa ešte raz pred zrkadlom,
         ani necíti chvenie v kolenách, keď vykročí bránou. Ide odhodlane námestím a vojde do
         širokej brány s portálom. Dávno už vie, že v tejto starej budove je okresný úrad, a v noci
         sa rozhodla ísť priamo k náčelníkovi. On vraj udeľuje podporu pre tých, ktorých postihla
         kríza. Snáď ju neodmietne. Keby nebola na to odkázaná, na žiaden spôsob by sa sem
         neunúvala.
   </p>
   <p>
    Na pána náčelníka musí chvíľku čakať. Má práve dôležité rokovanie v hospodárskej
         komisii. A možno to má aj rozhodujúci vplyv na riešenie jej záležitosti. Prirodzene, pán
         náčelník po skončení zasadania je do určitej miery vyčerpaný a vari aj niečo rozčúlený.
         Bezpochyby také rokovanie s rozličnými komisiami nie je najpríjemnejšia vec. Dajú sa tam
         vyvoliť všelijakí vidiecki mudrlanti, ktorí sa celý štvrťrok iba na to pripravujú, aby
         mohli trúsiť rozumy, a obyčajne svojimi tupými kotrbami porozrývajú, rozbijú na márne kusy
         plány, ktoré on predloží na schválenie. Jeho prvoradým záujmom je povzniesť okres. Ako
         dobrý úradník, po svete rozhľadený človek, politik, národohospodár, forsíruje
         racionalizáciu, melioráciu, reguláciu, rozvetvenejšiu a účelnejšiu komunikáciu, krátko,
         všetky základné predpoklady zdravého hospodárenia a kultúrneho napredovania, čo by mu
         nesporne preslávilo meno a dopomohlo k postupu aspoň na podžupana. Ale kdeže môže s oslami
         zájsť? Tí na zamazaných prstoch počítajú len dane, prirážky, licencie. Ešte keby sa dal
         pokrok za babku kúpiť. A okrem toho dnes ho zase poriadne napaprčila tá prekliata
         reverenda, ľudácky poslanec. Zdá sa, že klerikáli dvíhajú hlavy. Domnievajú sa vari, že
         budú môcť čoskoro zasadnúť na vyhriate stolce.
   </p>
   <p>
    Paulínku odbaví krátko iba medzi dverami svojej úradovne. Je to uhladený pán strednej,
         pohyblivej postavy, tvár má oválnu, ešte pomerne chudú, ale spôsobilú na stučnenie. Na jeho
         obleku vidieť pedantnosť, jeho chladná úradnícka prísnosť javí sklony chvíľkového
         ironizovania. Počúva iba na jedno ucho. Naostatok, vo svojej kancelárii má práve dôležitú
         návštevu, podchvíľou preniká odtiaľ rušný rozhovor. Ale čiernym zrakom premeriava Paulínku
         veľmi podrobne.
   </p>
   <p>
    Podľa jeho mienky vraj milostivá nevyzerá na to, aby potrebovala podporu.
   </p>
   <p>
    Paulínka musí sklopiť oči, necíti sa preto takou istou a nevie ani tak presvedčivo
         dôvodiť. Spomenie napochytro, že má štyri nezaopatrené deti, že muž vykonával remeslo, ale
         teraz dielňa stojí.
   </p>
   <p>
    Ach, ona má oprávnenie na remeslo?
   </p>
   <p>
    Áno.
   </p>
   <p>
    Nuž potom je vec vyriešená. Nech si vezme nejakého pomocníka a pokračuje v prevádzke.
         Remeselníkom ani neprislúcha podpora z dôvodu nezamestnanosti. V meste je dosť chudoby,
         ktorá je na to odkázaná. Nech jej neberie žobrácky peniaz. Ani by jej to neslušalo. Tak.
   </p>
   <p>
    Pán náčelník sa hneď potom obráti a vojde do kancelárie, kde ho čakajú súrne
         pojednávačky. Paulínka môže zodvihnúť oči a presvedčiť sa, že ho už v miestnosti, kde ona
         stojí, niet.
   </p>
   <p>
    Tam naproti pri dlhom stole sedí jeho tajomník, na vzhľad nepríjemný človek. Má nad
         jednou lopatkou ostrý hrb, veľké, červené uši a v polovici prelomený nos. Keď niečo píše,
         skláňa nízko nad papier hlavu, akoby bol krátkozraký, ba musí mať aj dlhé, vôbec nie
         úradnícke ruky, lebo lakťami zakrýva pol stola. On jej dovolil, aby tu na pána náčelníka
         počkala, a poradil jej, aby vo svojej prosbe nezabudla pripomenúť štyri nezaopatrené deti.
         Ale čím jej môže ten pomôcť? Bezpochyby, vykonáva presne, poctivo, príkladne, áno, k úplnej
         spokojnosti svojho pána úrad, ktorý mu bol zverený. Veď preto dosiahol aj takého
         vyznačenia: tajomník najvyššej hlavy v okrese. Svoj stôl má v miestnosti hneď vedľa jeho
         pracovne, on uvádza k nemu návštevy, iba cez jeho ruky prechádzajú spisy k nemu, on je tým
         jediným prostredníkom medzi najvyššou hlavou a ostatnými obyvateľmi, poplatníkmi,
         prosebníkmi, koncesionármi, funkcionármi, urbárnikmi, deputáciami a tak ďalej a tak ďalej.
         Ale predsa je len prostredník, výkonná sila, ktorá nemá slobodnú vôľu, nesmie mať, a dáva
         sa do pohybu len na pokyn ústredného mozgu, toho za vyfutrovanými dverami. Veru, on len
         poslušne slúži. Nosí glotové rukávniky navlečené na oboch rukách až pod pazuchy, aby si
         neošúchal látku, škriabe celkom tuctovým perom, ofukuje papiere, tíško pokašľáva, niekedy
         posmrkáva, ošuchuje si nohy, keď má vstúpiť k šéfovi, vyklepkáva na dvere, chytá sto ráz do
         dňa tú istú hladkú kľučku, predkladá spisy, prijíma rozkazy, ukláňa sa hlboko, ako mu len
         dovolí končitý hrb, a kradne sa pri zemi ako pes. Sem-tam i niekomu dobromyseľne poradí,
         aby nezabudol pripomenúť tú jalovú lichvu, pochovanú ženu alebo štyri nezaopatrené deti. To
         je tiež ale všetko. Potom musí zase skloniť hlavu, stiahnuť plecia, natočiť uši a čakať na
         rozkaz veličenstva. Áno, zariadim sa presne podľa vášho priania. Ráčte sa spoľahnúť,
         ponížený služobník!
   </p>
   <p>
    Praje si vari ešte niečo?
   </p>
   <p>
    Nie, nie, ďakujem pekne!
   </p>
   <p>
    Vtedy sa Paulínka spamätá, že už dlho pána náčelníka unúvala, a hľadá náhlivo kľučku,
         ktoré sú na dverách všetkých úradov veľmi vysoko, a prekĺzne opatrne, aby nevyrušovala, von
         na chodbu. Tu hneď vidí, že z temného úzadia vystupuje proti nej vysoký úradník s
         neobyčajne dlhým hrdlom, a s chlpatou bradavicou na tvári. Zreteľne ju vidí. Ona sa mu
         úctivo vystúpi, aby mohol nerušene povedľa prejsť, a zároveň sa mu milo, skoro šibalsky do
         očú zasmeje, že ako vie o tej chlpatej bradavici na tvári a že je to veľmi zábavné vidieť
         takú bradavicu. A práve tak zachová sa i pred druhým úradníkom, ktorý vystupuje hore
         schodmi. Obaja sa zastavia a prekvapene na ňu hľadia. Čo je to za dáma? Že by im bola
         niečím povedomá? No Paulínka už na bradavicu nemyslí. Zvláštne, ako jej pamäť zle pracuje.
         Takto zreteľne vidí i najmenšie podrobnosti si všíma, a hneď na všetko zabúda. Obrázky v
         nej nezanechávajú nijaké stopy. Náhle pred ňu vystupujú, mihajú sa v rýchlom slede,
         vyvolávajú údiv, ktorý sa odráža na jej tvári úsmevom alebo bázňou. Náhle miznú a s nimi i
         sprievodné city a hlavne záujem. Iba niekde naspodku pod týmto šialeným únikom ustaľuje sa
         vždy určitejšia čierna pevnina únavy, proti ktorej nemá síl bojovať. Už sa nepamätá, že iba
         nedávno stála pred najvyššou hlavou v okrese. Ani to, čo jej povedal. Možno by ho ani
         nepoznala, keby teraz vystúpil náhle pred jej oči, a usmiala by sa mu do očú práve tak
         šibalsky, ako sa usmieva všetkým úradníkom, ktorých stretáva. Stratila akosi záujem o
         vonkajší svet. Nezáleží jej na tom, akú mienku si o nej ľudia tvoria. A ten úsmev pomätenej
         nadstavuje na tvár iba preto, že si nevie nájsť napochytro vhodnejší výraz a chýba jej na
         to ako hlavný predpoklad úmysel, akoby každú chvíľu strácala spojenie s tým, čo by mohla
         nazvať svojím telom.
   </p>
   <p>
    Blíži sa rýchlo k zábradliu, urobí aj pohyb lakťom, akoby sa ho chcela chytiť. Ale v
         poslednom okamihu pohyb pristaví trhnutím. Od podobného úmyslu odradí ju podozrenie, že
         zábradlie by mohlo byť, niekde chybné, nalomené alebo zle pripevnené a ona by mohla padnúť
         zo schodov do hĺbky. Trochu ju zamrazí táto predstava nešťastia. Opatrne sa odtiahne od
         zábradlia, kráča pomaly popri stene dolu schodmi. Chvalabohu, schody sú drevené a po celej
         šírke vystlaté hrubým pokrovcom. Kráča sa jej celkom dobre, nemusí mať obavu, že by sa
         pošmykla a spadla na kamenné hrany. Aj to ju do určitej miery uspokojuje, že sa nachádza v
         takej starej, starobylosťou páchnucej, všetkými priestormi vlastnú dôstojnosť a vyznačenosť
         hlboko prežívajúcej, pevne stavanej budove. Kdekoľvek by obrátila oči, naráža na hrubé
         múry, odolné, chladom dýchajúce steny, zamrežované okná, úzke, okrúhle klenby, rozložité
         štvoruhlasté piliere, ako len starí majstri svojimi železnými rukami vedeli vytvoriť. To ju
         posilňuje, lebo nadobúda presvedčenie, že predmety okolo nej majú trvalú platnosť, takže i
         jej svet tam vnútri má ešte opodstatnenie, hoci v ňom badať nebezpečné chvenie, akoby sa
         chcel rozsypať do márnych trosiek.
   </p>
   <p>
    Ale ako vyjde z brány, tento pocit istoty ju náhle a natrvalo opúšťa. Na všetky zmysly
         zavalí sa bezohľadný zhon mesta. Tu práve ten vonkajší svet, o ktorý sa dosiaľ opierala,
         rozpadáva sa na nespočetné množstvo vreštiacich zvukov, rýchlo meniacich sa javov a prudko
         naráža do nej dravými vlnami svojho šialeného života, strháva ju do nezmyselného víru, a
         ona nenachádza síl, aby sa udržala na povrchu. Vojde do ulice a prúd ju unáša. Ľudia, mnoho
         ľudí prechádza vedľa nej, ponáhľajú sa niekde, a ona s nimi. Počuje hukot áut, hrkotanie
         vozov, vyklepkávanie ťažkých koní, šum rozhovoru sa okolo nej vzdúva, oslepujú ju blesky
         mnohých očí, tabiel na oknách, skiel na autách, cesta pod ňou klesá, vysoké domy sa
         kymácajú, rozvlnená obloha bije do nich zvrchu prudkými nárazmi, po drôtoch elektrického
         vedenia kotúľa sa veľká rozžeravená guľa a tu, práve pred jej očami, sa rozbrýzgava na
         tisíce iskier. Ach, to je tanec, rozkošný a zároveň hrozný tanec.
   </p>
   <p>
    Nejakú chvíľku i ona tancuje v tomto mori: jeden krok sem druhý krok tam, veselé
         pokolembávanie, akoby bola na pochabom bále, nárazy sa vyrovnávajú. Dokonca pociťuje
         blaženú radosť ako topiaci sa v prvých chvíľkach, kým ho ešte vrchné vlny nadnášajú a
         obkolesujú svojou hrou. Ale potom, keď si uvedomí, že ju vlastne nič nedrží a okolo nej
         roztvára sa priepasť, ktorej dno nemožno ani tušiť, schváti ju hrôza. Chcela by sa
         zastaviť, vzoprieť tomu podozrivému unášaniu. Ale je to nemožné. Naraz prúd vrazí
         bezohľadne do nej. A tu zbadá, že je v pasci. Božemôj, veď toto všetko sa na ňu rúti:
         ľudia, autá, kone, vozy, domy, všetko ju chce strhnúť k zemi, pošliapať na dlažbe, rozdrviť
         a zavaliť. Mesto sa proti nej vzbúrilo. Skutočne, dvanásť rokov v ňom bývala, poznávala ho,
         priatelila sa s ním, prechádzala sa po ňom, a nič jej v tom neprekážalo, nepohádala v ňom
         ani znaku zákernosti alebo odmietania. Chovalo sa k nej pokojne ako rozšafný hostiteľ. Domy
         stáli pevne vo svojich základoch, ulice mali prísny, nezmeniteľný smer, mohla sa po nich
         ľubovoľne prechádzať, ľudia ju prijímali vľúdne alebo si ju vôbec nevšímali, mohla si
         robiť, čo chcela, nikomu nezavadzala. Pomaly si navykla, že je doma. Veď s tým úmyslom
         prišla sem. Bola rozhodnutá tu zakotviť, založiť zdravú, životaschopnú domácnosť, upraviť
         dosť široké hniezdo, zapustiť hlboko korene, rozložiť sa dosť bezpečne i do šírky, upevniť
         základy, aby sa mohli výhonky, budúce generácie, pohodlne a smelo rozkonáriť. A boli to
         dobré predpoklady. Táto pôda je oveľa hlbšia ako tamtá pod hoľami, má i viac živín, človek
         v nej pevnejšie stojí, ak sa mu podarí raz do nej vrásť. Ale jej úsilie bolo márne. Mesto
         ukázalo sa zákerné. Keď čakala od neho aspoň zhovievavosť, vyhodilo ju na ulicu a
         najsurovejším spôsobom ju chce zdeptať.
   </p>
   <p>
    Ach, je to zlý pocit, vyvolávajúci vždy zimnicu. Paulínka sa bezradne obzerá a zisťuje,
         že vlastne zablúdila. Nevidí nič, podľa čoho by sa mohla orientovať. Kde sa to len dostala,
         veď v týchto miestach nikdy nebola. Musí ísť preč, preč odtiaľto, azda naspäť, odkiaľ
         prišla. A skutočne, hneď sa obráti a ide opačným smerom. Ale ani tak nejde dobre. Nuž teda
         kade sa pustiť? Teraz je už celkom zmätená: motá sa do kruhu, vráža do ľudí, pletie sa bez
         cieľa a bez rozmyslu. Úzkosť ju ešte podlamuje, časom je priam neznesiteľná. Núti ju, aby
         volala o pomoc. A potom sa pustí rýchlo a bezhlavo naprieč cesty, akoby chcela prebehnúť na
         druhú stranu.
   </p>
   <p>
    A náhle sa stane nešťastie.
   </p>
   <p>
    Lebo na nešťastie netreba dlho čakať. Nejaká pološialená, splašená žena ocitne sa naraz
         uprostred cesty. Nikto nemôže vedieť, aký má úmysel, a všetko sa odohráva tak rýchlo, že
         podstatné, nehodu objasňujúce okolnosti nedajú sa ani postrehnúť a je i málo ľudí, ktorým
         prišlo na um dívať sa práve v tú stranu. Žena azda nestála ešte nikdy na rovnej, vyleštenej
         asfaltke. Má teda dojem, že sa jej pod nohami kĺže, a zaiste poľaká ju aj auto, ktoré sa k
         nej blíži z jednej strany veľkou rýchlosťou, akoby malo len na ňu namierené a akoby ju
         chcelo prenasledovať všade, kdekoľvek sa pohne. Trošku toho vedomia, ktoré v očiach má,
         zaslepia jej prudké a prenikavé lesky reflektorov a skiel. Žena v tej chvíli zabudne, kde
         chcela ísť, a pustí sa do behu pred autom ako oslepený zajac. To ešte môže vyvolať u
         divákov veselý smiech a samopašný pokrik ako pri pretekoch. Ale z druhej strany sa tiež
         rúti auto. A tu nešťastnica stratí úplne rozvahu. Zodvihne dovysoka ruky, akoby sa niekomu
         vzdávala na milosť, vykríkne na plné hrdlo a hádže sa pod kolesá.
   </p>
   <p>
    Pouličný ruch ustáva. Počuť tupý náraz, škripot prudko a pevne tlačených hamoviek, ešte
         jeden náraz, tentokrát značnejší, potom zarínčia sklá, hore na kandelábri kníše sa na drôte
         lampa. Ľudia sa zhŕknu, urobia pevne zomknutý kruh okolo miesta naprostred cesty. Žandári a
         policajti, ktorí sa zvyknú vždy opozdiť pri takýchto nehodách, musia si kliesniť násilím
         cestu.
   </p>
   <p>
    Čo je?
   </p>
   <p>
    Z auta, ktoré narazilo plechovým nosom do železného kandelábra a má rozbité všetky sklá,
         vylieza zavalitý šofér. Utiera si do ufúľanej handry dokrvavené ruky i nos, nedbajúc, že si
         tak znetvoruje celú tvár, a ponáhľa sa vysvetľovať, aby urobil dobrý dojem na bezpečnostné
         orgány, ktoré sa púšťajú teraz s vážnosťou a len im prislúchajúcou dôkladnosťou do
         vyšetrovania. Našťastie on zavčasu zbadal, ako žena balansuje, preto hneď stíšil jazdu a
         potom tak prudko zatočil, že ju nabral iba na blatníky a odhodil stranou. Jej sa teda
         nemohlo nič stať, iba ak menší otras. Zato on je poriadne pošramotený a do auta sa môžu
         zapriahnuť iba kone.
   </p>
   <p>
    Nešťastnica zatiaľ nemôže dosvedčiť, či hovorí pravdu, lebo nejaví znateľnejšie známky
         života. Jej sviatočný klobúk so širokou particou je preborený, roztlačený na pogáč a visí
         na reflektore ako úbohý kus zdrapov strašiaka, žlté remence tašky vytŕčajú spod zadného
         kolesa, po ceste sú roztrúsené nejaké drobné korálky. Ona zaujíma vcelku slušnú polohu.
         Leží na chrbte s málo rozhodenými rukami. Nebadať na nej väčší úraz, len naspodku pri
         kolene pravej nohy má viac pokrčené, zhúžvané šaty. Tam sa jej belie aj trochu nahého tela
         nad poväzkom. A pravdepodobne bude mať odretú kožku na predlaktí ľavej ruky, lebo odtiaľ
         jej vymoká niečo červenej krvi.
   </p>
   <p>
    Nejaký starší pán s kozou briadkou, pravdepodobne lekár, ktorého privolali z neďalekej
         ordinácie, ochotne si k nej prikľakúva, upravuje jej diskrétne šaty pri kolenách, priťahuje
         ruky, zisťuje jej ranku, hladí sluchy, skúša tep. I podľa jeho mienky nejde o vážnejší
         úraz. Keď dostane menšie ošetrenie a občerstvenie, bude sa môcť sama postaviť na nohy. Boli
         však všetky predpoklady na to, aby sa stala obeťou ženskej vrtošivosti a poplašenosti.
   </p>
   <p>
    Šofér teraz dokonca do špinavej handry hlasno siaka, čo spôsobuje všeobecné uvoľnenie
         napätia. Keď on vraví, že sa jej nemohlo nič stať, tak mu môžu veriť. Veru.
   </p>
   <p>
    Pán strážmajster si hneď potom zatvára zápisník. Myslí vari, že na verejné predstavenie
         bolo toho dosť. Zvedavci sa môžu rozísť, lebo pokračovanie môže byť len za zatvorenými
         dverami policajnej strážnice.
   </p>
   <p>
    Keď sa Paulínka ako-tak prebudí z mrákot do sveta, vidí okolo seba samú uniformu. Sedí
         na drevenej lavici pri stene, lebo táto miestnosť, kde sa nachádza, je veľmi jednoducho
         zariadená: niekoľko lavičiek okolo stien, vešiak, hnedá skriňa, potom nízka priehrada, za
         ňou hneď pri okne písací stôl, na stene tri obrazy, jedna mapa, zvýrazňujúca nejaký plán v
         krikľavých farbách. Viac nič. V povetrí cítiť silný zápach tabaku. Pôsobí to čudne: biele
         múry, jednoduchý nábytok a ten silný zápach. Áno, pôsobí to ani rozkaz. Človek sa cíti
         malý, všade naráža na prísny chlad, mužskú rozhodnosť, tvrdosť, niekde nablízku strežie
         bezohľadná moc verejnej bezpečnosti.
   </p>
   <p>
    Za písacím stolom sedí starší pán dobre prešedivených vlasov. Tvrdý golier policajnej
         blúzy mu prekáža pri písaní. Musí občas zodvihnúť a vytiahnuť bradu. Pod zrnitou a husto
         zvráskavenou kožou na hrdle má už málo mäkkého a poddajného sadla. Oproti nemu oboma rukami
         opiera sa o stôl iný, o niečo mladší, ďalší sedí pri okne, jeden stojí vedľa nej a
         podchvíľou jej podáva hrnček so studenou vodou. Len nech sa napije, voda nemôže uškodiť a
         osviežuje. A ešte je tu četník s remennou taškou na boku. Prechádza sa po miestnosti. Keď
         urobí krok, vždy mu sucho zavŕzgajú baganče alebo žlté holienky. Paulínka má dojem, že
         tomuto musela odpovedať na mnohé otázky. No nevie, aké to boli otázky a čo na ne
         odpovedala. Muselo to byť už dávnejšie.
   </p>
   <p>
    Dúšky čerstvej vody jej naozaj prospievajú. Po každom o niečo viac prehliadne a lepšie
         vie používať oslabené zmysly. Ako sa rozpamätáva, títo ľudia sa nechovali k nej tvrdo. Boli
         jej vlastne ochranou, prvou oporou, ktorej sa snažila na tomto znovu dobytom svete
         zachytiť. Doviedli ju do bezpečia, ošetrili, ako im len ich hranaté ruky a nemotorné pohyby
         dovolili. Hovorili o nej šetrne, posmeľovali ju. Snažili sa ju prebudiť k životu. Len ona
         sa ľakala. Triasli sa jej pery, sťahovalo jej hrdlo, niekedy nevedela vydýchnuť, dusila sa,
         potom ju zalievali slzy, celé prúdy horúcich sĺz, a teraz jej je už o niečo ľahšie. Ďakuje
         im.
   </p>
   <p>
    Po chvíli vojde do dvier ešte jedna úradná osoba. Je tiež už staršia, ale má ešte husté
         a dobre čierne struky vlasov pri ušiach, ani úradnícku čiapku nenosí práve najdôstojnejšie
         a smelo, podľa osvedčeného spôsobu starých policajtov za oných lepších čias, pýši sa
         hrubými, vykrútenými bajúzami. Paulínka v ňom poznáva pána Korbeľa z ich ulice. Keď sa na
         ňu pozrie, nevie celkom dobre pod fúzy ukryť výrazný úsmev. A podľa všetkého mu plným
         právom aj prislúcha, lebo vedie so sebou aj Petra. Išiel za ním až do gymnázia, vypýtal ho
         slušne od profesorov. Nemohol predsa dovoliť, aby suseda išla domov sama.
   </p>
   <p>
    Paulínku podleje horúca vlna hanby, keď vidí pred sebou syna. Pravdepodobne si nepriala,
         aby sa tu s ním stretla, alebo zisťuje, že ju jeho veľké oči z niečoho usvedčujú. Áno, lebo
         svedomie ju teraz veľmi tlačí. Ale Peter sa nezmätie. Ide priamo k nej, chytí ju pevne za
         ruku a povie proste, odovzdane: mama. V tom slove je všetko, čo jej v tejto chvíli
         potreboval povedať. Zaiste i výčitka, ale i odpustenie, a preto Paulínka môže ľahšie vstať
         a s ním odísť.
   </p>
   <p>
    Po ceste sa jej už nemôže stať nič. Vedľa nej kráča isto Peter a ona ani necíti nablízku
         nebezpečie.
   </p>
   <p>
    Ale svoju domácnosť nájde hore nohami. Postarala sa o to náležite pani Korbeľová,
         policajtova žena z ulice, a suseda Kropiačka, ako sa priznávajú, v kuchyni od rána
         hospodária. Všade po zemi okolo sporáka, na lavičke, stole povaľujú sa hrnce, misky, vahany
         a iný ešte neumytý riad, ktorý bolo treba upotrebiť pri varení. Deti sú práve pri obede a
         podľa ich spokojných, blaženosťou až zahmlených očí, spotených vlasov, napuchnutých
         červených líc, vymastených úst a polepených prstov môže súdiť, že mali výdatnú hostinu.
         Naostatok, krátky pohľad na stôl vyjaví všetko. Vedľa množstva omrviniek povaľujú sa tu
         napolo poobhrýzané okrušky chleba, hŕbky kôstok, zle poobjedané tenké kostičky, ohryzky
         jabĺk, na mise je ešte čerešňový kompót a na tácni kus lekvárového koláča. Celkom ako po
         hodoch.
   </p>
   <p>
    I Paulínka, len čo príde, musí vychlípať tanier horúcej kuracej polievky. Padne jej to
         dobre. Veď tá slabosť, ktorá ju dosiaľ podmieľala, mohla byť aj od hladu. Teraz jej zase
         pribúda síl. Stáva sa istejšou a netreba sa jej ani plašiť, keď sa niekto otvorenejšie na
         ňu pozrie. Potom ju obe ženy prinútia, aby si ľahla. Potrebuje vraj odpočinok. Nech sa vraj
         len do ich roboty nestará. Dajú zase všetko do takého poriadku, ako bolo.
   </p>
   <p>
    Iba Peter ťažko prekonáva porciu, ktorú mu predložili. Nejako pomaly narába vidličkou a
         nožom. Dlho prežúva, kúsky mäsa mu viaznu v hrdle. Čelo má stále rovnako zakabonené, pohľad
         ťažký. Nad čím ten chlapec len rozmýšľa?
   </p>
   <p>
    Policajtova žena vyčíta Paulínke, že sa dala včera večer tak ľahko tej bachráčke odbiť.
         Ona vraj najprv nevedela, o čo ide, lebo inakšie by ju nebola naprázdno pustila. No ráno
         hneď išla do obchodu a Paulínkin nákup jednoducho vzala. A v budúcnosti nech si len ide
         kúpiť, čo potrebuje. Jej muž sa už postará, aby pani veľkomožná na ňu veľmi nefučala.
   </p>
   <p>
    Kropiačka zase mieni, že tú starú megeru už mal dávno šľak trafiť. A keby si ešte aj
         táto Fúzia, čo od rána lepí na okno nos a škúli sem dolu ani sova, ušúľala z motúzov,
         ktorými prešíva sväté obrazy, poriadny štranok na krk, istotne by sa pánbožko usmial pod
         šedivé fúzy a všetci čerti by nadvihli chvosty, lebo by ich už nemal kto za rohy ťahať. A
         pritom si pokojne škrabe široký zadok. Ach, túto Kropiačku nič nepomýli. Robí všetko
         dôkladne a tak, ako jej to práve na chuť padne. Nech jej svet vylezie na chrbát.
   </p>
   <p>
    Ale okrem týchto dvoch papuľnatých a teraz aj výnimočne prívetivých žien je tu aj ďalšia
         osoba. Sotva poklesne vzrušenie zo stretnutia, postaví sa do dvier, nedbajúc, že pôsobí
         azda teraz svojím zjavom rušivo, a celkom dôverne ukazuje rad čľapatých, možno od fajky
         alebo močky dobre zažltnutých a pri koreni aj prehnitých zubov, aby prezradila, že sa tu
         necíti cudzo. Paulínka v ňom hneď pozná ťarbavého sedliaka, ktorý si bol chcel raz dať do
         maštale zaviesť vodovod. Od rána vraj tu na dvore postáva. A nie mu je to veru milé, keď
         robota doma stojí. Ale nechcel odísť prv, kým svoju vec nevybaví. Hádam sa naň pamätajú.
         Pán majster mu poradil, aby si zaopatril motor, ktorým by sa dala voda zo studne do maštale
         ťahať. Veľa mu to dalo námahy. Bol za ním voľakde až pri Prahe. Teraz ho má doma, a teda
         pán majster môže prísť motor založiť a urobiť ten vodovod. Nuž to im prišiel povedať. Mohli
         by začať hneď zajtra.
   </p>
   <p>
    Ach, veru zajtra. Len koho tam vyslať, keď nieto rúk, čo by sa prichytili do roboty. A
         peniaze sú v dome potrebné ako soľ.
   </p>
   <p>
    Kropiačka dobromyseľne radí, že by si mala Paulínka vziať nejakého pomocníka,
         vážnejšieho chlapa, najskorej toho Tóna, čo tu už raz bol. Nech mu napíše, on istotne
         príde. Chlapi robotu teraz neodmietnu.
   </p>
   <p>
    Ach, veru Tóno. Bola by to najspoľahlivejšia pomoc. Paulínka o tom nepochybuje, len kde
         ho nájsť. Raz odišiel, muž ho vyhnal. Ktovie, či by sa aj chcel vrátiť. Nie, nie, ona si
         nevie sama poradiť.
   </p>
   <p>
    Ale vtedy vstane od stola Peter a oznámi sedliakovi pevným hlasom, aby išiel len domov a
         čakal ich. Ráno istotne mu začnú robiť vodovod do maštale.
   </p>
   <p>
    Paulínka nechápavo hľadí. A už nechce chodiť do školy?
   </p>
   <p>
    Nie, Peter sa rozhodol, že už nie. Zostane doma a bude robiť na otcových strojoch. Do
         remesla sa dosť rozumie. A niečo mu pomôže aj policajtovie Gusto. Sprvu to síce nebude
         najlepšia robota, ale po pár rokoch dá sa vyskúšať skúseným majstrom, aby mohol dostať
         výučný list. Tak. Chvalabohu, podarí sa mu všetko povedať na jeden dúšok, iba potom musí
         preglgnúť, lebo zistí, že mu chýba ešte trochu odvahy, aby vydržal hľadieť dlhšie ľuďom
         otvorene do očí a vravieť vážne slová ako chlap. Aj trochu tmavého rumenca mu vsiakne do
         tváre a ani k slzám nemá ďaleko. No keď si ešte raz preglgne, zase sa mu odvaha vráti.
   </p>
   <p>
    Ženy si ho pozorne prezerajú a musia sa diviť. Prirodzene, najviac Paulínka. Ona možno
         aj niečo podobného v chlapcovi tušila. Ale či mohla čakať? Veď mu toho roku minulo iba
         štrnásť rokov. A potom boli všetci uzrozumení, že bude študovať. A teraz on všetko toto
         zavrhuje a rozhoduje sa pre remeslo. Bude robiť na otcových strojoch, vraví, a pozdejšie
         musí dostať výučný list. Ona mu nesmie odporovať. Hľadel odhodlane a vravel mužne, ani raz
         sa mu hlas nezachvel. Ach, ach, to je nový úder pre ňu. Áno, ale pod týmto úderom leží sa
         jej dobre. V prsiach ju niečo veľmi silného rozohrieva. Chcelo by sa jej samou spokojnosťou
         a vďakou plakať.
   </p>
   <p>
    Nuž áno, keď chcú, teraz si po rušnom dni odpočinie.
   </p>
   <p>
    Petrovi nadarmo nedôverovala.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1818">
       </a>
       23
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Teraz je to lepšie.
   </p>
   <p>
    Paulínka sa môže vrátiť k svojím prácam v domácnosti a hlavne môže vziať spokojnejšie
         nákupnú tašku a vyjsť do ulice. Pravdaže, nerobí to už s takou okázalosťou a rozšafnosťou
         ako voľakedy. Trochu je skromnejšia, niekedy dokonca váha, či vôbec má ísť. Vlastne chcela
         iba pozrieť, či dostať na trhu mladé zemiaky. K mäsu budú dobrým osviežením. Niekedy si
         dala veľa záležať na tom, aby každý deň prišlo na stôl niečo nové. Bola to jedna z hlavných
         predností jej kuchárskeho umenia: stále niečím prekvapovať. Raz to museli byť nové zemiaky,
         inokedy reďkovka, mladá cibuľka, prvý šalát, včasné uhorky, potom všetky druhy ovocia, v
         akom poradí prichádzali na trh. Nezáležalo na cene. Najdôležitejšie bolo, že niekomu
         urobila radosť, že jej jedlá sa míňali a všetkým dobre chutili. No v ostatnom čase na
         všeličo myslí, kým sa k niečomu rozhodne. Má ešte niečo starých zemiakov v debničke, keby
         sa na pár dní uspokojili s nimi, mohla by zase niekoľko korún usporiť. Lebo peniaze majú
         teraz pre ňu hodnotu. Vie, že predstavujú určitú robotu. Niekto musel dobre vysúkať rukávy,
         musel pracovať, hýbať rozumom i údmi, vykopávať hlboké priekopy, vyvážať skaly, ktoré mu
         stáli v ceste, čmochtať sa chladným blatom, chytať drsné, hrdzavé železo. Azda sa pri tom
         aj niekto poranil, otĺkol si kožu, roztrhal bruško na prste, vyvalil necht, azda mal aj
         ťažkosti, boleli ho väzy, chrbát, ruky. Veru, veľa námahy musel vynaložiť, kým ich dostal.
         Ako by ich ona mohla ľahkomyseľne rozhadzovať? Veď na nich je prischnutý pot, na nich sú
         prilepené ťažké vzdychy, predstavujú urputný, možno ešte nedokončený a často ani nie
         víťazný zápas človeka so surovou silou zeme, predstavujú hodnotu malých úlomkov života,
         ktoré odpadávajú od človeka na jeho krížovej ceste. Tak. Už neplatí bezhlavo za všetko, čo
         jej vtisnú do ruky. Nie, je obozretnejšia a výberčivejšia. Mnoho stánkov prejde, mnoho
         predmetov vezme do rúk, poťažká, pomeria a prezrie, kým sa rozhodne niečo kúpiť. A aj v
         takom prípade sa dlho a tvrdo jedná. Záleží jej na každom pätáku, a keď jej prichodí
         platiť, má tiesnivý pocit, že draho kúpila.
   </p>
   <p>
    A predsa na stole je vždy toľko, že deti odchádzajú spokojné. Ani jej tanier nezostane
         prázdny. Police v kredenci zaplňujú sa zase drobnosťami. Býva tam síce neporiadok, ale jej
         ruka nájde vždy to, čo práve potrebuje.
   </p>
   <p>
    Ach, to je príjemný pocit. Gazdiná si môže spokojne vysúkať rukávy, má veselšiu a plnšiu
         tvár, živšie oči, cíti sa zase paňou domu.
   </p>
   <p>
    A, chvalabohu, Peter nezbehol od svojho podujatia. Ešte toho dňa, ako sa rozhodne
         venovať iba remeslu, vojde do dielne, prevracia hŕby železa, rúry, zisťuje, čo by mohol
         použiť, pripravuje si nástroje, ometáva od prachu a pavučín stroje, zoškrabúva z osiek a
         pák prischnutý olej, opravuje mech a rozloží oheň. Do večera počuť za dvermi vyklepkávanie,
         štrnganie, cvengot, hrmot, opravdivý ruch, aký odtiaľ vyrážal za čias, keď tam pracovalo
         niekoľko chlapských rúk. A ráno i s ryšavým Gustom zaťažia si vrecká železivom, plecia
         dlhými a ťažkými rúrami a vyjdú z brány. Je veru zvláštny pohľad na týchto smelých
         chlapcov, ako potom dôležite usilujú sa kráčať ulicou, ako sa v chôdzi nadvihujú, aby sa
         zdali väčšími, a ako bezpečne nesú svoj náklad. Paulínka, ktorá stojí pri okne, sprevádza
         ich spokojným pohľadom. Hľa, jej Peter ju nesklame. Kráča ulicou ako dospelý chlap. Nebojí
         sa, púšťa sa do ťažkého zápasu, aby jej pomohol. Donáša prvú obeť matke. Ach, ako by sa
         materinská hruď nezalievala nad tým spokojnosťou. Ale zároveň niekde pod korienkami srdca
         klíči jej pochybnosť. Či vydrží v tomto zápase? Zodpovedná robota už nie je iba hra. Ak je
         človek na ňu nie dostatočne pripravený, vie ho zmordovať a zničiť. Mnohí jej podľahli,
         alebo ju museli zanechať. A Peter, hoci sa zdá vážnym, rozumným, predsa je ešte chlapec. V
         rukách, v nohách a v páse nemá ešte toľko síl, aby mohol všetky ťažkosti zodpovednej roboty
         zvládnuť. A či má dosť vytrvalosti v sebe? Dá sa to o štrnásťročnom výrastkovi
         predpokladať?
   </p>
   <p>
    A veru v prvé dni sa zdá, že Paulínkine obavy sú odôvodnené. Peter sa večerami vracia z
         roboty domov celkom premožený, až na poľutovanie. Len čo vojde dverami, klesá bezvládne k
         stolu, prudkým pohybom, prejavujúcim nevôľu, podráždenosť, strháva si zamastenú čiapku z
         hlavy a hľadí pred seba sklesle, šedivým, skoro neprítomným pohľadom. Keď mu Paulínka
         predkladá tanier, púšťa sa jesť, ale vidieť na ňom, aký odpor musí premáhať, aby strávil
         niekoľko hltov, akoby nemal žiadnej chuti. Darmo sa Paulínka i pri všetkom nedostatku snaží
         aspoň pre neho variť dobre a výdatne. Darmo vymýšľa rozličné lahôdky, na ktorých si niekedy
         ako dieťa rád pochutnával. Je to stále rovnaké. Aj tie najmäkšie jedlá dlho prežúva a ťažko
         prežiera. Pravdepodobne silí sa do jedenia iba preto, aby predišiel výčitkám z matkinej
         strany. Predstiera, že je dosť sýty a že sa nepotrebuje prepchávať. Už po niekoľkých
         lyžičkách odtíska tanier, vstáva a bez jediného slova uťahuje sa do dielne. Tam potom až do
         neskorého večera pracuje. Zavše počuť hučať mechy alebo vrčať niektorý stroj. Ale Paulínka
         vie, aká to môže byť práca. Hoci sa ani raz neopováži pozrieť do dielne, vidí ho, ako sa
         hrbí niekde pri sústruhu, ako krčí čelom a zatína zuby. Poznáva i jeho myšlienky, lebo
         nechumelia sa len pod jeho mladým čelom, ale previsujú nad celým domom ako ťažká mrákava. I
         ju nedobre tiesnia. Podchvíľou dorážajú na ňu zlé výčitky. Azda nemala dovoliť, aby sa
         chlapec podujal na takú ťažkú robotu. Bol to nerozum, že sa dala zlákať nádejami. Dieťa si
         zničí zdravie a bude ho mať na svedomí. Už teraz má tvár zelenú a vpadnutú, plecia
         sklesnuté, ruky oťahané, prsty čierne, napuchnuté, dokálané a na dlani samý krvavý mozoľ.
         Ach, srdce jej vždy stisne, keď sa naň pozrie. Nie, nie, bude musieť niečo urobiť, aby ho
         zachránila.
   </p>
   <p>
    Ale nikdy sa nemôže k nemu natoľko priblížiť, aby mu prezradila svoje obavy. Je
         neprístupný, uzatvára sa stále viac do seba, úzkostlivo dbá, aby svoje ťažkosti niečím
         neprezradil. Doma býva zamĺknutý. Sám nerozpráva. Ak je náhodou v kuchyni alebo v izbe,
         istotne stojí pri niektorom okne so sklonenou hlavou a díva sa zamračene von. Keď sa ho
         matka na niečo pýta, odpovedá len krátko a nevľúdne. Zavčasu zbadá, ak prejaví niekto snahu
         zaliečať sa mu, tvrdo ju hneď odmieta a pokoruje v zárodku.
   </p>
   <p>
    Paulínka je z toho nešťastná. Pozoruje, ako sa jej syn trápi, ako ním lomcuje hnev a
         vzdor. Obracia sa proti nej, možno ju posudzuje a odmieta. A ona sa nemôže brániť! Stojí
         slabá pred tvrdou mužskou vôľou.
   </p>
   <p>
    Nocami sa prebúdza a načúva do tmy. Spí tam na diváne. Odmietol spávať tu vedľa nej na
         posteli, kde spával Alpár a kde by mu bolo pohodlnejšie. Nie, posteľ bude pre dvojčatá,
         jemu stačí diván. Sem k nej dolieha prerušovaný, zrejme únavou tiesnený dych, niekedy
         dokonca zreteľne rozpoznáva trhavé stony, diván vŕzga, lebo často sa prehadzuje. Ani spánok
         nemá pokojný. Paulínka tuho rozmýšľa, ako zosňať z neho tú ťarchu, ktorá ho mliaždi, ako mu
         znovu vrátiť bezstarostné detstvo. Azda keby ráno musel zostať ležať pre nejakú menšiu
         chorobu, ošetrovala by ho a prinútila, aby viac nešiel na dedinu s ťažkými rúrami, aby sa
         vrátil k svojim knihám a šiel do školy. Snáď sa už niečo vyskytne, aby vyžili. Ona môže
         predsa chodiť pánom prať, ako chodí mnoho chudobných žien, a Gusto môže robiť menšie práce
         v remesle aj sám.
   </p>
   <p>
    Ale Peter vytrvalo každé ráno na svitaní vstáva, naponáhlo sa oblieka, skoro na jeden
         dúšok vypije kávu, berie si pod pazuchu obdratú remennú tašku, napchatú drobnými nástrojmi,
         a ponáhľa sa za prácou. Na ulici pridáva sa k nemu ryšavý Gusto, poobúvaný naboso do
         otcových poltopánok, a potom kývajú sa vedľa seba: malý majster s menším tovarišom. Gusto
         si musí podchvíľou zastokávať uvoľnenú nohu do topánky. No nezdá sa, že by pritom strácal
         trpezlivosť. Vždy stačí svojho druha dobehnúť, i keď mu časté a okázalé odpľúvanie zaberie
         veľa času.
   </p>
   <p>
    Urputný zápas chlapca s únavou trvá niekoľko týždňov. Zatiaľ vychudne na kosť. Šaty iba
         visia na ňom, uši mu odstávajú od hlavy. Hoci nesporne v ostatnom čase niečo vyrástol,
         Paulínka sa nevie uspokojiť s jeho stavom. Ale potom napätie predsa povolí. V očiach sa mu
         zapália znovu iskry, zdá sa živší a pohyblivejší, pri práci v dielni si pohvizduje a dovolí
         si i viac a samopašnejších žartov ku Gustovi. Ba raz, keď po večeri, ktorá mu napodiv
         chutila, zostane proti svojmu zvyku sedieť pri stole v pohodlnejšej polohe a pustí sa do
         dlhšieho, voľnejšieho rozhovoru. Spomína sedliaka. Chvalabohu, vraj, keď má len trochu čas,
         pribehne, aby im pomohol jarky kopať. Je tiež veľmi prajný. Sedliačka im hocikedy prinesie
         za tanier údeniny a vína, len keby im pustilo. Potom ešte obšírnejšie a podrobnejšie
         rozpráva o robote a vypočítava, aké ťažkosti sa im vyskytli, ako ich prekonávali.
         Chvalabohu, všetko sa im podarilo. O niekoľko dní budú s prácou hotoví. Ale nemyslí, že by
         z dediny museli odísť. Teraz ak motor zavrčí, a podľa všetkého dobre ťahá, prichádzajú aj
         iní gazdovia a žiadajú ich, aby im spravili vodovod. Práce bude teda dosť.
   </p>
   <p>
    Paulínka ho s nemalým záujmom počúva, pochvaľuje, dáva mu otázky, lebo vidí, že teraz to
         môže, že Peter si priam žiada jej záujem, že ho to podnecuje k novým, srdečnejším a
         otvorenejším prejavom, ktoré ho, zdá sa, celkom uvoľňujú a vracajú do radostnejšieho
         života. To ju nesmierne teší, áno to ju priam prináša do nadšenia. Poznáva, že chlapec
         zvíťazil nad svojou slabosťou, a uvedomuje si, že je to aj jej víťazstvo. Konečne najväčšie
         nebezpečie hladu a biedy je zažehnané. Odteraz v tomto dome bude sa zase voľnejšie dýchať.
         Medzi ňou a synom pretrhla sa priehrada. Budú si rozumieť úsmevom, pohľadom, ako si
         rozumeli prv.
   </p>
   <p>
    Potom naozaj život u Alpárov je radostnejší. Dievčatá veselo po celé dni štebocú. Sú to
         pekné dievčatá, urastené, živé, majú vždy červené mašle vo vlasoch; tváričky žiariace,
         hrdielka hladké, okrúhle, šatôčky čisté, sukničky krátke, nôžky rovné, kolienka biele.
         Podchvíľou vybehúvajú na dvor, poskakujú, natriasajú sa pod stenou, trepocú rukami i vlasmi
         ľahko ako lastovičky. Paulínka za nimi hlasno, niekedy aj vyzývavo a spevavo vyvoláva,
         nedbajúc, že z druhej strany spoza okna poškuľuje dolu prísne a pohrdlivé oko slečny Füzy.
         Táto osoba ju už vari prestala mýliť. Skoro by sa mohlo povedať, že vypadla z okruhu jej
         života. Vídava ju, keď kráča pyšne a trochu zvysoka ako slepá koza naprieč dvorom k malému
         záhradnému domčeku domácej panej alebo keď sa vracia so stisnutým a vari od zimy
         zdreveneným zadkom v čiernych zamatových šatách z rannej omše. Niekedy sa im oči aj
         stretnú. Slečna Füzy vtedy zodvihne nos a stiahne tenké, vysušené ústa do trúbeľky, čo
         pôsobí takým dojmom, ako keď sa kura chystá urobiť neprístojnosť. Paulínka ju zo zvyku
         pozdraví, ale nikdy necíti potrebu, aby sa s ňou dávala do rozhovoru. Ich svety sa natrvalo
         oddelili. Svet slečny Füzy zostal tam hore, zaiste aspoň vo výške jej povznesenej hlavy a
         vyhrnutého nosa, kde doliehajú z nebies velebné hlasy anjelských chórov a krútia sa omamné
         vône svätých olejov a tymianu. Svet Paulínkin je tu dolu na zemi, niekedy v prachu, niekedy
         v slnci, ale stále zavalený zhonom a hlukom a zamorený ťažkými živočíšnymi pachmi. A tak je
         vari aj dobre. Každý sa rodíme pre iný svet. Mohamed sa napríklad narodil pre deviate nebo.
         Paulínka teraz nezávidí Mohamedovi ani slečne Füzy. Spokojná je so svojím svetom.
   </p>
   <p>
    Ani nie celkom po troch mesiacoch odváži sa siahnuť za starou modlitebnou knižkou,
         starostlivo ukrytou medzi bielizňou v skrini, a roztvorí ju na stole v kuchyni za denného
         svetla. Od prvého prípadu, ako Peter doniesol domov zárobok a odovzdal jej ho do rúk,
         oddelila vždy niektorú bankovku, založila sem a potom v nijakom prípade nedopustila, aby sa
         hotovosť pohýbala. Neraz i tie menšie, ošúchanejšie papieriky, ktoré ušetrila na nákupe,
         putovali sem. Teraz je už modlitebná knižka hodne napuchnutá, až sa plátno na chrbte väzby
         napína. Paulínka ju otvorí a vezme balíček. Vytŕča z neho jedna päťstovka, niekoľko stovák
         a potom päťdesiatky, zmiešané s dokrčenými dvadsiatkami a desiatkami. Paulínka ich v
         prstoch vystiera, rozkladá na stôl, počíta, aby si overila, že sumu správne odhadla. Potom
         postojí chvíľku nad rozloženými bankovkami a uvažuje. Nenapočítala ich toľko, ako by
         potrebovala. Do plnej sumy chybuje celých tritisíc päťsto. To je veru hodne. A ubehne zase
         niekoľko mesiacov, kým sa ich toľko nazbiera v starej modlitebnej knižke. Ale ona nemôže
         čakať. Aj tak sa už hanbí. Keď ide mestom, tŕpne, že ju uvidí Imro. Čo si len o nej myslí.
         Vyplatil za ňu daň, prekazil tak dražbu, a ona sa mu nebola ani poďakovať. Nech je
         akýkoľvek obnos, ešte zajtra pôjde na Imrom a odovzdá ho. Bude to prvá splátka. Zvyšok
         donesie druhýkrát.
   </p>
   <p>
    A naozaj druhého dňa vezme do peňaženky celú hotovosť a ide mestom. Pohľad na žltý dom
         ju vôbec nepodesí. Ani spomienka na predošlú návštevu v tomto dome ju netiesni. Cíti sa
         istejšou. Vojde dnu, odovzdá Imrovi prvú splátku a poprosí ho, aby jej nejaký čas ešte
         pozhovel. Ostatok prinesie naraz. Bude mu síce ešte zaviazaná, ale to ju už natoľko
         nepokorí pred ním, keď je predpoklad, že si dlžobu riadne splatí. V Imrovi už nevidí
         vznešenú osobu, ale iba starého známeho. A to ju robí pokojnou.
   </p>
   <p>
    Keď vyjde hore schodmi, obráti sa vľavo k bočnému vchodu. Tadiaľto sa skôr odbaví.
         Nebudú ju aspoň obdivovať toľké oči predavačov a nemusí putovať dlhou, tmavou chodbou. Pri
         dverách hneď rozhodne siahne za gombíkom v stene a pritlačí. Niekde vo vnútri domu zachrčí
         zvonec. Paulínka čaká a myslí si na to, že sa dnes ani nijako zvlášť starostlivo
         neustrojila. Vyšla vlastne na trh nakupovať a sem len odbočila, aby nemusela z domu dvakrát
         vychádzať. Ale na tom nezáleží. Je oblečená predsa slušne a aj tak si vykoná svoju vec.
   </p>
   <p>
    O chvíľu sa ozvú za múrom kroky. A z odchýlených dvier vystrčí sa vyjavená tvár. Nejaký
         popletený chlap nevie pochopiť, že ju tu vidí. Snáď čakal niekoho iného. Zaiste to bude
         nejaký bojazlivý pisárik. Pani chce hovoriť so šéfom? Nech ráči vstúpiť, on ju ohlási.
   </p>
   <p>
    Paulínka vojde za ním a musí sa podiviť. Čakala, že vojde do známej izby: prepychový
         nábytok, mnoho obrazov v zlatých rámoch, ťažké závesy na oknách, hrubé pokrovce, omamujúca
         vôňa, polonahé postavy z mramoru, a zatiaľ hľadí na prázdne steny, holé okná a vymetenú
         dlážku. Maľovka je miestami ošúchaná, zo stien trčia veľké klince, pod nimi rozpoznať
         temnejšie nevyšedivené štvorce, stopy po obrazoch, v kúte je prevalená stolička, napolo
         dolámaná, s vybratou podstielkou na preborenom sedadle, a to je tiež všetko zariadenie.
         Paulínka stojí pred hádankou. Čože sa tu stalo? Azda Imro preniesol svoju mládeneckú izbu
         do inej miestnosti? Ale jej prekvapenie je úplné, keď do izby vstúpi známa, v pleciach
         trochu nahrbená postava pána Chreniaka, ich bývalého pomocníka. Veď predsa povedala tomu
         pisárovi, že chce hovoriť so šéfom.
   </p>
   <p>
    Chreniak sa na ňu potmehúdsky usmeje. Vo svojom povolaní pána si už zvykol aj na tie
         jemnejšie spôsoby, keď vidí, že má pred sebou nechápavú osobu! Záleží na tom, s ktorým
         šéfom chce hovoriť, lebo, aby ju poinformoval, teraz sú dvaja. Jeden je napríklad ten,
         ktorý jej prišiel otvoriť. Je to jeho starší brat. Vrátil sa nedávno z Ameriky. Nuž a druhý
         je len on, Vendelín Chreniak, ako ho pozná.
   </p>
   <p>
    A pán Tóth?
   </p>
   <p>
    Á, pán Tóth, ten je už veru nie tu. Asi pred mesiacom prevzali oni veľkoobchod so
         železom i so všetkými záväzkami a pohľadávkami. Nestačili ani premaľovať firmy nad vchodom.
         A pána Tótha minulý týždeň odviezli do hlavného mesta. Prevzal tam výnosnejší podnik, azda
         továreň, áno, niečo podobného, a mieni sa zúčastniť i na zahraničnom obchode. Takýto starý
         barak mu už nestačil. Tak.
   </p>
   <p>
    Paulínka sa veľmi činí, aby si zachovala rozvahu. Veď má pred sebou len bývalého
         pomocníka, ktorým odjakživa pohŕdala. Ani potom naň inakšie nehľadela, keď sa stal
         samostatným majstrom, ich nebezpečným konkurentom, keď jeho moc v meste rástla a keď sa
         začal voziť na aute. Aj teraz niekde v hrudi, kde jej začína byť tesno, ozýva sa ten starý
         vzdor proti nemu a núti ju, aby zodvihla hlavu a ukázala mu chrbát. Ale iný varovný hlas ju
         zároveň vystríha pred takým konaním. Zdá sa, že v tejto chvíli nemá na to oprávnenie a nemá
         na to ani dosť rozhodnosti a sily. V každom prípade je teraz ich bývalý pomocník mocnejší
         ako ona. Stojí niekde vyššie a díva sa odtiaľ na ňu. Cíti jeho pohľad na celej tvári. Je to
         pohľad široký a bezpečný, ktorý sa usiluje na prvýkrát uchopiť pevne videnú vec. Je to
         pohľad človeka, ktorý si je vedomý svojho postavenia a vie, že ho nemôže nič natoľko
         zaskočiť, aby sa musel utiekať do zmätku. Nedokázala by nič, keby ho chcela svojou
         pohŕdavosťou odmietnuť a uraziť, skôr by sebe uškodila. Veď ju má v hrsti. Nezostáva jej
         iné, len aby bola opatrná. Vysvetľuje trochu pokornejšie, že pánu Tóthovi bola niečím
         podlžná. Teraz doniesla prvú splátku, a nevie, komu ju treba odovzdať.
   </p>
   <p>
    Chreniak ju ochotne vypočuje. Na jeho tvári zostáva stále ten prívetivý výraz človeka
         veľkomyseľného. Nedáva ničím znať, že pozoruje jej bezradnosť a že si uvedomuje jej
         pokorenie. Áno, spomína si na nejakú zálohu na stroje. Bližšie však o tom zatiaľ nevie. Pán
         Tóth sa príliš nestaral o svoje účty. Mal tam veľký neporiadok. Teraz to práve s bratom
         zisťujú. Niektoré pohľadávky boli už napríklad dávno splatné. Budú ich musieť odovzdať
         advokátovi, aby ich vymáhal úradnou cestou. Čo sa týka jej splátky, môže ju aj jemu
         odovzdať. Dostane na ňu hneď potvrdenku. Neskoršie sa prípad už nejako vyrieši.
   </p>
   <p>
    Na ulici udiera horúca krv Paulínke prudko do hlavy. Božemôj, kde sa to zasa dostala?
         Myslela si, že je už všetko v poriadku, že môže spokojne spávať, spokojne jesť, že
         nepotrebuje sa nikoho ľakať v tomto meste, a hľa, zase sa jej tvoria pred očami kruhy a
         domy, vozy, zvieratá sú ochotné pustiť sa pred ňou do šialeného tanca ako v to nešťastné
         predpoludnie, keď sa vracala od náčelníka. Chreniak domohol sa konečne toho, za čím sa celé
         roky umáral. Teraz má v moci nielen ju, ale aj jej rodinu. Hocikedy môže si poslať po
         stroje, lebo tie sú z väčšej čiastky jeho, hocikedy ich môže priviesť na mizinu. Daromná
         bola Petrova námaha, bez strojov nespraví nič. A on, ako ho pozná, to aj tak urobí. Darmo
         sa na ňu milo usmieval, darmo sa tváril, akoby o vec nejavil veľký záujem. Istotne iba
         preto odkúpil od Tótha veľkoobchod, aby sa tak domohol i nároku na stroje, ktoré zostali v
         zálohe. Stará nenávisť proti Alpárovcom a hlavne proti nej zaiste trvá. A teraz ju použije,
         keď má príležitosť ľahko a bezpečne zvíťaziť. Ach, čo si len počať, kde sa obrátiť, aby sa
         zachránila?
   </p>
   <p>
    Niekoľko dní behá po dome splašená. Práca ju zase neteší a bezstarostné hry detí na
         dvore ju iba mučia. Sú také veselé a živé. Nechce si ani pomyslieť, že by mohli byť zase
         vycivené a bledé, že by mali na ňu hľadieť zase takými veľkými očami, ako hľadievali v
         zime. Ach, sú to hrozné spomienky. Paulínka sa k nim nerada vracia, aby neplašila svoje
         svedomie. Vždy ju pritom rozbolí srdce. Zavše zabudne oči na Petrovi. I ten je spokojný.
         Čím ďalej, tým viac si zvyká na svoje určenie hlavy rodiny. Dostáva hrmotný hlas a ťažký
         krok. Počuť ho v celom dome, keď niečo robí v dielni. Často otvára dvere, ukazuje hranatú,
         zo dňa na deň drsnejšiu, pod nosom a v očných jamkách vždy začiernenú tvár. Volá niektorú
         sestru, lebo si dáva posluhovať. Keď si má prisadnúť k prestretému stolu, nezabudne si
         nikdy vyzliecť kabát a vysúkať nad lakte rukávy. Robota mu už nepôsobí ťažkosti. Jeho telo
         dostáva určitejšie a hrubšie tvary. Zrejme prispôsobilo sa svojmu poslaniu a teraz ľahšie
         prekonáva námahu. Ani dobrý rozmar ho nikdy neopúšťa. Oči mu žiaria. Býva čerstvý, či ráno
         vstáva a chytá sa do roboty a či sa večerom z roboty vracia. Istotne ho uspokojuje vedomie,
         že koná svoju vec dobre, aspoň tak dobre, aby boli s ním spokojní. O ostatné sa nestará. Či
         by jej materinské srdce dovolilo, aby ho sotila späť do toho hryzoviska, odkiaľ sa len
         nedávno vymotal? A ako by jej on pomohol? Či by mohol ešte viac pracovať a donášať ešte
         väčšie zárobky, aby sa rýchlejšie zohnali tie peniaze, ktoré potrebuje splatiť Chreniakovi?
         Nie, to je nemožné. Také požiadavky nesmie klásť na chlapca, veď by sa zodral. Ale potom,
         čo rýchle robiť, aby odvrátila nešťastie, ktoré sa zase valí na rodinu?
   </p>
   <p>
    Niekoľko dní si nástojčivo predkladá túto otázku. Chodí s ňou po dome, po meste, po
         obchodoch, morí sa s ňou pri robote, v spánku. Je stále naliehavejšia, ale rovnako
         nezodpovedateľná. Nevie si poradiť!
   </p>
   <p>
    Raz potom, ako upratuje po dome, naďabí na Alpárov pracovný oblek v kúte za kredencom.
         Je to kombinéza, mužské široké nohavice, stiahnuté naspodku gumou, zošité spolu s kabátom.
         Do nohavíc treba vliezť. Ako Alpár odišiel, visí tu medzi ostatnou starinou. Paulínka ju
         mala už neraz v rukách. Keď sa Peter ujal remesla, rozmýšľala, že ju prerobí. Chlapec si
         musí drať riadne šaty. Prečo by nemohol vynosiť zvyšky po otcovi? Nikdy však nedošlo k
         tomu, aby uskutočnila svoj úmysel. Ľútilo sa jej strihať hotový oblek. Bol síce domazaný a
         zamastený, ale nie zodratý. A chlapec ešte rýchlo rastie. O niekoľko rokov mu bude dobrý,
         práve taký, aký je. Teraz ho zase má v rukách, pretriasa pred sebou a prezerá zo všetkých
         strán. Naozaj je veľký, hlavne široký, istotne aj Alpárovi bol voľný. Možno by stačil aj
         pre ňu. A náhle priloží si oblek k telu, podchytí na prsiach bradou a na stranách vystiera
         rukami, akoby skúšala, či by to bolo pravda. Ba keď sa presvedčí, že dievčatá sú práve na
         dvore zaujaté dôležitou hrou, vojde do dielne, kde môže byť sama, a začne sa rýchlo doň
         vťahovať. Skutočne dobrý. V ňom jej síce o niečo viac vystúpi život, ktorý sa v ostatnom
         čase prebúdza, ako spod sukne, ale môže sa pohybovať v ňom voľne. Rozťahuje ruky,
         prestupuje nohami, objíma si boky. Áno, nikde ju netiesni. A keby nemala sukňu, bolo by to
         ešte lepšie. Potom ho zase vyzlečie a zavesí na klin. Ale pri ďalšom upratovaní je
         pokojnejšia, akoby bola urobila dôležité rozhodnutie.
   </p>
   <p>
    A večer, keď predkladá Petrovi jesť, zostane pri stole priam pred ním a dáva sa s ním do
         reči. Vyzvedá sa, ako pokračuje práca, a pripomenie, či by nebolo dobre, keby im aj ona
         prišla niekedy pomôcť.
   </p>
   <p>
    Peter pustí lyžičku, zodvihne hlavu a hľadí na ňu nechápavo. Ona? Pomôcť? Ako to myslí?
         Je síce pravda, že by im robota rýchlejšie ubúdala, keby bolo viac rúk. Najmä kopanie
         jarkov ich veľmi zdržiava. Gazdovia teraz majú práve veľa roboty na poli, nuž sú odkázaní
         len na seba. Ale ako by ona chcela prísť za nimi na dedinu? Veď má dosť svojej roboty! Kto
         bude nakupovať, variť, plátať? A kto vykoná ešte popritom to množstvo drobných robôt doma?
   </p>
   <p>
    Ale Paulínka sa už nedá. Pozoruje, že Peter nie je v zásade proti tomu. Nebadať na ňom
         rozhorčenie alebo mužskú tvrdosť odmietavého stanoviska. Jeho výraz je mäkký, dobrácky a
         prístupný, ani najmenšej iskierky popudlivosti nemá v sebe. Je ochotný prijať jej námietky,
         ba javí snahu o nich aj pouvažovať. Predovšetkým už nemá starosti, že by ju nemal v
         domácich prácach aspoň čiastočne kto zastúpiť. Dievčatá na to postačia. Najmä Školastika je
         rozumná a starostlivá. Na ňu sa možno spoľahnúť. Naostatok nepôjde o bohvieaké
         zastupovanie. Ona ráno uvarí toľko, aby bolo na celý deň. Aj nákup zaopatrí, aj večer
         stihne chytiť čo to do rúk, nemusí na dedine byť celý deň. Školastika len pristriehne dom a
         dá pozor na malú Veroniku. A potom je tu aj vážny dôvod, ktorý ju núti, aby takto konala.
         Ako hádam aj on vie, majú ešte dlžobu na stroje. Dobre bude, keď peniaze čím skôr zložia.
         Potom nebudú závislí na nikom a môžu si robiť, ako sami uznajú za dobré. Nuž tak ona myslí.
   </p>
   <p>
    Peter proti tomu nenamieta nič. Skloní hlavu, v ktorej sa zaiste stačilo uložiť všetko,
         čo práve počul. Chytí zase lyžicu a pokojne je. Keď to matka chce a keď sa nazdá, že si ani
         neublíži, nuž nedbá. Veď stačí, keď im aspoň pri jarkoch pomôže. On s Gustom sa pri
         ostatnom tiež posporí, aby prišlo do domácností viac peňazí.
   </p>
   <p>
    A tak na druhý deň, keď sa vráti včaššie, ako zvykne, z trhu, porobí najnutnejšie práce
         v kuchyni a dá aj patričné príkazy dievčatkám, ktoré proti všetkému očakávaniu ukážu sa
         veľmi poslušné i rozumné, ba až nedočkavé v ochote hrať sa na skutočnú domácnosť a na
         skutočnú mamu, zvesí z klinca Alpárovu kombinézu, zabalí ju do papiera, položí pod pazuchu
         a dá sa ulicami von z mesta.
   </p>
   <p>
    V dedine ju najprv vítajú kŕdle bielych husí, potom niekoľko psíkov s obdratými chvostmi
         a s umazanými pyskmi, ktorým sa vari nepáči jej pánsky oblek. Ale hneď z dvora krajného
         domu vybehnú chlapci: Peter a červený Gusto. Obaja sa smejú, ako im len dovolia detské
         zuby, a pretekajú sa vo vysvetľovaní. Teraz sú tu na kraji. Zapojujú len niekoľko domov na
         studňu, ktorá je tam vedľa cesty. Motor s nádržou bude u richtára, tak sa totiž spoločníci
         dohovorili. Jarky pôjdu aj cez hradskú, nuž bude trochu viac kopania. Paulínka si pod
         kôlňou natiahne kombinézu, dostane čakan, lopatu a môže robiť. Tu je to. Zavše bude s nimi,
         zavše sama, lebo im treba rúry klásť, zapojovať, zrebinou obtáčať hlavice, kolomaž
         rozpúšťať na ohni, zalievať lôžka, nuž stále aby len behali.
   </p>
   <p>
    Paulínka vojde do jarku a hneď sa púšťa do roboty. Spočiastku sa často ohliada. Myslí
         si, že by ju mohol niekto posudzovať. Ach, keby to bolo niekde v meste, nedala by sa
         napraviť, lebo by nevedela premôcť hanbu. Tam po uliciach chodia ľudia, všetko panstvo,
         vycipkané dámy a vyštrnganí páni. Napospol sú zvyknutí na čistejšiu prácu v kanceláriách
         alebo v domácnostiach, kde ich nikto nevidí. Zvysoka sa dívajú na tých, čo musia pri robote
         cítiť svoj pot, a ohŕňajú nosy, lebo im to smrdí. Najmä úškrnky žien by nemohla zniesť. Ale
         tu sa jej to celkom dobre darí, lebo tu všetci robia alebo sú na ceste za robotou. Sedliak
         sa vezie na doštenáku. Pohodlne si sedí medzi klanicami, ľahko pošibkáva tučné voly a
         pokojne hľadí pred seba. Z jeho temných zreničiek nevyvrie ani najmenší odpor výsmechu, keď
         mu príde pozrieť na Paulínku. Ani ho to nevyruší zo zadumania. Istotne myslí na svoju roľu,
         odkiaľ sa práve vracia. Trochu ho sklamala. V jeseni ju riadne pripravil, zasial, ale
         pohubil si ju vari tým čiernym prachom, ktorým ju bol obsypal na odporúčanie múdreho pána z
         gazdovských škôl. Ozimina je malá a riedka. Bude ju musieť znovu preorať a znovu zasiať.
         Druhýkrát sa už nedá nahovoriť. Najlepšie, keď sa človek spoľahne na svoju hlavu. Hej veru.
         Celý deň prechádzajú okolo bosé sedliačky s naloženými alebo prázdnymi košmi. Na tvárach im
         stále svietia zhovievavé úsmevy, a keď náhodou nevedia napochytro nájsť vhodné slovo,
         ktorým by cudzej žene prezradili svoju dobromyseľnosť, prihovárajú sa aspoň prívetivým
         pánboh pomáhaj. Nejaký dýchavičný starec, ktorého už tak robota nepreháňa, na chvíľu sa
         pristaví a pošanuje, poradí. Ach, kopať tu na ceste je veru mrcha robota. Zem je ubitá,
         samá skala, ťažko púšťa. Ale je vinovatá, že sa morduje s násypom, nech si robí menšie
         podkopy, stvrdnutý násyp sa potom ľahšie preborí a skruší. Prečo by sa mal človek
         preťahovať, keď si môže poradiť rozumom. I sily sa raz vyčerpajú a v údoch zostane len
         nemohúcnosť! Staré, krehké kosti sa sotva udržia pospolu. Radšej nech si človek za mladi
         sporí so všetkým, čím ho obdaril pánboh, a myslí na starobu. Ťažká robota časom bolí. Nuž
         tak.
   </p>
   <p>
    A naozaj! S podkopmi to nejde len ľahšie, ale aj rýchlejšie. Tvrdé zlepence štrku, ktoré
         by inakšie musela roztĺkať, uvoľňujú sa samy. Celé balvany sa naraz uvoľňujú, zem sa kruší,
         treba ju len vyhadzovať. Jarok rastie a Paulínka má radosť, že je predsa niečím osožná.
         Peter môže byť spokojný. Robota postupuje a hlavne je nádej, že zárobok bude väčší, že bude
         môcť viac odložiť a skôr splatiť dlžobu.
   </p>
   <p>
    Únava, ktorá prichádza každým večerom, nevie ju natoľko podlomiť, aby ochabla vo svojej
         horlivosti. Úspešne vzdoruje všetkým slabostiam. Veď voľakedy doma robila od rána do
         súmraku. Skoro si nestihla ani sadnúť a vydýchnuť, toľko povinností mala. Bolo treba stále
         sa zvŕtať, behať, zohýňať sa, brať tisíc drobných i veľkých vecí do rúk, na iných tisíc
         myslieť. A predsa cítila sa vždy svieža, veselá. Dni plynuli ľahko, akoby ich bol niekto
         odfukoval, noci boli pokojné, zahaľovali i zohrievali ju celú i so snami, takže vždy po
         nich sa cítila mladšia a rozjarenejšia. Ani sa nepamätá, že vtedy žila, tak jej bolo ľahko.
         Zaiste to spôsobila i robota. Rozpaľovala v nej krv, nútila ju stále niečo konať, niečím
         potrebným sa zaoberať. Nemala času vážiť ťažké myšlienky, nudiť sa a trudiť.
   </p>
   <p>
    Pravdaže, táto robota je trochu ťažšia, viac pre chlapa ako pre ženu. Zem má svoju
         odolnosť i svoju váhu. Treba vysoko dvíhať čakan, mocne zatínať a potrhávať. I porisko
         lopaty je dosť hrubé a tvrdé. Už po prvom dni vyskakujú na dlane mozole, ktoré potom
         nabehnú belasou krvou a tvrdnú. I väzy a kríže sa uvoľnia, rozpália a tupo pobolievajú, keď
         nimi prichodí pohýbať. Ale či sa pritom nevlieva do žíl nový, teplejší prúd, ktorý človeka
         stavia a dvíha? Ach, veru áno. Robota najprv bolí, vyťahuje údy, vyvracia zhyby, lúpe mäso,
         špie v koži a šľahá v žilách. Niekoľko dní človeka páli a tlačí. Nevie sa ochladiť, nevie
         si nájsť miesto odpočinku. Ale potom stane sa radosťou, ktorá v nás kvitne tým krajšie a
         bujnejšie, čím sa jej viac odovzdávame. Prejde do krvi, spieva a tancuje. Je to, akoby sme
         sa premenili, dorástli, akoby sme po dlhej chorobe vstali z postele zdraví a mocní. Naraz
         všetky bremená, ktoré nám mliaždili chrbát, sú nám ľahšie, sme ochotní brať ďalšie. A
         najľahší je vari život. Áno, život dostáva novú podobu. Teraz je to slncom obliata
         záhradka, pevne ohradená novým plotom so štyrmi vyrezávanými a pomaľovanými bránkami,
         vedúcimi do šírych zelených polí. Sú to obdĺžnikové hriadky, medzi nimi úzke chodníčky
         kadiaľ husto šibe mladá tráva, sú to strapaté kríky ríbezlí, pôlčiat, divých malín, sú to
         krúžiky kvetov a potom stromy, čerešne s bielym kvetom, široké jablone s ružovým kvetom a
         popri plote húština liesok, briez a osík so žltým kvetom. Všetky farby teplé a jasavé. My
         sa môžeme všade prechádzať, lebo je to naša záhrada, ba sme v tejto záhrade veľmi potrební,
         lebo sme záhradníkmi: treba hriadky polievať, plieť burinu, treba okopávať kríky, ošetrovať
         stromy, zapichávať popri hrachu a fazuľke paličky, treba štepiť ruže, treba medzi kvety
         nasádzať vyrezávané tyčky so sklenými guľami na hrotoch, aby malo v čom žiariť slnce. A to
         všetko je náramne potrebné. Človek sa naraz cíti dôležitý. Rozhliada sa sebavedome okolo
         seba, zisťuje, že život je krásny, že si veru zaslúži, aby sa preň lopotil.
   </p>
   <p>
    Paulínka s potešením sleduje túto zmenu v sebe. Konečne sa dostáva na pevnú pôdu,
         konečne stúpa svojou cestou a nieto obavy, že by zablúdila. Lebo, áno, cesta z dediny do
         mesta je široká a tvrdá. Deň i noc hrkocú na nej vozy a autá. Štrk sa do nej vbíja, prach
         sadá a obťažuje. Kto ju častejšie premeriava, cíti ju dobre v pätách a v podošvách.
   </p>
   <p>
    Nejaký čas, keď Paulínka končieva večer robotu a pomýšľa na cestu domov, vždy zájde do
         najbližšieho humna, aby si vyzliekla pracovné šaty, upravila sukňu, vlasy, strela z čela
         pot, a keď sa blíži k mestu, pritisne mocnejšie balíček k boku, akoby chcela bezpečnejšie
         utajiť jeho obsah, a vykročí na dlažbu strojenejšie. Darmo je, na dlažbe mesta necíti sa
         ešte tak bezpečne. Všeličo ju mýli: lesk asfaltu, chladné múry, upätý krok dôstojníka,
         okuliare úradníkov alebo studený pohľad niektorej lepšie oblečenej paničky. Myslí si, že
         pred týmito musí si svoj život, ktorý objavila, ukrývať, že sa tu treba ešte stále držať na
         napriamených nohách a že sa nesvedčí ukazovať slabosť, do ktorej sme upadli, lebo tá sa
         krivo posudzuje. Ale jedného večera celkom zabudne na svoj zvyk a iba vtedy, keď kráča
         prostred mesta, zbadá, že má na sebe ušpinené Alpárove šaty. A napodiv, to precitnutie
         nijako ju nekruší. Cesta sa jej rovnako míňa a môže hľadieť pokojne na ľudí, na domy, do
         výkladov, nič ju nezaráža, nezrádza. Niekto sa vari na ňu dôkladnejšie pozrie, niekto na
         druhej strane chodníka si aj zastane, keď ju vidí, ale ona neuniká, zostáva sama sebou.
         Vracia im pohľady, zaoberá sa s nimi v myšlienkach a nikdy nenachádza uzol, ktorý by
         nevedela rozviazať. Ľudia sú zvedaví, niektorí sú aj schopní človeka ponížiť a postrašiť.
         No keď ty nesklopíš oči, ideš rovno a v tvári si zachováš pokoj i plné vedomie, rýchlo sa s
         tebou vyrovnávajú. Bude to nejaká robotníčka. V ostatnom čase chytajú sa i ženy ťažkých
         prác. Prečo by sa takto nemohla ukázať na ulici. Áno, to je možné. Žijeme nové časy. Záleží
         len na tom, či sa my s takou myšlienkou uspokojíme. A Paulínka je k nemu ľahostajná.
         Mienkou iných ľudí sa netrápi. Možno preto, že sa jej nedostáva času. Robota ju naháňa. Keď
         kope jarky, myslí, čo ju čaká doma, pri varení zase počíta, koľko metrov jej treba ešte
         vykopať, či to vykope budúci deň. Od tých čias sťahuje kombinézu iba doma a vôbec sa
         neplaší, keď sa má takto stretnúť v bráne so slečnou Füzy, čo ako by táto našpuľovala ústa.
   </p>
   <p>
    No raz večer, keď sa vracia z dediny do mesta, musí si priznať, že svoje sily predsa len
         preceňovala. V snahe zbaviť sa čím skôr dlžoby pozabudla, v akom je stave. Možno
         nepociťovala dosiaľ ani nijaké ťažkosti. Pohybovala sa ľahko, mohla sa zohýnať, v práci
         nemusela zastávať. A dnes musela náhle odložiť lopatu. V krížoch ju zle pichlo, v očiach sa
         jej zahmlilo, dobre, že nespadla, lebo aj nohy ju zrádzali. Musela si sadnúť, musela hodnú
         chvíľu sedieť a nečinne hľadieť, ako obaja chlapci sa namáhajú jarok dokopať, aby mohli
         položiť rúry. Bolo to nepríjemné precitnutie. Ruky znehybneli, a kým sa jej v hlave
         pretrhali ako-tak mrákavy, stihla si uvedomiť, že táto práca nie je vlastne pre ňu, že je
         len slabou ženou a že pod srdcom nosí druhý život, ktorý dosiaľ bol spokojný aj tak, keď si
         ho nevšímala, ale ktorý ju teraz upozorňuje, aby predovšetkým naň pamätala. A náhle do
         celého tela jej vošla slabosť, ťažká ani olovo. Dosť, povedali ruky, dosť povedali aj nohy
         a bolo by to i nebezpečné, keby sme sa rušali. Paulínka ich počula a musela uznať, že majú
         pravdu. Za ten mladý život, ktorý nosí pod srdcom, je aspoň natoľko zodpovedná, ako bola za
         tie životy, ktoré vynosila. Bolo vždy tak, že stíchla, stala sa pokornou, odovzdanou, keď
         zistila, že bude matkou. Ani teraz nesmie inakšie. Dosť, povie si sama a rýchlo stráca
         záujem o prácu, ktorú dosiaľ s takou horlivosťou vykonávala.
   </p>
   <p>
    Do večera už potom nespravila veľa a teraz, keď sa vracia domov, myslí na to, že vlastne
         svoje predsavzatie splnila. Pred niekoľkými dňami otvorila modlitebnú knižku a k balíku
         hladkých bankoviek pridávala zvyčajnú týždennú úsporu. A keď pri tej príležitosti peniaze
         spočítala, zistila, že ich je práve toľko, čo potrebuje, aby splatila zvyšok dlžoby. Bolo
         to príjemné zistenie. Konečne vyviazla z klepca. Je slobodná. Zachránila dedičstvo pre deti
         i sama sa uvoľnila a zabezpečila. Mohla hneď ísť a vyčítať Chreniakovi na stôl peniaze,
         mohla sa hneď zbaviť záväzku, ktorý ju ešte zaťažoval. Uspokojila sa však akosi vedomím, že
         ju už nemôže zaskočiť. Veď povinnosť dlžníka mohla vykonať hocikedy. Na tom predsa teraz
         nezáleží, keď má plnú hotovosť. Aspoň si tak myslela. A druhého dňa ráno ako obyčajne
         navliekla si kombinézu a ponáhľala sa za chlapcami na dedinu. Dosiaľ jej dobre padlo, keď
         sa jej v rukách peniaze rýchlejšie hromadili. A v domácnosti sú vždy potrebné. Peter nemá
         slušnejších nedeľných šiat, dvojčatká vydierajú topánky, aj k pôrodu jej všeličo chybí.
         Prečo by si nepomohla, keď jej v tom nič neprekáža? I sedliaci naliehajú, aby sa robota čím
         skôr skončila. Zárobok sa zmenší, treba sa uspokojiť s tým, čo vykonajú Petrove ruky.
   </p>
   <p>
    Ide domov sama. Chlapci si sadli na starý, otlčený bicykel, ktorý ryšavý Gusto vypriadol
         a po dvojtýždennom lopotení upravil natoľko, že sa na ňom krútili kolesá, keď šliapal
         striedavo na pedále, naozaj ako na skutočnom bicykli. Peter prejavoval síce určitý nepokoj.
         Hľadel skúmavo na matku, vypytoval sa, či necíti nejaké ťažkosti, a chcel ju odprevádzať.
         No keď sa naň veselšie usmiala a uistila ho, že nepotrebuje sprievodcu, predsa sa len
         ulepil na zadné kolesá za Gusta a dal sa vliecť. Paulínka ho ešte vidí. Veľmi sa mu dobre
         nesedelo. Nevedel, kde si má položiť nohy, a niekoľko ráz sa obzrel, či ide za nimi. Možno,
         že neurobila dobre, keď ho poslala vopred. Cesta je naozaj tvrdá a nejako nezvykle dlhá.
         Zdá sa že ide už veky. Dedinu i s bielou vežou kostola stratila už dávno z dohľadu a nezdá
         sa, že by sa bola o niečo priblížila k domu. Je ešte stále v šírom poli. Cesta pred ňou
         ubieha, vystupuje do vŕšku, potom zvoľna klesá, aby sa tam ďalej znovu o niečo zodvihla.
         Nebadať, že by chcela niekde aj vyústiť. Azda inokedy na ňu nemyslela, preto ju necítila.
         Ale teraz sa jej zdá únavnou. Iba s vypätím všetkých síl ju prekonáva. A v krížoch zase
         usádza sa bôľ. Či vôbec dakedy príde domov?
   </p>
   <p>
    Po chvíli si musí sadnúť na trávnik kraj cesty. Bôľ v krížoch vzrastá pri každom kroku a
         najpálčivejší je práve v živote. Skoro by sa mohlo povedať, že je to kolika. Keď si
         oddýchne, možno bude môcť zase pokračovať.
   </p>
   <p>
    Pred ňou je mladá čerešňa. — Má však dosť bujnú korunu, aby schladila rozpálené čelo
         pocestného. Medzi tmavými, napolo zloženými a ovisnutými listami vyzerajú už plody:
         niektoré zelené, niektoré na jednej strane zapálené, množstvo guľôčok na stopkách,
         vystrčených proti slncu, tvoria celé kytice. Slabšie konáre previsujú a tie krajné svietia,
         akoby z nich šľahali plamene. Tam ďalej sú polia, široká, mierne zvlnená zem, odpočívajúca
         pod večernou oblohou. Dobre rozpoznať jednotlivé role. Jednak dlhé pásy, položené vedľa
         seba ako pentle, jednak veľké lány ako roztiahnuté kusy súkna. Mladé zbožie po nich steká v
         slabom vetre do nepokojných prúdov. Má ešte svieži dych a mäkký zvuk. Paulínka sa ním
         necháva unášať. Chvíľami sa jej zdá, že sa pod ňou naozaj kolembajú zelené vlnky, tichý šum
         ju preplňuje celú. Veľké slnce je práve za korunou čerešne. Pomaly klesá z oblohy a
         červenými šmuhmi zôr podfarbúva okraj obzoru. Ach, ako je dobre vnímať tento pokoj
         skonávajúceho dňa. Rozpálená krv v žilách sa chladí, v hlave viac nehučí, srdce nedupoce a
         bôľ z tela sa stráca, akoby ho niekto dotykom vlažnej ruky odčerpával. Ach, ako je ľahko
         spočinúť v náručí zeme. Paulínka by nedbala zostať aj tu, pokrútiť sa na trávniku, zatvoriť
         ťažké viečka a usnúť. Telo samo sa ukladá a čím viac sa oddáva tomuto pocitu, tým sa stáva
         malátnejšou, slabšou a ľahostajnejšou. Skoro zabúda, kde išla a čo chcela robiť. Hoci iba
         nedávno ju trápila obava, či dôjde domov, teraz ju to nezaujíma. Myšlienka na domov, na
         deti sa jej z hlavy nejako vytratila. Opája sa len pohľadom na tú pokojnú krajinu pred
         sebou. Možno ju takto ešte nikdy nevidela alebo ju nestačila tak bezprostredne zažívať. A
         teraz ju ochutnala, ovoňala a nevie sa ňou presýtiť. Chcela by s ňou splynúť, chcela by s
         ňou žiť, ako v nej žije ktorákoľvek roľa tu na okolí. Áno, tak by sa jej žiadalo.
   </p>
   <p>
    Náhle však vyruší ju hukot motora. Obráti hlavu, a keď zistí, že sa k nej po ceste
         rýchlo blíži malé auto s plátennou strieškou, naozaj sa splaší. Nepochybne je to
         Chreniakovo auto. Božemôj, a ona tu sedí pri ceste ani Cigánka. Celkom ju zavalí táto
         myšlienka. Nie, nie, Chreniak ju nesmie takto pristihnúť, zhorela by hanbou. A hneď zbiera
         sily. No spraví iba niekoľko krokov. Nohy sú neisté, pred očami sa všetko hýbe, nevie,
         kadiaľ stúpa, a potom ten bodavý bôľ v krížoch. Istotne by spadla, keby šla ďalej. Aspoň sa
         pokrčí a odvráti, aby ju nepoznal.
   </p>
   <p>
    Najprv sa zdá, že auto prebehne vedľa nej a rýchlo zmizne na ceste smerom k mestu. Motor
         opreteky trepe a čím je bližšie, tým šialenejšie sa rozbieha. No v ostatnej chvíli hamovky
         prudko zaškrípu, počuť, ako sa kolesá kĺžu, z výfuku vybuchuje plyn, drevená škatuľa
         zastane, ba niekoľko otáčok sa posunie i späť a spod nízkej plátennej striešky vylezie sám
         Chreniak.
   </p>
   <p>
    Niečo sa vari stalo?
   </p>
   <p>
    Paulínka vrtí hlavou. Nie, chcela si len odpočinúť, je taký príjemný večer. Chreniak si
         ju skúmavo prezerá. Jemu sa veru nezdá, že by ju držala iba taká nevinná zámienka. Človek,
         ktorý sa kochá pohľadom na prírodu, nemáva taký strhaný a nepokojný výzor, a potom predsa
         dobre videl, ako ju potočilo, keď sa pokúšala vstať. Ženám v takomto stave, ako je ona, ani
         neradno vzďalovať sa ďaleko od domu. Nie je ani príhodný čas vysedávať na sparenej zemi
         vedľa cesty. Podľa jeho mienky bude najlepšie, keď sa čím skôr dostane k svojim. Náhodou
         teraz nemá v aute nijaký náklad, a tak si môže bez obáv a pohodlne prisadnúť. Zvezú sa
         spolu.
   </p>
   <p>
    Paulínka bola by ochotná brániť sa. Nevie pripustiť, že by mohla od Chreniaka prijať
         nejakú úslužnosť. Búri sa v nej stará hrdosť. Veď to bol jej najväčší nepriateľ. Dosiaľ s
         ním skryte bojovala. I túto cestu na dedinu len kvôli nemu podnikala. Nechcela sa pred ním
         pokoriť. A teraz keď je pri cieli, keď si zase zaistila pevné a samostatné postavenie,
         ktoré ani on nemôže zvrátiť, mala by sa mu poddať, mala by mu dlhovať za to, že ju raz
         previezol na svojej drevenej škatuli? Nie! Ešte má toľko síl, aby zašla na vlastných nohách
         domov. Ale také vrtochy popri jeho pevnej vôli ukážu sa slabé. Chreniak nemieni sa od nej
         ani hnúť, kým si do auta nesadne. Zdá sa, že jej stav dobre ustálil, hoci do lekárstva sa
         nerozumie. Je pritom pokojný. Niekedy by mal vari sklon k žartu, ale také výbuchy spodných
         hlbín zavčasu potláča. Chce si zachovať príslovečnú odmeranosť a chladnosť. Ako si to
         predstavuje? Samodruhú ženu nemôže nechať v nijakom prípade na ceste pred nocou. Ak nemieni
         použiť jeho služby, bude nútený pristaviť sa v nemocnici, aby poslali po ňu sanitnú službu.
   </p>
   <p>
    Paulínka je bezmocná. Ako vidí, nezbaví sa toho buldoga. A aby trochu zmiernila svoju
         porážku, sama sa utieka k žartu. Azda by len kvôli nej nechcel zburcovať celé mesto, a hneď
         dodáva, že je veru zvedavá, ako sa vopchá do tej jeho klietky. Ale keď sedí trochu
         stiesnená pod plachtou, chce byť zase ostražitou a podráždenou. Hľadí pred seba a pozoruje
         chlapa, ktorému sa nevládala vzoprieť. Práve pred autom natáča motor. Prudko potrháva
         kľukou, ústa má pritom pevne zomknuté a čierna štica sa mu na čele natriasa. Potom náhlivo
         sa upína a sadá si pred ňu. Kladie ruky na volant a zapína rýchlosť. Všetky jeho pohyby sú
         pokojné a isté. Ani na chvíľočku nezaváhajú a hneď vyvolávajú účinok na ktorý boli
         zamerané. Motor zarachotí, mocné údery otriasajú dlážkou i plátennou strieškou, zápach
         spáleného benzínu a priehriatej gumy vsiakne do povetria a malá klietka sa rozbieha
         prostred cesty. Potom vidieť len jeho široké plecia, temný, šľachovitý krk, mäsité ucho a
         prešedivené vlasy nad ním. Ruky pevne držia volant. V zápästí sú široké, v prstoch pevné.
         Áno, je to on: Vendelín Chreniak. Nezmenil sa veľmi, hoci dosiahol pomerne vysokého
         postavenia. Vždy bolo v ňom niečo hranatého, obhrublého, nedohotoveného a dravého, čo ľudí
         urážalo a niekedy aj pokorovalo. Aj ju privádzal tým do zmätku. No ak si myslí, že ju
         pokoril, tak sa mýli. Práve teraz si to nemôže domýšľať. Chvalabohu, nestojí na tom tak
         zle, aby sa ho musela ľakať, i keď sedí v jeho aute. Má tiež dosť príčin zostať pokojnou, a
         keď bude chcieť, aj hrdou.
   </p>
   <p>
    Chreniak sedí stále nehybne. Pozoruje vpredu cestu. Napína čuvy najmä vtedy, keď mu
         treba zatočiť do zákruty alebo keď vystupuje na kopec. Možno teraz dôkladnejšie ako
         inokedy. I klepot motora sa mu v krvi zreteľnejšie ozýva. I jeho myšlienky sú pri nej.
         Niekedy zbehne pohľadom popri pravej ruke k malému okrúhlemu zrkadielku a vidí tam jej
         bielu tvár. Všeličo si pritom pripamätúva. Skutočne ho táto tvár znepokojovala od prvej
         chvíle, ako sa do nej pozrel. Sám nevie prečo. Nemal času vyhmatať a presnejšie určiť
         všetky city, ktoré sa v ňom chvíľami zapaľovali. Možno nepovažoval to ani za potrebné.
         Jedno však vie istotne, že Paulínka Alpárová bola vždy hrdou, povýšenou. A preto ju
         znenávidel. Hlavne jej veľkopanskú rozšafnosť nevedel zniesť. Zdala sa mu neodôvodnená,
         povrchná, len panská móda. Priznáva sa, že dlho zapáral temným hnevom proti nej. Túžil po
         pomste, hoci skoro nemal príčiny. Veď mu vlastne nič nespravila. No chcel ju vidieť
         porazenú, bezmocnú, úbohú, chcel ju vidieť pri svojich nohách, žiadal si, aby ho o niečo
         prosila, aby sa domáhala jeho pomoci. Zrejme to bola nezmyselná žiadosť. Sám sa pre ňu
         hanbil, keď si ju uvedomoval. No bola v ňom. Živila sa sama sebou a rozpaľovala mu hruď.
         Ona ho štvala do nových a nových zápasov. Pustil sa do náhlivého podnikania, aby sa len
         domohol moci, zriadil si konkurenčnú dielňu, zvyšoval výkon, znižoval ceny. Bolo treba
         vytisnúť a zničiť Alpára, o ktorého sa Paulínka opierala. Ponáhľal sa odkúpiť Kuzmov dom.
         Ani veľkoobchod od Tótha neprebral iba preto, že sa vrátil brat z Ameriky. Dobre vedel, že
         Tóth vyplatil dane za Alpárovcov. Ale v ostatnom čase jeho túžba po pomste nejako opadla.
         Naraz necíti takú potrebu domôcť sa víťazstva. Žiara v hrudi pohasla, je pokojný. Paulínka
         mu nijako nezavadzia. Možno sa v nej mýlil. Niekoľko ráz už ju stretol na tejto ceste v
         Alpárových umazaných šatách. Dozvedel sa aj tom, že chodí do dediny jarky kopať. Musel sa
         nad tým dobre zamyslieť. Nie každá žena má odvahu pustiť sa do zápasu so zlým osudom.
         Obyčajne ich jedinou zbraňou býva plač. Vzdávajú sa pri prvom nápore na milosť a nemilosť.
         Hľadajú pomoc u chlapov a platia ju draho svojou cťou. Ale jeho bývalá majstrová sa
         vynašla. Nestratila hlavu, keď sa okolo nej borila pôda. Ľahko sa zbavila panských návykov,
         ktoré ju opantávali, a neštítila sa zašpiniť si ruky i ťažkou chlapskou robotou, keď to
         bolo treba. Všetka česť. Dnes má o nej inú mienku a vie jej odpustiť aj hrdosť, ktorej sa
         ešte pridŕža. Ba naopak, prechováva k nej úctu. Trochu ho pomŕza, že bol proti nej niekdy
         zaujatý, a je vlastne rád, že jej môže preukázať malú službu.
   </p>
   <p>
    Do zrkadla pred sebou nepozerá sa iba preto, aby si pripomenul jej tvár, ktorá je ešte
         stále plná, ale hlavne preto, že ho núti presviedčať sa, či tam za ním sedí, či má otvorené
         oči. Keď ju našiel na ceste, trochu ho poľakal jej výzor a teraz myslí, že otrasy motora a
         dusivý zápach spáleného benzínu by jej mohol uškodiť. Cez mesto stíši rýchlosť a v ulici
         pred Alpárovcami zatiahne blízko k bráne.
   </p>
   <p>
    Ale Paulínka tu náhle ožije. Myslí si, že by niečo veľmi dôležitého premeškala, keby
         teraz neprejavila dostatočnú pohostinnosť. Okrem toho naskytuje sa dobrá príležitosť, aby
         mu odovzdala poslednú splátku na dlžobu. Bude to jej tromf, aby boli navzájom vyrovnaní.
         Nuž Chreniak musí ísť dnu.
   </p>
   <p>
    Vnútri polámu sa rýchlo i posledné hroty nevraživosti medzi nimi. Paulínka stáva sa čím
         ďalej tým pokojnejšou. Má pokojný úsmev, môže otvorene hľadieť na hosťa. Necíti pred ním
         nijakú tieseň. Veď je to ich bývalý pomocník. Nič neobyčajného na ňom niet. Naostatok, volá
         ho pánom Chreniakom, aby prišiel každý na svoje, a zisťuje, že sa jej to dobre vyslovuje.
         Chreniak si to zase nezabudne všimnúť a nepotrebuje hľadať v tom narážku. Prichádzajú im na
         um len samé príjemné spomienky. A nemusia byť pritom ani opatrní. Všetko sa tak zdá, že
         žili dosiaľ len v dobrej zhode a že sa tu stretli dobrí známi, ktorí si navzájom žičia.
   </p>
   <p>
    Potom sa náhle Chreniak obráti k Petrovi, ktorý je tiež tu a diví sa, aká len vie byť
         matka prívetivá. Hovoria o remesle. Veru, neboli dobré časy. Ľudia dlho rozmýšľali, ak mali
         vydať nejakú korunu. Ale teraz niečo poľavilo. Zase sa otvárajú stavby a hlavne dediny
         ožívajú, sedliaci majú väčšie nároky. Či Peter stačí sám na robotu?
   </p>
   <p>
    Nuž to veru nemôže povedať. Peter je predsa len chlapec. Nemá ani výučný list. Vedie
         remeslo pod otcovým menom a s Gustom si vypomáhajú, ako vedia. Niekedy je to aj ťažko.
         Najmä pri zjednávaní roboty. Sedliaci sú fiškáli. Všelijako miešajú rozumom, keď majú pred
         sebou iba chlapcov. Dosiaľ im v niečom vypomohla i mať. Robota išla rýchlejšie. Ale teraz
         bude horšie. Potrebovali by staršieho, skúsenejšieho človeka.
   </p>
   <p>
    V tom prípade im pán Chreniak veľmi rád vypomôže. Práve sa mu prišiel ponúknuť starší,
         skúsenejší a hlavne spoľahlivý pomocník. On ho ani tak nepotrebuje. Nuž ak nemajú proti
         tomu nič, prepustí im ho.
   </p>
   <p>
    Ach, pravdaže, Paulínka bude pánu Chreniakovi veľmi povďačná, keď bude taký láskavý. Už
         mala veru starosť, ako vec zariadiť. Nemôže dovoliť, aby sa jej chlapec celkom zodral.
         Spoľahlivý pomocník bude u nich len vítaný.
   </p>
   <p>
    A pán Chreniak slovo dodrží. Ešte toho večera postaví sa do dvier chlap, ktorý musí
         dobre ohnúť krk a chrbát, aby mohol vojsť dverami. Paulínka ho tak skoro nečakala. Uložila
         deti a sama sa pripravovala na spánok. Trochu sa jej nepríjemne dotýka, že tak neskoro k
         nim niekto prichádza. Vyjde z izby a necíti sa dobre, lebo je iba v košeli. Ale hneď potom
         zabúda na ostych, hľadí prekvapene na chlapa vo dverách a musí veru spľasnúť rukami.
   </p>
   <p>
    Veď je to Tóno!
   </p>
   <p>
    Skutočne, veľký Tóno rozťahuje do úsmevu ústa, ako sa len dajú, a vyvaľuje lesklé oči,
         hľadajúc napochytre kút, do ktorého by si odložil svoj batoh, aby nebolo pochybností, že sa
         tu mieni usadiť.
   </p>
   <p>
    Kde sa tu berie?
   </p>
   <p>
    Veru nech sa len čudujú. Svet je taký veľký, že sa v ňom človek ľahko stratí. A predsa
         niekedy príde i na to miesto, z ktorého ušiel. On, Tóno, od tých čias, ako od nich odišiel,
         popremieňal veľa miest, lebo časy boli také, že robota nedržala sa dlho rúk, i keď ju
         človek stískal a najhustejším potom lepil. Bolo treba za ňou putovať. A tak poznal celú
         republiku a zodral svoje vojenské baganče, ktoré si doniesol až zo Sibíri! Nakoniec robil v
         Bratislave. Bola to veľká dielňa. Zarobil dosť a nemusel sa odtiaľ hýbať. Ale nedávno v
         tržnici kričala za ním tá tučná baba, čo tu na ich dvore býva a čo handluje s perím. Vraj
         musí prísť sem, vraj ho veľmi potrebujú. Dlho rozmýšľal. Človek nemusí veriť každej
         papuľnatej babizni, ale potom sa predsa rozhodol. Aspoň reku príde na výzvedy. Pre každý
         prípad ohlásil sa najprv u pána Chreniaka a ten ho teraz posiela sem. Nuž tak.
   </p>
   <p>
    Paulínka sa nevie spamätať. Behá po kuchyni, podpaľuje v sporáku oheň, musí mu pripraviť
         večeru, istotne ešte nejedol. Potom si zase spomenie, že je len v košeli. To sa jej veru
         nepatrí. Uteká si natiahnuť šaty. Ach, tento Tóno! Celkom ho už bola z pamäti vypustila.
         Myslela, že ho už neuvidí, a on prišiel. Naozaj, veľký Tóno! Skoro ho hltá očami. Pozoruje,
         ako sedí, ako dôkladne je. Pripamätúva si ho každým pohybom. Áno. On je to. Ešte v noci naň
         myslí a v duchu ďakuje Kropiačke a Chreniakovi, že všetko tak dobre zariadili. Zdá sa, že
         na ňu čakajú krajšie a zhovievavejšie časy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e1961">
       </a>
       24
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Skutočne.
   </p>
   <p>
    Prichádzajú zhovievavejšie časy.
   </p>
   <p>
    Dni sú stále otvorené dokorán. Obloha môže do nich hľadieť celou svojou nesmiernou
         hĺbkou. Hoci je leto, slnce rozpaľuje dlažbu i šedivé steny domov, predsa si ľudia
         pochvaľujú počasie. Temné noci navštevovali búrky. Vždy pred večerom zjavujú sa záplavou
         súvislých, do výšky i do šírky pevne stavaných mrakov na južnej strane obzoru. Keď žlté
         zore na západe zhasnú a so šelestom teplého večera splynie i hlahol zvonov, ozve sa prvé
         hrmenie. Potom ťažká obloha udrie o tvrdú zem. Otvoria sa priepasti, často nebezpečné a
         hrozivé na pohľad. Ale vtedy už človek leží na chrbte v posteli s perinou pritiahnutou až
         po bradu a počúva svoj pravidelný dych. Podchvíľou zapaľuje sa tmavá izba oslepujúcim
         svetlom, za oknami šumia prúdy vôd a mocnejší úder zatrasie strechou nad nami. Stane sa
         niečo? Ach, nás sa to netýka. Veríme vo vlastnú bezpečnosť a besnenie živlov tam za stenami
         šteklí nás len slabo na povrchu kožky medzi naježenými chĺpkami. Máme dokonca odvahu
         zatvoriť oči a v hĺbke duše tešiť sa na nerušený spánok. Búrlivá letná noc zahrieva naše
         telo ako vatovaný obväz. Ráno dobre vstávame, a keď otvoríme okno, idú nám opreteky v
         ústrety tuhé vône otvorených kvetov a jasavé spevy vtákov. To nám dodáva nádej. A tak i
         ľudia, ktorí inakšie chodia mrzutí, lebo ich niečo tlačí, skladajú si klobúk a hľadia
         belasými očami na svet.
   </p>
   <p>
    Paulínka je spokojná. U nich doma to naozaj zase blkoce životom. Vidí chlapov,
         skutočných chlapov, mocných na slová i na činy. Počuje ich blízko hovoriť i robiť. V dielni
         zase zvoní nákova. Práve tak ako voľakedy, a ju to naplňuje radosťou. Tieto zvyky sú dobré.
         Lahodia ako pieseň. Prebúdzajú zo spánku a presviedčajú o skutočnosti.
   </p>
   <p>
    A raz nad ránom privíta výkrikom i nový život. Je to chlapec. Pri krste dostane meno Ján
         po otcovi. Paulínka si ho často privíňa k boku, hľadí naň dlho presvetleným pohľadom a
         šťastná. Maličký stále spí, iba niekedy zaženie sa drobnou pästičkou, akoby odháňal
         dotieravú muchu. Paulínka sa naň teplo usmieva. Dobre mu už rozumie. Jeho dušičku drží ešte
         pevne na svojom srdci. Niekedy si uvedomuje, že si príliš dlho hovie. Musí si priznať, že
         ani pri jednom dieťati neprežívala tak materstvo ako teraz. Možno nebolo toľko času. Vždy
         ju niečo plašilo. Možno niečo čakala, niečo neznámeho, čo malo ešte prísť a čo ju mohlo zle
         sklamať. A teraz už s ničím nepočíta. Okolo nej leží každý deň taký bezpečný pokoj a ona
         doň vrastá všetkými žilkami.
   </p>
   <p>
    Ale to vari predčasne necháva sa ukolembávať takou pohodou.
   </p>
   <p>
    Jedného dňa vojde do dvier poštár a už pohľad na toho človeka v tmavom plášti a s
         bielymi rukami, ktoré ľahkým pohybom môžu rozdávať dobré i zlé správy, zamrazí ju niekde v
         žliabku medzi lopatkami. Srdce jej tenko zvoní. Tuší niečo nedobrého. Poštár zatrepe
         nečujne plášťom ani netopier, rozvíri okolo seba chladné povetrie, preklopí čiapku a vyberá
         z nej malý zložený papier.
   </p>
   <p>
    Telegram!
   </p>
   <p>
    Paulínke vyrazí na tele studený mráz. Ruky sa jej chvejú ako brezové prúty vo vetre.
         Telegram vždy šibne ako blesk. Prichádza z diaľok, kde človek nedovidí, ale odkiaľ ho ešte
         môžu začiahnuť pohromy. Pôsobí ako čierny posol. Kadiaľ letí, plaší, a kde doletí, zároveň
         mrazí a spaľuje. Srdcu je priúzko a myseľ sa láme. Vždy ho preberáme s obavami a lúštime
         namáhavo.
   </p>
   <p>
    Paulínka malý papier niekoľko ráz musí v rukách obrátiť, kým zistí, že zo správneho
         kraja naň hľadí. I potom prudko naráža na nejaké čísla, nezrozumiteľné znaky, ktoré jej nič
         nevravia. Ale keď sa jej zrenička rozšíri pochopením, vyskočí, akoby ju niekto posotil, a
         ponáhľa sa k skrini so šatami. Kedy odchádza najbližší vlak? Musí odcestovať. Frídko jej
         oznamuje, že Alpár leží ranený v závodnej nemocnici. To znamená, že pracoval vo fabrike.
         Istotne sa stalo nešťastie: vybuchol kotol, zavalilo ho železo alebo ho stiahol stroj.
         Možno je celý dodrúzganý, zápasí so smrťou a ešte si žiada ju. Ano, tak to bude. A už
         nemyslí na domácnosť, na deti. Všetko jej naraz vypadne z pamäti. Vie len to, že musí byť
         čím skôr pri Alpárovi. Hádže na seba tmavé šaty, do kufra kladie klobúk s čiernym závojom,
         k nemu prikladá Alpárovu bielu košeľu a svadobné šaty. Ani nevie, prečo to robí. Ak by bolo
         treba. Frídko by telegram neposielal, keby nehrozilo nebezpečie. Potom dá niekoľko príkazov
         a ponáhľa sa na stanicu.
   </p>
   <p>
    Vo vlaku nevidí, že ľudia vystupujú a zostupujú, nebadá, že vlak na staniciach stojí, že
         sa potom zase rozbieha poľami, a nepozoruje, ako sa za oknami strieda krajina, že sa celá
         kĺže proti nim so stromami, domami a ľuďmi, akoby ju niekto kradol. Myslí iba na Alpára.
         Predstavuje si jeho dokaličené telo, krvou zaliatu tvár a ľaká sa. Ach, ach, azda i ona má
         podiel na tom, že ho stihlo nešťastie. Keby ho nebola pustila, keby ho bola hľadala a
         prinútila, aby sa vrátil. Áno, veď mu bola ženou. Mala povinnosť za ním ísť a znášať s ním
         dobré i zlé chvíle. A ona, čože ona urobila. Zariaďovala sa bez neho. Akoby bol vypadol
         úplne z jej života. Skoro jeden rok prešiel, a ona sa ani nezaujímala, kde je a čo robí.
         Možno v nej je najväčšia príčina, že ju opustil. Bola k nemu dosť ľahostajná. Nepokúšala sa
         hľadať spôsob, ako ho natrvalo k sebe pripútať. Zaiste. Svedomie ju trápi, tupý bôľ niekde
         pod srdcom čoraz viac rastie a pritom si uvedomuje, ako hlboko v nej žil. Nie, neklamala
         sa. Alpár bol skutočne jej rytier. Tušila, že bude pri ňom trpieť a predsa sa zaň vydala.
         Išla za ním dobrovoľne, ochotne, pretože ju pokorovala jeho sila. Vzdávala sa mu bez
         vlastných nárokov. I tie údery, buchnáty a facky, ktoré od neho dostala, boleli ju len
         telesne. Tam v srdci ich prijímala pokorne. Nikdy ho neprestala mať rada. A teraz si iné
         nič nežiada, len aby ho zastihla ešte pri vedomí, aby ho mohla o tom presvedčiť.
   </p>
   <p>
    Keď vystupuje z vlaku, má ešte tie isté myšlienky. Najradšej by sa pustila do behu. Ale
         tu je to nemožné. Do stanice sa práve hrnú zástupy robotníkov, ktorí vyšli zo smeny. Cudzí
         ľudia nemajú pre ňu pochopenie. Vrážajú do nej, strkajú späť, majú naponáhlo a práve tam im
         zavadzia. Iba vtedy si spomenie, že je v známych miestach. Túto stanicu pozná do najmenších
         podrobností. Často na ňu hľadela, keď voľakedy netrpezlivo čakala nový vlak, ktorý ju mal
         odviezť do sveta. Tuto naľavo sú ošarpané koniarne. Keby zodvihla oči, poznala by okno
         izby, v ktorej bývali. Povyše sa začína rad pospájaných striech a les komínov. Z troch
         najvyšších sa valí čierny dym. Ako sa k nemu blíži, vzrastá hukot, mocné údery na plech,
         hrkotanie kolies, sipenie pary, dunenie valcov, pískanie, vrčanie a vyhrávanie strojov,
         bláznivý život fabriky. Pozná ho tak dobre ako starú bolesť. Vyvoláva v nej mnoho
         nepríjemných spomienok. Ach, ako nerada sa k nim vracia. Myslela, že tento čierny svet, z
         ktorého raz bola ušla, zanikol, myslela, že sa s ním nikdy nestretne. A, hľa, on ešte žije,
         vyrastá zo zeme, bezočivo ukazuje svoje otvorené rany.
   </p>
   <p>
    Za bránou nemocnice ju zaplaví mierna, uľavujúca tíš. To je zase iný svet. Ľudia sa tiež
         ponáhľajú, ale majú vymeranú cestu a ľahký krok. Podobajú sa motýľom. Sú mlčanliví a
         nepôsobia žiaden hluk. Všetci majú biele plášte a na tvárach prívetivé a pokojné úsmevy.
         Hranaté hodiny v mramorovom ráme na stene rozprávajú ešte zdĺhavú rozprávku zimných večerov
         a všetko ich počúva: vysoké, čisté steny, lesklé zábradlie na schodišti, sklené dvere na
         ambulancii i tiene, ktoré sa za nimi mihajú. Niekde na konci úzkej, bielymi kachličkami
         obloženej chodby odkvapkáva z vodovodu do porcelánovej misy voda. Paulínka rozpačite
         vystupuje hore schodmi. Mútne svetlo v mliečnych lustroch ju trochu omamuje a tiesni. Vie,
         že by sa mala niekoho opýtať, kde má ísť, aj sa chystá na to, ak niekoho stretne, no hneď
         sa zháči, myslí, že by niečo pokazila, že by pretrhla rozprávku hodín, a tak i ona sa snaží
         milo usmievať a pozorne načúvať. Azda tu platí taký rozkaz.
   </p>
   <p>
    Ale keď na prvom poschodí vidí zavalitého človeka s veľkou plešinou na hlave, pozabudne
         sa, vyjde mu prudko v ústrety, lebo v ňom poznáva starého známeho.
   </p>
   <p>
    Frídko!
   </p>
   <p>
    Áno, on je to, horlivý organizátor, rečník, človek s veľkou hlavou a s dobráckymi očami.
         Priveľmi nezostarel. Ľudia jeho druhu možno sa ani nemenia. Frídko nezradil svoje poslanie
         a nezabudol ani na svojich priateľov. Vlastne iba ju tu čakal, lebo vedel, že musí týmto
         vlakom prísť. K Alpárovi nemôže teraz vojsť, lebo ho práve priviezli do operačnej siene.
         Možno mu budú presekávať chrbtovú kosť, lebo vravia, že mu v nej uviazla guľka.
   </p>
   <p>
    Paulínka sa naň nechápavo a ustrašene zahľadí. Nevie sa rozpamätať, že by bol spomenul v
         telegrame nejakú guľku.
   </p>
   <p>
    Ach, do telegramu sa málo slov vmestí. Niekedy sa náročky zostavuje tak, aby miernil
         účinok. S tým treba počítať. Chudák Frídko za to nemôže. Vyťahuje si belasú šatku a stiera
         z vypuklého čela veľké kvapky potu, ktoré sa tam už začali perliť. Pripadá mu ťažká úloha,
         ale nemôže sa jej zbaviť, lebo Paulínka musí byť pripravená na všetko. Za hrubými sklami
         okuliarov krúžia belasé oči. Chceli by najprv ofúkať, pohladiť a prehriať každé miesto, kde
         majú dopadnúť drsnejšie slová. Alpár prišiel sem ešte v zime i s tou svojou, áno, s Elzou.
         Hľadal nejakú robotu a on mu ju vo fabrike vyprosil. Potom bývali v malom domčeku neďaleko
         nich. Zdalo sa, že im nič nechýba. Ale Alpár nikdy nevydržal dlho na jednom bydle. Bola to
         nespokojná duša. Myslel, že treba vždy za niečo bojovať. Všade, kde sa usadil, zasieval
         nespokojnosť, burcoval a podnecoval. A tu bola dobrá pôda na takú činnosť. Fabrika od
         prevratu chorľavie. Terajší páni vravia o nej, že je to starý verk, že sa výroba nevypláca,
         a pod tou zámienkou každým rokom zatvárajú jednu dielňu. Stále väčšie priestory pustnú a
         zarastajú burinou. Pece chladnú, rozpadávajú sa, stroje hrdzavejú. Po čase ich odmontúvajú,
         odvážajú alebo zahadzujú jednoducho do pleny. Chlapi hľadia bezmocne na túto skazu. Tu i
         tam si od samej rozhorčenosti pod nohy odpľujú, po šalandách sa i rozčuľujú, spomínajú tie
         staré, lepšie časy, keď sa čmudilo zo všetkých komínov, keď nové staviská rástli ako huby
         po daždi a keď si vymastievali fúzy slaninou. Ale nespravia nič. Desatoraké strany sa za
         nich bijú. Pred voľbami vystriedajú sa vždy všetci poslanci, vládni i opoziční, a
         usporiadajú tábory ľudí, vystierajú prázdne ruky, zatínajú päste, hrozia sa hneď na jednu,
         hneď na druhú stranu, akoby zaklínali boha. Vykrikujú veľké i strhujúce heslá. Potom
         sľubujú v mene predsedníctva svojej všemocnej strany zvýšenie mzdy, zaistenie penzie,
         poštátnenie, robotnícke domy, ozdravovne, áno, hory i doly. A keď nestačí, i zlato štátnej
         banky. Majú vždy také veľké ústa, aby toto všetko nimi vyšlo. Chlapi ich počúvajú, pokyvujú
         na znamenie súhlasu hlavami. Skutočne, taký robotnícky dom by nebol zlý, aj vyššie platy by
         sa im zišli. Rozpadávajú sa na skupiny, zapaľujú sa za rečníka. Skutočne má vymastenú
         papuľu. Musí byť poslancom. Ale keď vezmú do rúk volebné lístky, nevedia sa rozhodnúť. Veď
         im ani jedna strana nezabezpečila to najdôležitejšie: robotu.
   </p>
   <p>
    V ostatnom čase prišla na rad rúrovňa. Vraj sa surovina musí z ďaleka dovážať, robotníci
         sú nekvalifikovaní, mnoho výmetu je, každým rokom stúpa deficit. To robotníctvu trochu
         otvorí oči. Akože, aj na rúrovni sa prerába? Veď je predsa známe, že rúrovňa je
         najvýkonnejší oddiel. Pracuje sa tam stále v troch smenách, a predsa to nedostačuje.
         Objednávka nasleduje za objednávkou a dodávky odposielajú sa najviac pre cudzinu: do Ruska,
         Grécka, Perzie, Egypta. Ako môže byť reč o deficite? Na všetkých stranách sa o tom hovorí.
         Reči sú smelé a pohľady čoraz drsnejšie. Čo ešte môže fabriku zachrániť, keď ani rúrovňa
         nevyhovuje? Zase sa veľmi často spomínajú Krompachy. Tam to tiež tak šlo a nakoniec zostali
         trčať holé komíny. Hľadá sa bližšia príčina všetkých zárobkov. Odnekiaľ prenikne správa, že
         stroje sa majú odmontovať a odviezť do Vítkovíc. Tunajší pán riaditeľ je vraj účastinárom
         vítkovických železiarní a má veľký záujem, aby sa tam výroba rozširovala. Správa podpaľuje
         ešte viac rozbúrenú krv. Pod prepotenými blúzami zaparievajú sa veľké srdcia, tvrdé prsty
         mocnejšie stískajú perlíky, človekovi s ožiarenou tvárou pred pecou sa zlovestnejšie
         zablyštia oči, pánom v kancelárii je o niečo tesnejšie. Musí zakročiť tunajší vládny
         poslanec, inakšie hlásna trúba pána riaditeľa vo vlastnej osobe. Zvolá členov odborovej
         organizácie na schôdzku, ľahko vyvráti všetky poplašné správy, vyhlási ich za táraniny a za
         nepodarený agitačný trik podvratníkov a všetkých prekliatych boľševických živlov, ktoré
         ešte buntošia od prevratu medzi naším bohabojným slovenským ľuďom. Sľubuje im konečne
         vykrútiť krk. Potom sa vyrúti na opozičníkov. Dá im niekoľko priliehavých prímení. Vypočíta
         všetky dobrodenia, ktoré v prospech pracujúcich vykonal. A keď myslí, že dosiahol vrchol
         samochvály, vyhlási, že kým on zastupuje tunajších robotníkov, neodnesie sa ani skrutôčka z
         fabriky.
   </p>
   <p>
    Ale pred troma dňami zjavilo sa v rúrovni niekoľko cudzích robotníkov. Obzerali si
         stroje a tu i tam prezradili, že niektoré budú skutočne odmontúvať. Rúrovňa razom stíchne a
         chýr o tom vychytí sa ani plameň vo vetre a preskakuje všetkými oddeleniami. Chlapi
         napínajú uši, obracajú hlavy a vzápätí odhadzujú robotu a hrnú sa na dvory. Majú rozpálené
         tváre, divé oči, utierajú si ústa do dlaní a kľajú. Niekto smelší sa opováži i hlasnejšie
         hovoriť, aby ho aj ostatní počuli: To je už svinstvo. Zaobchádzajú s nimi ako so psami.
         Podávajú im suchý koštiaľ, a za chrbtami už držia košíky na ich pysky. Takto to ďalej
         nemôže ísť. O pár dní ich všetkých pošlú pásť sa na psicu. Musia niečo robiť, kým ich je
         ešte hromada. Musia ísť spoločne pred riaditeľa, aby im vysvetlil, ako vlastne s nimi
         zmýšľajú. Je najvyšší čas, ide o každého.
   </p>
   <p>
    A rozkaz netreba viac ráz opakovať. Všetkými hruďami hýbe jediná vôľa. Niet rozdielnej
         myšlienky. Krv sa zlieva do jedinej lavíny, miesto tisícich sŕdc bije na poplach jediné a
         vo všetkých hlavách hučí rovnakou ozvenou. Chlapi valia sa k bránam a na ceste radia sa do
         zástupu: telo pri tele, ruka pri ruke, jeden krok vplieta sa do druhého. Takto s teplotou a
         zápachom živých tiel vzrastá i odvaha a sila. Už to nie je Martin Kyjanička, zametač a
         čistič panských záchodov, močkár, inakšie drobný a bojazlivý človiečik s vysušenými očami,
         ktorý sa stráca vo vlastnej malichernosti, alebo Berto Kolesár, strážnik pri bráne s
         drevenou nohou, ale čierna masa: slaný pot, mozole, hrče žíl a mäsa pospolu. Je to súvislý,
         živý prúd, áno, rieka s lesklou, miestami mútnou hladinou i s temnými zbahnenými hlinami,
         rieka, ktorá sa vzdúva, opadáva, hučí, rieka, ktorá sa ženie vpred vlastným spádom a hrozí
         strhnúť brehy. Z toho práve vzrastá ich sila.
   </p>
   <p>
    Ach, je neobyčajný pohľad na zástupy chlapov s holými rukami. Niečo v hrudi sa vzopne a
         zatrepoce. Ťažké kroky udierajú do cesty, plecia sa rozšíria a zodvihnú oblohu. Zapraštia
         základy zeme. Malé domčeky po úbočiach, ktoré patria do kolónie, hľadia zvedavo do údolia.
         Niečo sa tamdolu robí. Stroje prestali hrať, chlapi sú na ulici. Bledé tváre pricláňajú sa
         k oknám. A hneď potom ženy utierajú si ruky do záster, priväzujú si pod hrdlom šatky a
         zbehujú dolu. Pridávajú sa k chlapom. Niektoré sú bojovnejšie ako oni. Konečne sa odhodlali
         a majú príležitosť aj ony si uľaviť. Hnev, ktorý sa dlhšie uzatváral v prsiach, žiada sa
         von, a potom býva prudký.
   </p>
   <p>
    Zástup smeruje k hlavnej bráne pred budovu riaditeľstva. Cestou nadobudol vážnosti a
         tak, keď sa zoskupuje na širokom priestranstve pred vchodom do riaditeľstva, neprejavuje už
         takú búrlivosť. Ojedinelé škrekľavejšie hlasy utíchli, počuť len šum. Nikto vlastne
         neprišiel robiť rebéliu. Sme predsa ľudia. Predložíme svoje požiadavky, porozprávame sa, a
         keď sa zhodneme, pôjde každý po svojom. Pravdaže, aj robotníctvo už vie, aký poriadok v
         takom prípade treba dodržať. Nebudú jeden cez druhého kričať, zvolia si niekoľkých spomedzi
         seba, štyria, piati stačia, a vyšlú ich k pánu riaditeľovi ako deputáciu. Nech hovoria za
         nich všetkých.
   </p>
   <p>
    Ale medzi panstvom na riaditeľstve nepanuje taká zhoda a taký pokoj. Napríklad pán
         riaditeľ neobyčajne prebledol. Netreba mu to ani zazlievať. Je to obstarnejší pán s
         krehkejšími kosťami a s chladnejšou krvou. Hovorí sa, že bol niekedy prísnym profesorom v
         baníckej škole. Istotne nebol navyknutý, aby mu niekto, povedzme v tomto prípade niekto
         bezvýznamný, jemu podriadený a od jeho milosti závislý, takýmto násilným spôsobom vnucoval
         svoju vôľu. Kde by bola jeho autorita? Načo potom študoval? Čo znamená jeho titul? Okrem
         toho, keď je človek náhle vytrhnutý poplašnou správou z pokojnej roboty, stratí na chvíľu
         rozum. Na riaditeľstve sa strhol vlastne riadny poplach. Telefón drnčí. Zo všetkých strán
         hlásia: Chlapi opúšťajú prácu, všeobecné pobúrenie, na rohoch rečnia boľševickí štváči,
         robotníctvo sa hrnie k hlavnej bráne. Hotová vzbura, ba možno revolúcia. Kto by si zachoval
         po takých chýroch prirodzenú farbu na tvári? V prvej chvíli myslí na osobné auto, ktoré ho
         vždy čaká dolu pri vchode. Je ešte čas dostať sa do bezpečia. Potom však predsa zvíťazí
         rozvaha. Dá niekoľko strohých rozkazov najdôvernejším úradníkom, sústredí sa na svoju ťažkú
         úlohu a prijme vľúdne deputáciu. Sú to predsa obyčajní, pokojní a celkom neohrabaní ľudia!
         Zrejme ešte nestáli na takých hrubých pokrovcoch a nezhovárali sa s takým veľkým pánom,
         ktorý zo samej dôstojnosti musí sedieť v koženom kresle. Trochu lišiackej chytrosti a
         trochu presladeného úsmevu, a máš ich všetkých na motúzku ako barančekov. Ach, pravdaže,
         môžu byť spokojní, z fabriky sa neodnesie ani skrutôčka. Kdeže by, to sú iba štvavé reči.
         On sa predsa usiluje tunajší závod zveľadiť. Čože, zastaviť ďalšie prepúšťanie, zvýšiť
         mzdy? Musia si uvedomiť, že prebieha svetová kríza: To bolo ich prechodné opatrenie. Časom
         sa všetko zlepší. A dobre, že mu to prišli povedať. Sám je slabý, aby o veci rozhodol. Ale
         má práve cestu do Prahy. Všetky ich požiadavky prednesie generálnemu riaditeľstvu, azda i
         samému ministrovi a, prirodzene, bude ich podporovať. On pozná nevyhovujúce pomery
         tunajších robotníkov a chce ich iba napraviť. Áno, áno, môžu sa spoľahnúť. Vôbec pán
         riaditeľ prejavuje neobyčajný záujem o robotníctvo. Pýta sa na všelijaké podrobnosti,
         pokiaľ ide o ubytovanie, stravovanie, liečenie, keď už má príležitosť pohovoriť si s nimi.
         Je stále milý, čulý, pozorný a prívetivý. Len občas vari už zo zvyku, zabudne si oči na
         hodinách, ale to si malicherný človiečik, ktorý prekonal ostýchavosť a nadobudol prirodzenú
         výrečnosť, nevšíma. Pán riaditeľ je ľudský, a to stačí, aby sme mu dôverovali.
   </p>
   <p>
    Zatiaľ pán poslanec presviedča seba i ľudí tamvon za bránou, že si ozaj zaslúži mandát,
         ktorý mu predsedníctvo strany pririeklo. Nakláňa sa z okna, vystiera obe ruky ako človek,
         ktorý sa dovoláva svedectva boha, a kričí na plné hrdlo. Priatelia, čo to stvárate? A teraz
         myslí to úprimne, tak ako hovorí. Keď hľadí dolu na tie začiernené tváre, uvedomuje si, že
         patrí k nim. Poznáva ich. Medzi nimi má svojich priateľov, vrstovníkov. Veď nie dávno s
         nimi putoval cestami do fabriky, pri nich stál s remennou zásterou v zlievárni, tak isto
         ako oni nadával na pánov a dožadoval sa spravodlivosti. Iba niekoľko rokov dá sa volať
         pánom poslancom a nosí v týždni tie šaty, čo si inokedy obliekal iba do kostola. Prečo by
         sa s dôverou nemohol k nim obracať? Teda priatelia, ty, Fero, Jano, Vinco, majte rozum.
         Nerúcajte to, čo som už ja vystaval. V parlamente sa pretriasajú zákony, vláda pripravuje
         opatrenie, pán prezident na vás pamätá, všetko bude, robota i jedlo. Mara ti navarí
         bryndzových halušiek so slaninkou a ty si pôjdeš preliať hrdlo. Len trpezlivosť,
         trpezlivosť, bratia. Ja vás mám na srdci, pán riaditeľ vás má na srdci, vláda vás má na
         srdci. Áno, všetci máme srdcia, musíte ich mať aj vy!
   </p>
   <p>
    Zástup je pokojný, počúva. Hlavy sa kývajú, naťahujú, chcú vidieť rečníka. Keď tak
         dookola pouvažujú, uzhodnú sa, že môže mať pravdu. Veď je to náš človek, Vraniak z Lehoty.
         Hovorí tak ako my a nič neprikrášľuje, nezahládza panským huncútstvom. Veď v Prahe musia
         vedieť, v tomto kúte sú iba skaly, hory a hole a že keby odmontovali fabriku, nehladovalo
         by len tých tritisíc, čo každé ráno nosí sem ešte silu svojich špikov, a že je vždy lepšie,
         keď štát dá almužnu za robotu. Nepotuluje sa cestou toľko žobrákov. Pod takými myšlienkami
         pevná vôľa rýchlo mäkne, ruky opadávajú, päste sa otvárajú, nohy prestupujú a z chmúrneho
         zástupu stáva sa krotká procesia. Vzadu naozaj rady rednú. Niekoľko skupiniek sa oddeľuje.
         Možno bolo zbytočné pre pletku zalarmovať celú fabriku.
   </p>
   <p>
    Ale vtedy sa ozve vpredu šum. Odtiaľto vidieť lepšie pomedzi tyčky železného plotu na
         fabrický dvor. Na priestranstve zjavilo sa niekoľko uniforiem. Mohli by to byť vojaci. Sú
         ozbrojení a stavajú sa rýchlo do bojovej pozície. Šum vzrastá. Hlasy pohoršenia a
         prekvapenia dorážajú čoraz viac, zachvacujú nové a nové rady. Zástup sa vzduje ani vlna a
         zlovestne zahučí. V divom šplechote nadávok počuť jasne slová zrada a vrahovia.
   </p>
   <p>
    Naozaj, aj veľký zástup sa dá zaskočiť, ak si nevie svoju rozhodnosť včas zabezpečiť.
         Kým pán riaditeľ zhovievavo vypočúva deputáciu a púšťa sa do priateľského rozhovoru a kým
         pán poslanec radi k opatrnosti, dovolávajúc sa starého dobrého kamarátstva, vymení sa
         niekoľko krátkych telefonických rozhovorov medzi riaditeľstvom a četníckou stanicou, a
         keďže okresné mesto, kde je posádka, od fabriky nie je ďaleko, bezpečnostné opatrenie sa za
         pomerne krátky čas zariadi. Na ceste zavrčí niekoľko vojenských áut, bočnými bránami
         dostanú sa do fabriky, jednotlivé skupiny vojakov obsadia hladko hlavné stanovište, a keď
         sa cítia dosť bezpeční, postavia guľomety proti zástupu. Vtedy už pán poslanec nemusí
         rečniť! Miesto neho do okna postaví sa chudý dôstojník a ostrým hlasom vyzýva ľudí, aby sa
         rozišli, lebo v inom prípade dá rozkaz strieľať.
   </p>
   <p>
    Slová sú každému jasné. Netreba nad nimi rozmýšľať. Pána riaditeľa prejde trpezlivosť.
         Ráčil prepustiť deputáciu, má totiž aj súrnejšie konanie. Naostatok, aj on sa musí podrobiť
         vojenskej moci, ktorá práve zaisťuje poriadok vo fabrike. Ak si ešte niečo želajú, nech sa
         len s dôverou obrátia na ňu. Bude to istejšie.
   </p>
   <p>
    Dav pred bránou cúvne. Bol by ochotný poslúchnuť. Nadstavené hlavne guľometov vzbudzujú
         rešpekt. No vtedy vystúpi Alpár. Možno stál v prvých radoch. Možno sa tam predral, keď
         zbadal, že dav zaváhal. Odlišuje sa od ostatných postavou i tvárou. Je rozhodne
         pohyblivejší a pohotovejší. Robí si lakťami miesto, a keď spozoruje pri plote veľký kotúč
         cementového potrubia, vyskakuje naň a obracia sa k chlapom. Vyzerá ani vrcholček z plameňa,
         ktorý sa derie po prúde vetra. Tvár mu svieti, z očú sršia iskry, čelo dvíha vyzývavo proti
         oblohe. Sála z neho strašná odvaha. Zdá sa, že drží liace celého sveta a riadi šialenú
         jazdu nesmiernymi diaľavami. Každý jeho pohyb je rozhodný a nemilosrdný: šibnutie bičom,
         seknutie mečom, úder kladivom, každý pohľad podpaľovanie obzorov a čo slovo, to nový,
         prudkejší výbuch temných, nenávistných síl. Myslí si vari, že sa dvíha na sedle svojho
         nepokojného koňa nad šľahajúce plamene, valiaci sa dym, víriaci prach, pekelný huriavk
         bojiska a že dáva pokyn zdiveným hordám k rozhodujúcemu útoku. Hruď sa mu dme, krv hučí a
         srdce vylieva všetku svoju páľu. Teraz, alebo nikdy. Jeho rozkaz bolí v ušiach. Ani krok
         späť! Treba sa už raz vysporiadať s nimi. Či nevedia, že ich zase oklamali? Posielajú na
         nich vojsko ako na zver. Prišli sa im prosiť, a oni ich chcú strieľať. Zajtra ostatných
         pochytajú a pošlú do žalára. To sú ich spôsoby. Či chcú večne lízať otrčenú panskú pätu?
         Dosť! Nie je ich toľko, aby si nedali s nimi rady. Sotva jeden pripadne na sto rúk. My
         poznáme svoju krv. Len či poznajú aj oni svoju? Ach, je to celá záplava obvinenia a
         nadávok, a potom náhle výzva: Na nich! Telo sa vypne, ruka šibne povetrím a zabodne sa ako
         šíp smerom k oknu, z ktorého sa ešte vykláňa vycivený dôstojník, brada urobí veliteľský
         pohyb: Napred! A nečaká, kým ho ostatní predbehnú. V každom prípade chce si podržať
         vodcovstvo. Niekoľkými skokmi prebehne priestor, ktorý zostal pred bránou prázdny, chytí sa
         plota v snahe preliezť na druhú stranu. No malý vojak, ktorý stráži predný guľomet, necíti
         sa vari dosť bezpečný. Je to istotne nováčik. Nikdy ešte nebol v takom postavení. Ten
         človek, ktorý sa proti nemu rúti, zdá sa mu šialený. Dušička v ňom zaskučí, ruka sa mu
         zachveje. Zabudne, že má striehnuť na rozkaz svojho veliteľa, pustí prvú dávku. Alpár
         zostane pri plote. Vidieť, že by sa chcel kŕčovite udržať na nohách, no telo sa mu vlastnou
         váhou zosúva a klesá pod múr.
   </p>
   <p>
    Ľudia chvíľku hľadia ohromení. Zaštekanie guľometu divne zaznelo v úzkom priestore
         ulice. Bolo surové ako krupobitie ľadovca. Vtĺklo sa násilím do tiel a otriaslo všetkými
         srdcami. Ubilo živé myšlienky a roztieklo sa mozgami ani ťažký spánok. Nič nepočuť, len
         hroty tvrdého kovu chladia. A teraz vidia pred sebou človeka, ktorého opúšťajú sily.
         Podlamujú sa mu nohy, hlava klesá ako podťatý klas a pri páde otĺka sa o múr a on nevstáva,
         hoci pred chvíľou bol plný bojovnosti. Čo to s ním porobili? Veď je to vražda! Náhle
         prenikne k nim studené svetlo bezprostredného poznania a prekvapí ich v najteplejších
         miestach ľudskosti.
   </p>
   <p>
    Zo skupiny žien vytrhne sa Elza. Áno, Elza, lebo i tá je tu. Sleduje Alpára a možno je
         naň hrdá. I jej horia oči. Náhle však skríkne, zodvihne nad hlavu ruky a kliesni si cestu k
         nemu. Bezpochyby nemá zlý úmysel. Žena videla padnúť človeka, ktorého mala rada. Chce mu
         prísť na pomoc, zdvihnúť hlavu, pohladiť, strieť z čela pot. No vybrala si vari nepríhodnú
         chvíľu. Vojak pri guľomete nevie pochopiť také bláznivé počínanie. V ušiach má hrôzu, v
         prstoch jediný pocit pre dotyk na spúšť. Namierený a dobre vymastený stroj pohotove zašteká
         a rozpačito stíchne len vtedy, keď sa žena stočí do prachu.
   </p>
   <p>
    Potom sa už nemá čo stať. Muž a žena ležia na ceste pred hlavňami guľometov. To je vari
         dosť! I tí, čo boli za bránou, pripúšťajú, že im nehrozí nijaké nebezpečie. Hľadajú
         nosidlá, aby mohli odpratať z očí obete. Zo ženy stačil vytiecť všetok život, zreničky jej
         zdreveneli, bude ju treba iba zahrabať. Chlap ešte postonáva. Azda lekárom v nemocnici sa
         podarí rozdúchať ten plamienček, ktorý v ňom ešte blkoce.
   </p>
   <p>
    Ľudia sa rozbiehajú všetkými smermi. Lomia ploty na záhradkách, skáču do kanála,
         vybehúvajú do stráne a všade je plno kriku a zmätku. Frídko rozpráva, ako Alpár horel
         nedočkavosťou. Precenil svoje sily. Myslel, že aj na veľké podujatie stačí sám. Teraz
         dostal poriadnu lekciu. A keď sa postaví na nohy, bude mať istotne inakší rozum.
   </p>
   <p>
    Paulínka ho počúva, počúva. Ale nevníma z toho už nič. Jej myšlienky zostali tam, kde
         Elza náhle vykríkla a bežala v ústrety svojej smrti. Vidí ju naprostred cesty: náhly závan
         strmého prúdu ju zastavuje, dvíha jej hruď, akoby ju chcel nadniesť, a ustáva. A ona klesá
         k zemi. Vidí ju ležať v prachu, stočenú do klbôčka. Skláňa sa nad ňu, počíta posledné údery
         jej srdca a zachytáva utkvelú myšlienku. Vzpínala sa ešte za Alpárom. Túžila k nemu dôjsť a
         s ním splynúť. Potom zhasla a srdce sa striaslo smrteľným kŕčom. Ach, a bola to Elza. Elza
         mala toľko síl, že vedela zaň umrieť. Elza sa nebála sprevádzať ho na nebezpečných cestách.
         Sledovala ho k poslednej stanici utrpenia. Istotne prechovávala vo svojom srdci väčšiu
         lásku ako ona. Teraz ju chápe a nepríjemne jej padne vedomie, že ju niekedy nenávidela.
         Úbohá Elza. Bola to tiež žena a možno väčšia ako ona.
   </p>
   <p>
    Frídko ešte vždy hovorí. Možno zabudol, na akú úlohu sa podujal. Ľahká výrečnosť ho
         strháva. Cíti potrebu presviedčať, rozširovať svoju pravdu a nezáleží mu na tom, koho má
         pred sebou. Je to už u neho taká choroba. Niekoho stále núti, aby sa inému zdôveroval.
         Mnohokrát to vyzerá tak, akoby hovoril sám so sebou. Ale vtedy práve sa otvárajú dvojité
         dvere naproti a dve biele sestričky tlačia do chodby posteľ na kolieskach. Za nimi ide
         vysoký, plecnatý pán, istotne doktor. Paulínka im zastúpi cestu. Predvída, že títo ľudia
         jej majú čo povedať.
   </p>
   <p>
    A naozaj, pod plachtou na posteli na kolieskach leží Alpár. Lôžko je preň prikrátke. Na
         dolnej strane cez okraj železného rámu mu presahujú nohy, hlava spočíva bezvládne na malom
         vankúšiku. Telo je vystreté a pokojné. Tvár neprejavuje znaky života. Paulínke sa pohne
         celé telo a vypukne v hlasný vzlykot, keď ho vidí takého úbohého a bezvládneho. Sestričky
         ju vyčítavým pohľadom premeriavajú. Ale lekár ich prílišnú horlivosť zavráti. Nech si len
         boľavé srdce uľaví. Je to príjemný a veľmi ochotný pán. Paulínka nájde v ňom ochrancu a
         štedrého priaznivca. Je tiež natoľko úprimný, že mu môže dôverovať. Nie, nerobili s ním
         nič. Bolo by zbytočné zasahovať tam, kde niet nádeje. Poranenie je väčšie, ako
         predpokladali. Nie, do rána sotva vydrží. Síl mu rýchlo ubúda. Tretí deň už nič nejedol.
         Ale ak by s ním chcela ešte pobudnúť, môže mu dať injekciu. Áno, môže to pre ňu spraviť.
   </p>
   <p>
    Paulínka mu ďakuje za takú neobyčajnú láskavosť. Zažal v nej malú nádej. Konečne si môže
         sadnúť k Alpárovej posteli. Je to nemocničná izba, jedna zo sto, práve primeraná na svoj
         účel, nie taká veľká, aby sa človek v nej stratil, a nie taká malá, aby mu bolo v nej
         tesno. Ale iba toľko: štyri holé steny, čierny kríž nad dverami, biela misa pod vodovodom a
         nízka železná posteľ. Človek v nej leží s hlavou zaborenou do vankúša a s rukami zopätými
         na prsiach alebo bezvládne zloženými vedľa bokov. Táto prázdnota v priestore tlačí na hruď
         ako kamenný kváder. Niet na čom zastaviť oči a je dosť času prepadnúť sa do seba a hľadať
         život, ktorý sme stratili, lebo si uvedomujeme, že toto je hranica.
   </p>
   <p>
    Paulínka sleduje tento urputný zápas. Hľadí na tvár, ktorá sa zvíja smrteľnou úzkosťou.
         Ani by sa k nej teraz nepriznávala, keby jej podobu nemala vtlačenú hlboko v srdci, tak ju
         zohavujú kŕče. Áno, bezpochyby tento umučený človek je Alpár. Raz sa jej zjavil a hneď ju
         schytil so sebou do šialeného víru. Niekedy to bolo priam besnenie, potácala sa, klesala,
         pridúšala sa, lebo mu nevystačila. Ach, veľa pri ňom vytrpela. Ale dávno mu už odpustila a
         teraz každou svojou žilôčkou prežíva jeho úzkosť a nežiada si nič iné, len aby mohla počuť
         od neho jediné slovo, ktoré by jej dávalo nádej, že i ona žije nejakou spomienkou v ňom a
         že jej odpúšťa.
   </p>
   <p>
    Smrť musí byť veľmi blízko. Azda mu sedí pri nohách. V každom prípade je istá, že jej
         táto korisť neujde. Človek zbiera posledné sily, aby mohol zniesť jej pohľad. Na čele má
         kvapky studeného potu, tvár sa zosúva, na ľavom líci žiari celá hviezda žíl, akoby ho tam
         stihol blesk. A náhle vystrie ruky. Niekoho hľadá.
   </p>
   <p>
    Paulínka mu ich pohotove chytí.
   </p>
   <p>
    Jani!
   </p>
   <p>
    A on odpovie slabo Elza a potom stíchne.
   </p>
   <p>
    Paulínke vyhŕknu slzy. Aj teraz sa dožadoval tej druhej. A predsa mocne stíska jeho
         ruku, ktorá rýchlo chladne, a nakoniec ju zatvorí a šetrne ako najkrehkejšiu vec položí k
         nehybnému telu.
   </p>
   <p>
    To je koniec.
   </p>
   <p>
    Za dverami niekde na konci chodby doznievajú slabé kroky. Nemocničné hodiny ich presne
         odpočítavajú. Nebude ďaleko do svitania. Paulínka vstáva a vytiera si šatôčkou s čiernym
         okrajom slzy.
   </p>
   <p>
    Na tretí deň ide záhradou od špitála malý sprievod. Štyria chlapi, pravdepodobne
         zriadenci. Na drúčkoch nesú dlhú čiernu truhlu, na ktorej je len jeden veniec. Veniec zo
         samých ruží. Za truhlou kráča iba Paulínka, Frídko a v odstupe niekoľkých krokov, aby bolo
         zrejmé, že nepatria k sprievodu, dvaja vysokí mužskí v tmavých zvrchníkoch. Azda sú to páni
         z polície. Riaditeľstvo fabriky považovalo za potrebné urobiť také opatrenie.
   </p>
   <p>
    Sprievod dosť namáhavo vystupuje príkrym svahom a medzami za špitálom, kade sa vinie
         chodník. Hore po plošinke prielohu nosiči zrýchlia krok, vojdú do cintorína, ktorý sa
         rozťahuje na stráni pod horou, a zastanú neďaleko brány. Tu hneď pri múre je hlboká jama
         vedľa čerstvo navŕšeného hrobu. Tam zasypali pred niekoľkými dňami Elzu. Tu zase bude ležať
         Alpár.
   </p>
   <p>
    Obrady dlho netrvajú. Truhla rýchlo a skoro bez hrmotu padne na povrazoch dolu, Paulínka
         hľadí za ňou. Je prihlboko, aby ju dočiahla, a zem ju zo všetkých strán pevne objíma. Tak,
         teraz sa skončila púť jedného človeka. Tu uľaví sa každému boľavému srdcu a každej
         utrápenej duši. Ešte posledný pohľad, a potom už len spomínanie.
   </p>
   <p>
    Po pohrebe nalieha Frídko na Paulínku, aby ich šla pozrieť. Treba si jej trochu
         odpočinúť. Beztoho vlak jej odchádza len večer a žena by sa chcela s ňou o niečom
         pozhovárať.
   </p>
   <p>
    Paulínka neodmietne. Vlastne sama mienila k nim nazrieť. Dosiaľ nestihla. Mala dosť
         pokonávačiek okolo pohrebu. Musela zabehnúť do mesta, objednať si truhlu, jednu noc tam v
         hoteli aj spala. Ale teraz môže ísť. Veď má tu jedine ich známych. Na pani Frídkovú sa
         pamätá. Bola to dobrá žena. Rada sa s ňou porozpráva, ktovie, či sa ešte dakedy uvidia.
   </p>
   <p>
    Nič v zlom. Pani Frídková ju chcela len upozorniť, že po Alpárovi zostalo tu dieťatko,
         malá Paulínka. Nevie, či ju Alpár o tom uvedomil. Azda ani nestihol. Pri takýchto prípadoch
         sa na všeličo zabudne. No nič sa nestalo. Ona zato nezabudla. Hneď po tom nešťastí utekala
         do domčeka, kde Alpár s Elzou bývali, vyžiadala si ju od žien, ktorých sa zatiaľ dosť zo
         zvedavosti i zo súcitu nahrnulo, a malú Paulínku vzala k sebe. Nikto jej v tom, prirodzene,
         neprekážal. Myslela, že dieťa sama vychová. Chvalabohu, vychovala ich dosť. Pánboh by jej i
         pri tomto pomohol. No teraz sa nazdá, že si musí pýtať zvolenie od nej. Dieťa je Alpárovo.
         Nech teda rozhodne. Neodporúčala by ho dať do sirotinca. Tam by dlho nevydržalo také od
         pŕs. Potrebuje materinskú opateru. Ona vie, ako to ide. Cudzie dieťa sa ľahko zapotroší.
   </p>
   <p>
    Na posteli naozaj spí malé, asi štvormesačné dieťatko. Vo vankúšiku sa ešte dobre cíti.
         Leží bezpečne, mocný povijan ho upevňuje. Len tváričku si odvrátilo od svetla a rúčky
         uvoľnilo a rozhodilo po perinke, aby malo väčšie pohodlie. Medzi otvorenými ústami
         zachvieva sa mu pokojný a teplý dych. Zaiste nemá vedomia, čo sa okolo neho deje. Život sa
         mu ešte neroztvoril. Leží pred ním tajomný a vábny ako neznáma pevnina. Bude sa musieť k
         nemu prebiť. Ale ono je tu, čaká na svoju cestu, a to mu nemôže nikto uprieť.
   </p>
   <p>
    Paulínka naň hľadí a zisťuje známe rysy: pravidelné a ostro vykrojené ústa, citlivý a
         temer priesvitný nos, vysoké, ušľachtilé sluchy, smelé čelo a čierne vlasy. Áno, je to
         Alpárovo dieťa. Čím uprenejšie naň hľadí, tým určitejšie rozpoznáva v ňom jeho tmavú, južnú
         krv.
   </p>
   <p>
    Inokedy by sa jej rozbúrila rozhorčením hruď. Veď tu má neklamný dôkaz mužovej nevery.
         Naozaj nebola len ona vyvolená. Bola tu ešte aj druhá, možno ich bolo viac. On nechcel
         patriť len jednej, patril všetkým, a to rovnako presvedčivo. Zbytočná bola teda jej obeť.
         Život sa jej vysmial. Ale teraz môže pokojne hľadieť. Nieto v nej rozporov. Je po všetkom.
         Alpár a Elza ležia vedľa seba na cintoríne. Nieto už medzi nimi nepokojného chvenia,
         skrytej hry a vypätých zmyslov, nieto žiaru, náruživosti. Lesk očú vyhasol. Srdcia ustrnuli
         na poslednom tupom údere. Ďaleko, široko nad zemou, v zemi i v nich, v ich hrudiach
         rozprestiera sa tíš, hlboká, nekonečná, bezpečný predpoklad vyrovnania a mieru. Tu
         zanechali len toto dieťa. Raz možno v ňom dozreje ich horúca, nespokojná krv. Ale či nebude
         mať aj ona na nej podiel? Ó, áno, musí si to priznať, keď chce byť úprimnou. Možno by si
         navždy poškvrnila pamiatku naň, ktorú si chce udržať, keby tak neurobila. Veru. Už sa
         nemusí vôbec pretvarovať. Otázku s dieťaťom nepotrebuje dlho riešiť.
   </p>
   <p>
    Prirodzene, o tom niet ani reči, že by malo prísť niekde do sirotinca. Takou macochou v
         nijakom prípade nebude. Ale nemôže pripustiť ani to, aby zostalo na ťarchu pani Frídkovej.
         Malú Paulínku si vezme zo sebou. Veď je to prirodzené. Dieťa je Alpárovo, má po ňom i meno,
         nuž kto iný by sa ho mal ujať, ak nie ona. Pre ňu to nebude ani veľká starosť. Doma
         zanechala vari takého chlapca. Vychová ich teda spolu na jednej strave.
   </p>
   <p>
    Večer, keď sa odoberá, pozakrúca starostlivo drobné dieťatko do hrubých vlnených šatiek,
         ktoré si od pani Frídkovej vypožičia, vezme ho do náručia a ponáhľa sa na stanicu.
   </p>
   <p>
    Bremeno nevidí sa jej vôbec ťažké.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e2091">
       </a>
       25
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    A vlak sa jednostaj rúti do nových končín.
   </p>
   <p>
    Vo vagónoch za osvetlenými oknami sedia po laviciach oproti sebe ľudia. Vidieť im biele
         tváre. Niekto vyzerá i oknom a usiluje sa preniknúť tmu. Či rozpozná niečo z tunajšieho
         kraja? Nie. Musí sa vzdať úsilia. Noc je stále temná a hrozná. Človek v nej stráca
         bezpečnosť a stáva sa plachým. Všetci rovnako si uvedomujú šialenú jazdu. Je to niekde pod
         nimi: kolesá bežia po koľajniciach, pérovanie škrípe, nárazníky zvonia, nepretržitý rytmus
         železa bubnuje im až v krvi. Myšlienkami sa jej musia neustále dotýkať, ale hneď sa aj
         plašia a utekajú sami pred sebou. Ach, je to nebezpečné, celkom nezmyselné. A radšej hneď
         obracajú oči do svetla. Je tu trochu veselšie, keď sa človek poobzerá vôkol. Okrúhla lampa
         osvetľuje pomerne malý priestor, ale človek sa hneď cíti dobre, keď si odmyslí ten tmavý
         svet za oknom. Lebo všade na laviciach sedia podobní ľudia, ako si ty. Niekto vari práve
         hlasno rozpráva svojim susedom, niekto počúva, niekto naproti spí s vyvrátenou hlavou a s
         otvorenými ústami, môžeš mu ľahko čítať zuby. Každý žije vo vlastnom svete.
   </p>
   <p>
    Napríklad táto drobná ženička. Má už sedemdesiat rokov. Áno, sedemdesiat jej minulo. Ale
         je ešte vrtká, oči jej svietia, mrví drobnými prstami, podchvíľou priťahuje si uzlom pod
         hrdlom batôžtek, ktorý neskladá z chrbta, a stále prežúva svoju kôročku. Nuž, prosím pekne,
         nemám im ani jedného zuba. Kôročku musím najprv rozmočiť slinami, a to dlho trvá. Cestuje
         do Prahy. Vravia, že musí cestovať dva dni. Syn sa jej tam postrieľal v kasárni a chcela by
         mu byť aspoň na pohrebe. Bol to posledný. Mala siedmich a všetci už ležia. Muža pochovala
         pred dvanástimi rokmi. Áno, prosím. Teraz je sama ako prst.
   </p>
   <p>
    Dáma v priliehavom zelenom kostýme s umelým materinským znakom pod ľavým lícom sa jej
         čuduje. Či možno aj tak žiť? Chvalabohu, ona sa nemusí ponosovať na samotu. Otvára škatuľu
         a z hodvábneho papiera vybaľúva husacie stehno. Náležite si ho zo všetkých strán poprezerá,
         kým do neho bielymi zúbkami nezahryzne. S mužom je celkove spokojná a okrem neho má ešte
         štyroch milencov. Na každý týždeň v mesiaci iný. Zmena človeka osviežuje. I teraz ide za
         jedným. Chachacha. Je to obyčajný agent s patentnými fľašami, ale veľký galgan. Má ju čakať
         na malej staničke so svojou dýchavičnou športkou. Bude to vlastne únos a hlavne veľké
         dobrodružstvo. Vo dne putovanie za obchodom. Ráčte si kúpiť fľaše bez zátok, a predsa tesne
         uzatvorené, americký patent. Na noc zastávky v dedinských krčmách. Neobyčajne sa na tú
         zábavu teší.
   </p>
   <p>
    V úzkej chodbe pri dverách mrví sa cigánska rodina. Všetci by chceli sedieť na zemi, a
         nedostáva sa im miesta. Prudkým zvadám nieto konca. Pri každej stanici hrnú sa k dverám a
         lepia čelo na sklo. Usilujú sa prečítať nápisy na tabuliach, ale nikdy sa im to nepodarí.
         Chlapi sú tým znepokojení. Mali už dávno vysadnúť. Iba stará rapavá Cigánka s čľapatým
         nosom spokojne sedí v kúte ani kvočka. V hrubých gambách cmúľa zapekačku, vyvaľuje veľké
         oči a dumá. Ech, voľakedy bolo predsa len lepšie. Cestovali na vlastných vozoch. Zastali,
         kde chceli. V poli si robili veľké šiatre, rozkladali vatry. Cigánky mali stohy teplých
         perín, Cigáni medené kotly a kŕdle kobýl. Nikdy sa neplašili. Boli voľní ako vtáci. Ach,
         bol to krajší svet. V tomto je veľa hluku a smrdí. Ak by človek nemal svoju zapekačku, ani
         by nevydržal.
   </p>
   <p>
    A tu sa práve teperí tučné mäsiarisko. Brucho mu padá medzi stehná. Musí si ho
         podväzovať vestou a mäsitý lalok na pravom uchu má prepätý zlatou sponou ako plemenník. Vo
         vozni sa obzerá, kde si sadnúť, a keď vidí v jednom oddelení žandárske uniformy a flinty s
         bodákmi, opreté pohotove o lavicu, vykydne sa tam. Pre každý prípad. Vo vrecku má
         dvestotisíc. Ide na konský trh do Nových Zámkov. Aj jeho zadok zaujme široké miesto na
         lavici a tu v kútiku čupí nejaký chatrný človiečik. Dosiaľ spal a práve sa zobúdza. Istotne
         ho pritisli. Človiečik sa potíska ešte viac do kúta, hľadí s rešpektom na svojho nového
         suseda a potom sa hlúpo uškrnie. Pravdepodobne sa mu zdá priveľký. Aj mäsiar naň gáni, kým
         vyfukuje z pľúc horúcu paru.
   </p>
   <p>
    Kde cestuje?
   </p>
   <p>
    Človiečik sa zase uškrnie a významne hľadí na žandárov oproti.
   </p>
   <p>
    Čo?
   </p>
   <p>
    Do chládku!
   </p>
   <p>
    Mäsiar nechápe.
   </p>
   <p>
    Za mreže!
   </p>
   <p>
    Tak?
   </p>
   <p>
    Úškrnok.
   </p>
   <p>
    Čo vyparatil?
   </p>
   <p>
    Človiečik naznačuje rukou rezanie na hrdle.
   </p>
   <p>
    Do paroma!
   </p>
   <p>
    Úškrnok.
   </p>
   <p>
    Koho?
   </p>
   <p>
    Ženu!
   </p>
   <p>
    Tak?
   </p>
   <p>
    Ehe!
   </p>
   <p>
    Prečo?
   </p>
   <p>
    človiečik sa teraz rehlí na všetkých zuboch.
   </p>
   <p>
    Nuž?
   </p>
   <p>
    Zabehúvala.
   </p>
   <p>
    Mäsiar sa chvíľu hniezdi, v prsiach mu chrčí. Potom vyťahuje z vesty dve viržinky,
         natŕča bez slova pred nosy žandárom a úkosom premeriava si ešte raz toho v kúte. Aj on by
         mal chuť?
   </p>
   <p>
    Prosil by si!
   </p>
   <p>
    Mäsiar vyťahuje z druhého vrecka zorku.
   </p>
   <p>
    Ženy sú prepelice.
   </p>
   <p>
    Veru, taký je život.
   </p>
   <p>
    A nad ránom Paulínka zíde z vlaku.
   </p>
   <p>
    Lebo nočný rýchlik pôjde ešte ďalej. Z bočných bubnov vysúvajú sa podchvíľou oceľové
         piesty. Na ostré kolesá padá horúci olej. Železné útroby dunia. Tamhore na mostíku plecnatý
         kurič práve otvára pec a načahuje sa za lopatou, aby vhodil novú dávku uhlia, a strojník
         svieti lampášom na okrúhly ciferník s citlivou rúčkou. Husté obočie pod čelom sa mu
         sťahuje, chvíľku v červenom svetle zažiari i jeho tvár: Dve lesklé oči a koreň nosa. Dobre,
         že sa pozrel, bude treba uvoľniť ventil. A vzpätí vyrúti sa strmo dohora mocný prúd bielej
         pary, ktorý otriasa celým strojom. Vyzerá to, akoby sa nejaký ozrutný kôň staval na zadné
         nohy, vyrážal z rozšírených nozdier rozpálený dych a chcel prudko poskočiť. Cesta vpredu je
         voľná. Lesklé koľajnice najprv sa tu na plošine preplietajú, potom priamo vybiehajú
         vyvýšeným násypom do šíreho poľa. Tam pod šedivým príkrovom pokročilej noci ležia mnohé
         doliny, kade musí vlak prebehnúť, kým na oblohu nevystúpi slnce.
   </p>
   <p>
    Ale Paulínka je už doma.
   </p>
   <p>
    Chvalabohu, je ozaj rada, že sa môže zodvihnúť z kútika pri okne, kde po celý čas
         sedela, a vyjsť von na čerstvé, chladné povetrie. Vnútri začínalo byť dusno a clivo.
   </p>
   <p>
    Ach, koľkože to precestovala? Zdá sa, že večnosť. Rozhodne to nebola jedna noc, ale
         mnohé, mnohé roky.
   </p>
   <p>
    Predovšetkým mladosť. Hneď od tých čias, ako opustila staré, ošúchané, mnohými
         generáciami opotrebované lavice dedinskej školy, odlúčila sa od svojich priateľov,
         ochrancov, áno, zanechala mladosť a pustila sa chodníkom, ktorý viedol popod Kozí vrch do
         mesta. Áno, od tých čias ju to unášalo životom. Videla mnohé svety, stretávala sa s mnohými
         ľuďmi, ale najčastejšie stretávala samu seba. Cesta ubiehala, roky sa míňali a ona len
         hľadela okolo seba. Niekedy jej bolo ľahko okolo srdca. Niekedy zase cítila úzkosť zo
         závratu. A všetko sa to striedalo. Bolo to možno pekné, pretože človek nevedel, čo ho v
         nasledujúcej chvíli čaká, a pretože to bolo tiež dobrodružné a nikdy nie také nebezpečné,
         aby jej to bralo odvahu. Ale kde chcela zájsť? Nuž to veru nevie.
   </p>
   <p>
    Do stanice práve vchádza zdola osobný vlak. Ľudia z nástupišťa sa k nemu hrnú. Paulínka
         sa prediera pomedzi zástupy, chrániac si rukami spiace decko, ktoré nesie.
   </p>
   <p>
    Pred staničnou budovou čaká ošarpaný autobus a niekoľko kočov. Kone sú poprikrývané.
         Stoja trpezlivo, nehybne. Vedľa nich sa prechádzajú kočiši s rukami vo vreckách. Raňajší
         chlad im olizuje hánky a kolená, musia sa zohrievať. Jeden známejší díva sa na Paulínku.
         Hýbe bajúzmi, nechcela by sa previezť? Ale Paulínka nemá taký úmysel. Inokedy by možno
         neodolala. Na kočoch sa vozievajú lepší ľudia. Bola by tiež skôr doma. Ale teraz nie. Vo
         vlaku sa dosť nasedela. Potreba voľného pohybu ju ženie vpred.
   </p>
   <p>
    O chvíľu prehrkocú okolo nej koč i autobus. Ľudia sa potratia niekde v bočných uliciach
         a zostane na ceste sama.
   </p>
   <p>
    Kamenné mesto sa ešte nestihlo prebudiť. Na radničnej vežičke odbíjajú hodiny práve päť.
         Pochmúrne domy stoja v rade a nehybne hľadia do prázdnej ulice. Brány sú pozatvárané, biele
         záclony za oknami pokojne splývajú, nikde ani živej duše. Len niekde pod strechami v
         odkvapových rúrach začvirikajú zavše vrabce zo sna.
   </p>
   <p>
    Ale Paulínka necíti stiesnenosť. Nejaká ľahkosť jej vošla do nôh i do srdca. Myšlienka,
         že je blízko svojho domu, ju stále väčšmi rozohrieva. Počúva ozvenu svojho kroku a pôsobí
         jej to dobre na sluch. Rozhliada sa vôkol, pripamätúva si niektoré miesta a cíti skoro
         detskú radosť, že všetko dobre poznáva. Tu je Židovňa, starý dom s olúpanou omietkou a s
         gotickými oknami, naproti široká fronta bývalého Imrovho veľkoobchodu, na rohu, kade sa
         vchádza na námestie, stojí pyšne palác Legionárskej banky, ďalej priečelie radnice s
         vežičkou a potom ďalšie vysoké domy mestských boháčov, červené, zelené i šedivé strechy so
         železnými zástavkami, s medenými guľami na hrotoch i bez a nad nimi štíhle veže niekoľkých
         kostolov. Na kláštornej vežičke klinká mariánsky zvon. Ach, aké je to všetko známe a teraz
         tiež milé a drahé. Každý pohľad vyvoláva v nej nové spomienky. Naozaj, tu je už doma.
         Naozaj, podarilo sa jej vybojovať v tomto kamennom svete miesto pre seba. Nepotrebuje sa po
         niečo vracať do dávnej minulosti. Zanechala ju už celkom, teraz to vie bezpečne.
   </p>
   <p>
    A keď vojde do Kapitulskej ulice, počuje už celkom hlasno až niekde v hrdle svoje srdce.
         Z oboch strán hľadia na ňu tiché okná prízemných domov. Kapitulská ulica zachovala si niečo
         zo starého mesta: nízke, staromódne domy, dláždenie z okrúhlych skál, uzučké chodníky po
         stranách a predovšetkým pokoj. Divý ruch z hlavných ulíc sem takmer ani neprenikne. Od rána
         do večera svieti na dlažbu slnce, ľudia chodia po nej pomaly a vždy majú toľko času, aby sa
         mohli pristaviť a porozprávať. Hukot auta spôsobuje v každom čase veľký rozruch a vyvoláva
         zvedavosť detí, hrajúcich sa pod bránami. Rozhodne za posledné storočie sa tu nič
         nepristavovalo! Paulínka sa rada vraciavala do nej a vždy si uľahčene oddýchla. Ale teraz
         je to naozaj radosť, čo ju hreje v celom tele, keď vidí svoj milý kút, keď pozná starú,
         vylúženú a vydratú dlažbu pod nohami. Hľa, tuto je skliepok veľkomožnej pani Klotildy
         Vajčiakovej, cementové schodíky a úzky, hlboký výklad, v ktorom ešte vždy visia iba tie dve
         žlté hromničné sviece s obrázkami, ktoré viseli tam i pred dvanástimi rokmi, keď sem
         prvýkrát prišla. Tučná pani istotne ešte odpočíva na vysokej posteli pod baldachýnom.
         Napravo je stará mliekáreň, poniže býva policajt, uprostred starobinec a tam hore na konci,
         kde sa ulica zužuje ku kostolu, v tom zamrežovanom, do cesty vystrčenom ošarpanom dome
         bývajú oni, Alpárovci. Okná hľadia sem dolu a sú práve také tmavé ako ostatné v ulici. Ale
         nad strechou sa rozpadáva biely kúdlik dymu. Istotne je už niekto hore.
   </p>
   <p>
    A naozaj, vo dverách ju zarazí príjemná vôňa čerstvej kávy. Pri sporáku stojí veľký Tóno
         a striehne, aby kanvičku zavčasu odtiahol z rozpálenej platne na kraj.
   </p>
   <p>
    Koho by to netešilo? Naozaj je doma vo svojom a medzi svojimi. Zo všetkých strán ju
         obklopujú známe predmety, ktoré ona brávala do rúk každý deň i niekoľkokrát a ktoré, dá
         boh, bude ešte dlho používať. V koreni nosa a na jazyku má známu dobrú chuť. Musí sa veru
         usmiať spokojnosťou.
   </p>
   <p>
    Nuž, čo je život?
   </p>
   <p>
    Život je zaiste aj veľká radosť.
   </p>
   <p>
    Tóno bol iba v spodkoch. Teraz sa rýchlo oblieka a obúva. Rozpráva, že ju ešte nečakali.
         On si privstal, chcel to i to pripraviť, kým odíde do roboty. Deti boli dobré. Dvojčatá
         udržiavali poriadok. K Veronike, ktorá nechcela pripustiť, aby ony boli mamy, boli aj
         prísne. Maličký si vypil svoje mliečko, ktoré mu nachystala.
   </p>
   <p>
    Paulínka sedí pohodlne oproti nemu a pridája dievčatko; ktoré sa práve zobudilo.
         Veronika začína byť hlavatá. V ostatnom čase v tomto dieťati prebúdza sa niečo, čomu
         Paulínka celkom nerozumie. Uťahuje sa s hračkami do samoty a neznáša sa s inými deťmi. Je
         urážlivá a hašterivá.
   </p>
   <p>
    I Tóno to pozoruje. Práve sa doobúva a dvíha pomaly hlavu. Ale keď sa stretne s
         Paulínkiným pohľadom, rýchlo sa odvracia a odchádza do dielne. Paulínka sa musí slabo
         pousmiať a hneď zodvihne ruku, aby si priclonila dlaňou nahý prsník. Ach, ten Tóno sa ani
         po rokoch nezmenil. Je ťarbavý a plachý ako chlapec, keď sa má pozrieť na ženu. Iba v
         robote je istý. Tá si ho celkom prisvojila. V nej nachádza všetku radosť.
   </p>
   <p>
    Po chvíli zanesie uspaté dievčatko do izby a uloží ho k chlapčekovi. Budú spolu rásť,
         malý Ján a malá Paulínka. Možno sa im podarí v živote preklenúť tie strže medzi sebou,
         ktoré nevedeli preklenúť ich rodičia. V izbe je príjemne teplo. Všade po posteliach
         oddychujú mladé telá. Je ich teraz šesť. Peter, ktorý spí sám na diváne, lebo sa už ráta za
         chlapa, bude mať pätnásť rokov.
   </p>
   <p>
    V kuchyni lomozí Tóno. Chystá sa na odchod. Petra vraj netreba zobúdzať. Chlapec sa dosť
         narobí, nech si odpočinie. Dnes pôjde sám na dedinu. Beztak treba tam iba prácu dokončiť.
         Zajtra majú ísť na stavbu na predmestie. A hneď ho vidí oknom na ceste. Ide knísavým
         krokom. Na pleci vlečie liatinový príklop na pumpu s násadou a v pravej ruke dlhý piest.
         Cesta sa pod ním ohýba, ale jemu neubehne. Nuž tento Tóno je ako koráb, ťažký a bezpečný.
         Hodno naň zveriť život.
   </p>
   <p>
    Vtedy sa už mesto prebúdza. Do prázdnych ulíc vchádza nový deň.
   </p>
   <p>
    A život pokračuje.
   </p>
  </div>
 </body>
</html>
