<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e104">
       </a>
       Rozprávajú každému
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Rozprávajú každému. Známemu i neznámemu. Prihovárajú sa ochotne, bez vyzvania a
         zrozumiteľnou rečou. Aj jemu teraz. Zbystruje sluch a priliepa oči na biele steny skalísk.
         Zvuky sú sprvu nejasné, no čoskoro sa zaostrujú a môže z nich vybadať mrvenie štrku pod
         ráfmi ťažkých vozových kolies a dupot konských kopýt. Blíži sa voz. Tento nečakaný objav ho
         prekvapuje a tiež i ľaká, lebo predvída stretnutie s akýmsi známym, a s tým nerátal. Známy
         človek so známou tvárou, so známymi pohybmi, so všetkým, všetkým známym. Zdá sa mu to
         nezvyklé a neuveriteľné. Prestal dávno, veľmi dávno na to myslieť, lebo dosiaľ sa stretával
         len s chladnou nevľúdnosťou neznámych pohľadov. Pre neho teplá kúpeľ známej tváre dávno
         zamrzla. Ba či bola dakedy. Nevie. A tu hľa: Ktosi uteká za ním, pretepľuje prítomnosť
         radostným vzhliadaním, čaká na priateľské slovo, odvolávajúc sa na dávnu známosť. Kto to
         len môže byť? Poberá sa vláčnejším krokom ďalej a otvára zvedavo zmachnateným prachom
         zabudnutia zasadnutú minulosť, vyťahuje z nej mŕtvolné tváre v tom poradí, ako sa kedysi s
         nimi stretával, dvíha si ich pred zunované oči a hľadí, skúma, háda. Všetky sú staré,
         ošúchané, vyblednuté a rozpité v opustenom čase. Žiadna nevie oživiť svoju meravosť
         horúcejšou zorou. Hľadia ticho, strnulo a chladno, vtesávajú sa do hlbokého mlčania ani
         tajomné sfingy. Bolo by ich treba zdĺhavejšie a pozornejšie renovovať, lež on to nemôže,
         nemá na to síl a trpezlivosti. Považuje to tiež za bezvýsledné, lebo dobre vie, že ak by to
         chcel s úspechom previesť, musel by sa skôr sám podrobiť nebezpečnej a dlhej operácii. No a
         suma tohto zákroku presahovala by vysoko nad hodnotu jeho života. Preto vzdáva sa rýchlo
         námahy.
   </p>
   <p>
    Voz ho dobieha. Môže už celkom zreteľne rozoznať zvonenie reťazí.
   </p>
   <p>
    Niekedy mu na uši zalieha i hlasné hijókanie gazdu. Musí už byť starší, lebo hlas má
         chripľavý. Ba či pozná Paľa Klieštika, vracajúceho sa po dvanástich rokoch z Ameriky.
         Naozaj, či pozná? Táto myšlienka prudko naň dolieha a nevie sa jej ubrániť, nevie ju
         zaprieť, lebo tu sa jedná o neho, o Paľa Klieštika. Má dokázať, že Paľo Klieštik má ruky,
         nohy, vie sa ešte hýbať, vie vidieť i rozpoznávať, má na tvári záujem, smiech, radosť i
         smútok, má hlas, čo aj prislabý, sipľavý, prischýnajúci, ale predsa hlas. Má dokázať, že
         Paľo Klieštik nehnije medzi mŕtvymi. Táto potreba rastie v ňom, lebo ľaká sa veľmi
         možnosti, že je len duchom, bez kostí, bez mäsa, že ide ľudí strašiť do rodnej dediny. Musí
         sa rýchlo presvedčiť o svojom jestvovaní. Na to už nestačí sám, na to už potrebuje i toho
         na voze. Vyčkáva ho. A kone akoby vybadali jeho myšlienky, ponáhľajú sa, dobehujú ho rýchle
         a ustávajú v cvale vedľa neho. Paľo Klieštik vykerúva sa im úctivo na kraj cesty a zbiera
         odvahu na príhovor. Mal by sa teraz pozrieť hore. Áno, aj pozdraviť by sa mal. Patrilo by
         sa, veď ináč nedôjde k ničomu. Vie o tom, lenže žily na krku mu drevenejú, hlava oťažieva
         centom, chrbát sa zmrašťuje a zakrúca ako suchá kôrka, oči zastiera mu pálčivá záplava sĺz
         a darmo hľadá pod jazykom hlas. Zahlušuje celkom svoj prejav, láme sa v poly akoby klesal
         do blata, nad ktorým práve rozmeral neistý krok. Neurobí nič, celkom nič, vie to už iste,
         ale nevzdáva sa nádeje, lebo ten na voze zabodáva do neho svoj pátravý zrak. Cíti to celým
         telom. Prezerá si ho pozorne ani detektív. Na niečom sa zastavuje dlho, k niečomu sa vracia
         niekoľko razy, skúma, zrovnáva usilovne, keď sa mu darí, zaodieva ho príjemnou teplotou,
         keď nie, preniká ho nemilosrdne chladnou oceľou, akoby rezal nožom. Ani oči nenecháva na
         pokoji. Ba tie si najdlhšie vypožičiava. Policajt je to a nehanblivec tiež. Iný by naň
         jazyk vyplazil. No Paľo Klieštik to nemôže urobiť. Paľo Klieštik znáša to trpezlivo, lebo
         prebúdza sa v ňom nádej, že ho predsa len poznajú, a to je veľmi cenná náhrada za
         nepríjemnú prehliadku. Preplňuje sa radostným pocitom zhmotnenia. Má dojem, že len teraz
         nachádza cestu domov. V očiach sa mu rozjasnieva svet dosiaľ tmavý, upľačkaný, smutný,
         chystá sa doň nazrieť s rozohriatym, živým úsmevom, len ešte čaká hlas, chce počuť svoje
         meno vyslovené ústami toho druhého. Ale nadarmo, lebo práve vtedy, keď v sluchu začína sa
         mu rodiť radostné stvorenie čakaných zvukov, kone púšťajú sa do cvalu a odnášajú všetko
         preč. Nepoznal ho. Paľo Kliešlik je medzi mŕtvymi.
   </p>
   <p>
    Malé svetielko, čo sa v ňom pomaly zapaľovalo, teraz klipká a zhasína. Keď dvíha
         sklamaný zrak, stačí ešte vidieť široký chrbát kohosi, vklinený medzi dva pariace sa konské
         zadky a uháňajúci za obzor. Potom už šerí sa okolo neho len čierna, dusivá tma zármutku.
         Zapadá do neho ticho bez ozveny. Tupý hrot trpkého sklamania dlabe sa mu krvavou ranou do
         mozgu, v ktorom i keď vždy ležiavala ťarcha neprekonateľnej únavy, predsa našli sa malé
         citlivé telieska, čo občas zažiarili teplou, rozprsknutou žiarou vianočných sviečok. Teraz
         i tieto vyhasli. Ostali po nich len akési náznaky prázdnych ložísk, ktoré omínajú tvrdými
         výčitkami. Z nich vrastá bujne doň poznanie, že táto púť je zbytočná. Nemala sa uskutočniť.
         Mohla ostať len túžbou, na ktorej by bol spľasol jeho život, mohla byť len vysneným
         horizontom, ku ktorému by sa bol pripäl posledným pohľadom. Áno. Tak by bolo bývalo lepšie.
         Tú úlohu, čo má pred sebou, mohol vykonať tam. Príležitostí bolo dosť, až veľa. Potkýnal sa
         o ne. Mohol sa v nich preberať ako medzi cifrovanými medovníkmi pod šiatrom. Každá núkala
         rozkoš zabudnutia iného druhu, každá prelínala ho opravdivou vášňou a strhávala do
         odovzdania sa vytrvalosťou ženských žiadostí. A vždy za nepatrnú, nízku cenu. Bolo sa treba
         len rozhodnúť. Ale on to nevedel.
   </p>
   <p>
    Raz v kameňolome rútila sa na neho skala. Bolo zrejmé, že si vybrala len jeho za terč.
         Vedel to sám, vedeli to s hroznou istotou i ostatní. Nepotreboval rozvažovanie, skôr
         chvíľkové zmyslové otupenie, v ktorom s malým oneskorením bol by počul výstrahu desatoro
         rozrevaných úst. Všetko by bolo trvalo len niekoľko sekúnd a nikto by nebol hľadal v
         nešťastí úmysel, ale on sa vtedy vyznamenal pohotovosťou a nečakanou šikovnosťou. V
         poslednom, skoro beznádejnom momente podbehol ku skalnej stene, ktorou dolu letel balvan,
         pritlačil sa do výklenku, nechal sa doráňať a zasypať štrkom, ale zachránil sa pred
         rozmliaždením. Nevie, prečo to urobil. A mnohé iné prípady nevie si vysvetliť. Zdá sa,
         akoby ho bola smrť vynechávala. Neverí tomu, ale tak sa zdá, lebo Paľo Klieštik už mal
         dávno zomrieť.
   </p>
   <p>
    Únava ho podlamuje. Nerád už akosi ťahá nohy z blata. Ťažko mu je. I na malý pohyb musí
         sa odhodlávať a siliť. Najradšej by sa tu niekde v garáde stúlil a zaspal naveky. Cíti tupú
         bolesť v každom úde, mrví ho zima až v kostiach a zadúša ho zápach plesnivej starizny.
   </p>
   <p>
    Okolo neho zatúlaný pozostatok nevľúdneho dňa chystá sa na nocľah. Osuhľou prevlhnuté
         šero zamútnieva sa drapľavou hmlou, čo postranné grúne premaľúva na čierne kulisy a
         ojedinelé stromy na mátožné podoby menlivých tvarov. Je ich plno. Sadajú vedľa seba ani
         kŕdle duchov k nemej modlitbe, zastierajú vždy temnejším závojom priehľad a zatvárajú svet
         v nepatrné okolie, v ktorom sa ťažko dýcha. Nieto zeme ani oblohy. Je len blato, riedke,
         mrazivé, všade blato, hnusné, mľaskavé a nad ním zátopa špinavej mútňavy, ktorou machnatejú
         oči. Všetko sa v nej rozmáča ani tôňa riedkeho mráčika. Paľo Klieštik by nedbal, keby sa aj
         on tak rozmočil, lenže jeho púť sa už končí. Tuhľa po pravej strane minul kríž a teraz mal
         by vidieť rad domcov, vysádzaných popri hradskej ani pestro pomaľované drievka stavebnice a
         zakrúcajúcich sa hadito vľavo za kopec. Nevidí ich pre hmlu. Namiesto toho roztiahnutá
         procesia smutne žmurkajúcich svetielok ponáhľa sa mu v ústrety. Už nemá ďaleko. Prejde ešte
         cez most, potom sa pustí doľava brehom popod staré topole k murovanému domčeku s
         jednoduchou orýpanou ozdobou okolo okien a s malým, prázdnym výklenkom v stene, kde
         voľakedy za sklom stával svätý s veľkou plešinou na hlave. A bude doma. Preto je už neskoro
         uvažovať o inom východisku, neskoro je hľadať inú cestu, môže ísť len dopredu, môže sa už
         len zbližovať s tým druhým pólom svojho života, lebo i čas mu vypovedal úver.
   </p>
   <p>
    Ide. Zdá sa, že skacká ako kameňom trafený vták. Kabát, prevesený cez ruku, zmáča sa mu
         v barinách. Nedbá. Nemyslí na nič. Je prázdny, vycivený zdnuka ako tá noc vôkol. Dotykom
         vonkajšieho diania narušené zmysly ho síce plnia akýmsi ruchom, ale sú to len tupé údery,
         ktoré nevedia v ňom vyvolať ozvenu. V tom nahluchlom stave míňa ostatok cesty bez jediného
         vzrušenia. Ani dravý čľapot vody pod mostom nevie sa vliať hukotom do zátišia jeho
         onemenia, ani čierne siluety vysokých topoľov nevedia preťať tieňmi sivé beľmo jeho
         slepoty. Nehľadá, nepoznáva, mieri rovno k výklenkom označenému domcu, chytá sa bránky,
         otvára ju istým pohybom, akoby to bol jemu celkom známy spôsob. Akoby to robil každý deň.
         Len tam dnu upadá do obáv. Ľaká sa toho, čo vykonal. Toto votrenie sa do cudzieho dvorca
         zdá sa mu veľmi smelé a ničím neodôvodnené. Je síce pravda, že tento dom patril kedysi aj
         jemu, ale dnes už nie, dnes je v ňom cudzincom, nemá tu čo hľadať, iba ak by chcel žobrať.
         Dávno predal svoj nárok cítiť sa tu doma. Dnes môžu ho odtiaľto vyhodiť ako nepohodlného a
         nevľúdneho vandrovníka. Áno. Azda by bol lepšie urobil, keby nebol sem ani vkročil, mohol
         sa len pozrieť, mohol sa len pohľadom odobrať a ísť. No hrdzavé vrznutie vrátok zadiera sa
         za ním zdĺhavo do noci ako upozornenie konca dejstva a pred ním malé, staviskami stisnuté
         priestranstvo dvorca chystá sa byť dekoráciou pre dohru. Doba pre posledné vypätie tragédie
         sa napĺňa. Musí vystúpiť.
   </p>
   <p>
    Pod kôlňou ktosi rúbe drevo. Iste je to brat. Bolo by dobre zájsť najprv za ním. Nie
         kvôli dohovoru. Nemajú sa čo dohovárať, lenže tak sa patrí z príbuzenstva. Veď sú bratia,
         jedna krv, skôr sa pochopia i odpustia si. A o to odpustenie mu azda ide, lebo cíti, že sa
         proti čomusi prehrešil. Potrebuje rozhrešenie, potrebuje zhovievavé oči, mäkké pohladkanie,
         teplý a vlažný vánok dobrotivého úsmevu, ktorý by zalial voňavou a hojivou masťou jeho
         biedu. Potrebuje posmelenie prvým dojmom, aby sa mohol odhodlať k ďalšiemu. A to u brata
         môže predpokladať.
   </p>
   <p>
    Prichodí k nemu s pokorným pozdravom. Brat sa zastavuje v robote a neochotne, namáhavo
         vlečie sa pohľadom k nemu. Nie dlho, lebo ho hneď poznáva. Dáva to najavo lenivým hlasom. —
         Ty si to, Paľo? — Paľo myslí, že sa teraz niečo stane, niečo veľmi dôležité a prepotrebné,
         ale nič sa nestáva. Brat sa nemá k žiadnemu údivu, akoby to stretnutie bolo pre neho celkom
         obyčajné, každodenné. Zohýna sa po nový klátik, zasekáva doň prudko sekeru a rúbe ďalej,
         akoby sa nebolo celkom nič stalo. Jeho veľká biela postava raz sa vysoko vypne, prehne
         ďaleko dozadu ani víchrom navalený dub, raz zas celou silou šibne dopredu, prelomiac sa v
         páse. Stále tak. Rovnako. Polienka pritom lietajú do všetkých kútov, zvoniac drevom. Sú
         poslušné a pokorné, lebo ani jedno neodváži sa ho tlknúť do čela. Paľo Klieštik hľadí
         ticho, bez slova a smutne, cíti sa ako vypudený pes, čo po dlhých, pretúlaných, hladných
         dňoch vracia sa k svojmu gazdovi po zľutovanie alebo po nový výprask. Bojí sa načať
         rozhovor. Bojí sa i odísť. Sleduje mihot ťažkej sekery v oblúku a veľké rozmachy rúk. A tak
         sa mu zdá, že to nad jeho hlavou, že brat jeho rúbe. Úzky, blýskavý pásik ostria sekery
         mihá sa mu medzi očami, mieri stále presne na čelo, kosti sa štiepia, črepy odfrkujú. Jeho
         kosti, jeho črepy. Necíti bolesť, celkom spokojný hľadí na svoje zavraždenie. V skrvavených
         a domliaganých kusoch mozgu pučia ešte akési myšlienky, chceli by sa sformovať a skĺznuť
         dolu na jazyk, lenže ten sa už čliape v hustej krvi, preto snaží sa ich vtlačiť do
         posledného zakaleného pohľadu, aby brat stačil prečítať: — No vidíš, bratku, predsa si ma
         len ty dorantal. — A brat, i keď neštiepa Paľovu hlavu, ale polienka, i keď sa nedíva do
         Paľových očí, badá výčitku, lebo akosi náhle necháva robotu, spúšťa ruky hlboko pod kolená,
         poberá sa ťarbavým knísavým krokom do domčeka, zvúc i jeho. Ide, podivujúc sa šírke
         bratovho chrbta, mocnému byvoliemu krku a veľkej spurnej hlave. Taký bol i jeho otec, takto
         žije mu v pamäti i starý otec. Celá fajta klieštikovská vyznačuje sa takýmto bujačím
         vzrastom. Nestačí už konštatovať, že len on sa na nikoho nepodal, že len on z celej famílie
         je nepodarkom, netvorom, nedochôdčaťom, lebo z otvorených dvier ponad bratovo plece
         oslepuje ho snopček teplého svetla z izby. Vchádza neisto a so zlou predtuchou. Z detských
         rokov známa izbietka s nízkou povalou a s jednoduchým, najnutnejším nábytkom, zatarasená
         neporiadkom, predkladá sa očiam. Je tu všetko tak, ako pred rokmi bývalo. Pri oblôčku s
         červenou záclonkou nad korýtkom nakláňa sa žena. Až po pazuchy nahé, hladko zaoblené a
         úbeľom presvietené ruky zabára hlboko do cesta. Zarába na chlieb. Mohla by to byť jeho
         matka. Ale nie. Tá sa už dávno odpratala a schúlila do zeme. Táto je ešte mladá, svieža v
         pohyboch, s pružným nepokojným telom a iste i s horúcimi bokmi. Je celkom vhĺbená do svojej
         roboty. Ani nebadá, že sa otvorili dvere, že ktosi cudzí vošiel do izby a teraz stojí tu
         ticho a díva sa na ňu prosebne a bojazlivo. Nevie, že v tomto okamžiku stáva sa
         predôležitou, vplyvnou osobnosťou, ku ktorej pripínajú sa posledné odvolania, nevie, že
         každý jej pohyb berie na seba vážnosť a zodpovednosť rozhodujúceho gesta, čo buďto s
         konečnou platnosťou povznáša nad všetky hodnoty alebo ničí, zavrhuje do poslednej kasty.
         Nevie nič alebo náročky robí sa nečujnou, len keď brat ju neochotne informuje, že prišiel
         švagor z Ameriky, zvŕta prudko hlavu, až žily na bielom krku jej vystupujú do ostrých,
         modrinou tienených hrán, a zmeriava si ho pozorne a dlho. Oči sa jej pritom premieňajú v
         oceľové hroty a pichajú nemilosrdne do najcitlivejších miest. Zdá sa, že svoju obeť chce
         otráviť už jedom svojho pohľadu, ale čím ďalej hľadí, tým istejšie sa uspokojuje akýmsi
         zosmiešňujúcim objavom, ktorý nakoniec utkvieva v pohrdlivom úškľabku tváre. Potom sa zase
         odvracia ku korytu s cestom. Púšťa sa do miešania, akoby tu už nebolo iné, čo robiť. Mizne
         do pozadia z nastrojenej situácie ako herec, čo skončil svoju úlohu. Zdá sa, že i
         myšlienkami sa odopäla z reťaze riešenia Paľovho prípadu. Pre ňu všetko toto je celkom
         jednoduché, vôbec nie problematické. Paľo ako prišiel, tak i odíde, len mu treba ukázať
         chrbát. Paľo Klieštik stojí vyjavený a celkom nesvoj. Vie, že počínanie tejto ženy vychádza
         z omylu, lebo on nepotrebuje vidieť ničí chrbát. Neprišiel sa sem usalašiť, chcel tu nabrať
         len posilnenie, posledné pomazanie, po ktorom by sa mu bolo ľahšie odchádzalo. Nepriberá sa
         však do vysvetľovania, hoci vie, že bez neho pôjde odtiaľto s prázdnymi rukami, ozbíjaný i
         o poslednú úfnosť. Prestupuje len z nohy na nohu na tom istom mieste, akoby mu bolo zima,
         ale nie je mu zima, len vedomie, že vec je už celkom skončená, robí ho nepokojným a
         nedočkavým. Tu už nemá miesta. Sem sa podaromnici votrel. Tu všetko už dávno prischlo v
         predsudkoch zaostrených proti nemu. Tu jeho námietky sú nevítané, vzbudzujúce chaos, odpor,
         vzburu. Bude lepšie, keď tu nepovie nič, bude lepšie, keď odtiaľto čím skôr zmizne.
   </p>
   <p>
    Pri peci na lavici sedí zamĺknutý brat. Ruky má nečinne zložené medzi kolenami a hlavu
         zvesenú hlboko pred prsia. Kedy-tedy prezrie nevľúdnym, čiernym pohľadom cez husté obočie,
         akoby sa chcel presvedčiť, či ešte stojí tu brat, a vtedy môže Paľo celkom zreteľne čítať:
         — Tak vidíš, bratku, nadarmo si sa sem ustával. — Naozaj, nadarmo. Izbietka, o ktorej si
         myslel, že bude teplá, chladne, vytvára ho stále viac zo svojho prostredia, na čokoľvek
         priloží svoj bojazlivý zrak, všetko sa odťahuje, akoby prenášal smrteľnú nákazu. Nič sa k
         nemu nepriznáva, hoci medzi týmito stenami vyrástol, na každej veci tu položenej prischýna
         jeho hmat, dych, každá vec prevzala trošku z jeho vône, ale teraz žiadna si to nechce
         priznať. Všetko ním pohŕda. Nad stolom v ošúchanom starom rámčeku visí fotografia matky.
         Sám ju tam kedysi po matkinej smrti zavesil. Tá fotografia, na ktorú sa tak často potom
         dívaval, ktorá i v snoch bývala mu pred očami. Mal by si ju ísť pozrieť. Ešte raz.
         Nakoniec. Ale nie. Nedovolili by. Neurobí už tu nič. Radšej pôjde.
   </p>
   <p>
    Dlho sa neodberá. Nemá od čoho. Jeden pohľad stačí obsiahnuť všetko. A ide bez pozdravu.
         Z dvier vyplazuje sa za ním mláčka ufúľaného svetla. Potom sa zasekáva do ťažkej tmy, čo sa
         mu lepí na sluchy i na viečka. Pri vrátkach zakvačuje sa mu do pleca olovená ruka a spoza
         chrbta pritiera sa bratov hlas:
   </p>
   <p>
    — Paľo, ja ťa nevyháňam —
   </p>
   <p>
    — Viem, — myslí si.
   </p>
   <p>
    — Ale sa pamätáš, že som ťa riadne vyplatil —
   </p>
   <p>
    — Pamätám —
   </p>
   <p>
    A ostáva sám.
   </p>
   <p>
    Hlboká noc už po prvých krokoch si ho prisvojuje. Zdalo by sa pri letmom pohľade, že
         splynie s ním na večnosť. Ale na moste vymyká sa i jej akosi náhle, bez pochybností — už
         nestačí ho žiadne opatrenie zadržať, a potom len mútne a splašené vlny zanášajú zvesť o ňom
         do bahna.
   </p>
  </div>
 </body>
</html>
