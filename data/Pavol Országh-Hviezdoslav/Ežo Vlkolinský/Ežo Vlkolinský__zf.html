<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2543176">
       </a>
       Ežo Vlkolinský
      </h2>
     </div>
    </div>
   </div>
   <p>
   </p>
   <div class="literallayout">
    <p>
     <br/>
     Pán Beňo Vlkolinský (z linaje
     <br/>
     pradeda Jóba: jak to rodostrom
     <br/>
     vám stvrdí povesený v sypárni,
     <br/>
     keď odhrniete pláchu pavučín,
     <br/>
     prach sofúkate —), zeman zarytý,
     <br/>
     kedysi najhorlivší insurgent
     <br/>
     na Vlkolíne; v slávnej obci tej
     <br/>
     držiteľ hrdý prvej kúrie
     <br/>
     i majetností spolných direktor;
     <br/>
     muž vážny, vzácna hlava rodiny,
     <br/>
     kmeť, sprevádzaný úctou napospol:
     <br/>
     dnes ľahol na máry a skončil púť
     <br/>
     pozemskú. Z vetchej veže kostolca
     <br/>
     (v ňomž i on vládnul vlastnou stolicou
     <br/>
     s vkladným erbom, v ktorej sedával,
     <br/>
     bo prísny viery otcov vyznavač,
     <br/>
     za služieb božích zhusta — nad hlavou
     <br/>
     mu prápor s chóru svislý — a vše sa
     <br/>
     v pohodlí, svojmu stavu príslušnom,
     <br/>
     prez plecia skvostná s majcom mentieka,
     <br/>
     v nej porozloživ: hlučne velebil
     <br/>
     z Tranosciusa; abo uprel zrak
     <br/>
     — nad riasne brvy šupnuv okuliar —
     <br/>
     na kazateľa: i fúz šedistý
     <br/>
     si prihladzujúc ukazovákom,
     <br/>
     na ňomžto prsteň dedičný sa skvel,
     <br/>
     počúval zbožne, v zápale jak kňaz
     <br/>
     text tohočasný umne vykladal —),
     <br/>
     z tej viežky starej, sťa by ulieval,
     <br/>
     to jemu zvonia hranou kvílivou
     <br/>
     a jemu blízko u dvier kostolných
     <br/>
     to kopú čierny hrob...
     <br/>
     Už na mukách
     <br/>
     dlel takmer, aspoň smutní domáci
     <br/>
     tak trúfali, — syn Ezech skrúšene
     <br/>
     si dumal v šerom kúte u hodín
     <br/>
     i neraz placho zazrel na otca,
     <br/>
     kým tohoto choť verná, Estera,
     <br/>
     za rezaný štít konča postele
     <br/>
     zas túlila sa, kryla do dlaní
     <br/>
     tvár, časom poutrela slzný tok —
     <br/>
     a ešte starosť kás’ ho trápila.
     <br/>
     Pokýval chvelým prstom. Skočil syn
     <br/>
     Ezechiel takoj; ale zdvihla sa
     <br/>
     i matka vtom, upustiac ručníček,
     <br/>
     a poodtisnúc syna, chorého
     <br/>
     už pýtala sa: čo mu? hlavnicu
     <br/>
     či popraviť má a či podať liek?
     <br/>
     I v kríži, ako dobrá manželka,
     <br/>
     len sama chcela si ho ošetriť.
     <br/>
     On pokrútil však hlavou záporne;
     <br/>
     i keď mu desný záduch uľavil,
     <br/>
     — bo žena preds’ len dvihla podušky —:
     <br/>
     viac šeptmo sdelil súrnu žiadosť tú,
     <br/>
     by dali papier, pero, černidlo,
     <br/>
     syn ale aby podklad opatril.
     <br/>
     Estera nevedela od divu,
     <br/>
     na syna žmurkla na znak zákazu,
     <br/>
     v spech zatitlala čierny pod čepiec
     <br/>
     si našedlý vlas, šuchla obočím
     <br/>
     a: „Ešte čo! — a nač?“ sa pýtala.
     <br/>
     Nemocný zbrhlal kruto, hlava mu
     <br/>
     pokväcla stranou, čelom vstával pot;
     <br/>
     „Estera moja,“ vetil úzkostne
     <br/>
     a v svoje ruky chvatol scivené
     <br/>
     jej pravicu, „už vkrátce odídem
     <br/>
     ku otcom od vás — skoro veta — ach,
     <br/>
     a ešte nezrobil som poriadku —“
     <br/>
     <br/>
     „Poriadok! aký?“ prudko ozvala
     <br/>
     sa manželka, i vstala s peľasti
     <br/>
     a pravou podniesla si zásterku;
     <br/>
     „či syn náš Ežo je nie jedinák? —
     <br/>
     Bár kľapäl by bol v školách, ako ja
     <br/>
     som nástojila! nesedľačil by
     <br/>
     dnes, a i mne by lepšie napotom —
     <br/>
     A či, pán manžel, obávate sa,
     <br/>
     že ja to všetko s sebou odnesiem,
     <br/>
     až príde na mňa rad —? Ba testament!
     <br/>
     Toť moje vlasy žúžeľ ešte vždy,
     <br/>
     či nie!?...“ chlp vyskubla vtom zpod čepca,
     <br/>
     a zosŕkajúc sklesla k posteli.
     <br/>
     Pán Beňo vypleštil zrak na tú reč,
     <br/>
     polykol horič zrejme, lebo tvár
     <br/>
     viac smraštil ešte, schradlú neduhom,
     <br/>
     zastenal, zdvihol ruku, upustil
     <br/>
     i dodal iba toľko: „Ezechiel,
     <br/>
     jak ctil si dosiaľ oboch rodičov,
     <br/>
     cti matku naďalej i poslúchaj —
     <br/>
     a šanuj, synku, otca mozole;
     <br/>
     no nado všetko boha nespusť sa —“
     <br/>
     Ten prívet odrieknuv, nímž pohýbal
     <br/>
     natoľko mäkkým srdcom synovým,
     <br/>
     že tento ledva stlmil hlasný plač, —
     <br/>
     priam skoršie začal k smrti pracovať;
     <br/>
     hruď dmula sa mu prudšie, krátil dych —
     <br/>
     zrak lomil sa — či svetlo haslo, bo
     <br/>
     von schumelila meteľ marcová? —
     <br/>
     Po chvíli bily staré hodiny,
     <br/>
     i prebral sa a spýtal: „Koľko to?“
     <br/>
     „Päť,“ hlesla šeptom v bázni manželka
     <br/>
     a v zásterku prúd polapila sĺz.
     <br/>
     „Päť — ani piaď — Aj, deň sa nachýlil —
     <br/>
     a slnce —,“ nedokončil, zanemel
     <br/>
     a schrkav, oči zavrel na veky.
     <br/>
     <br/>
     A pochovali Beňa s veškerou
     <br/>
     okázalosťou: jak sa svedčilo
     <br/>
     na značného tak člena rodiny
     <br/>
     široko známej, starozemianskej.
     <br/>
     Kňaz parentoval ozaj výrečne.
     <br/>
     Do venca vovil kvietkov na spôsob
     <br/>
     spomienky zásluh všetkých, jakové
     <br/>
     už zosnulý ten — urodzený pán —
     <br/>
     tak hojne vydobyl si, pokým žil,
     <br/>
     a dobro obce, cirkvi, vidieka;
     <br/>
     jak pečoval zvlášť svojich o prospech,
     <br/>
     na srdci nosil samodediča,
     <br/>
     sťa svojho onen starý Tobiáš,
     <br/>
     s manželkou tiež vždy v láske nažíval,
     <br/>
     bo bola mu aj strážnym anjelom —
     <br/>
     i požehnával jeho domu boh:
     <br/>
     to všetko spomnul pekne, dojemne
     <br/>
     a okrasou mu složil na rakev.
     <br/>
     Nakoniec menom jeho žalostné
     <br/>
     dal ‚vale‘ všetkým, vďaku za počesť —
     <br/>
     i hnul sa z dvora zástup veliký
     <br/>
     pri zvukoch teskných: ‚Ach, jak biedny, ach...‘
     <br/>
     <br/>
     A vdova žila vedno so synom.
     <br/>
     Dom spravovala ako predtým, ba
     <br/>
     i hospodárstvo pod jej dozorom
     <br/>
     sa točilo, jak plynul roku tok.
     <br/>
     Jej povel aspoň čerstvo ozýval
     <br/>
     sa s pavlačky vše; čo viac, riadne si
     <br/>
     i sama vysúkala rukávy
     <br/>
     a jako robotnica najtuhšia
     <br/>
     prác viedla predok. Syn len poslúchal —
     <br/>
     no jak sa zdalo, žili vo shode.
     <br/>
     <br/>
     *
     <br/>
     <br/>
     Je svätodušné ráno rozkošné.
     <br/>
     Sťa oko čistý blankyt nebeský
     <br/>
     sa šíre rozpäl ponad svet a hôr
     <br/>
     kdes’ za okruhom na zem pooprel:
     <br/>
     a po ňom ako modrým kobercom
     <br/>
     si vykračuje slnce, panovník
     <br/>
     ten svetla. S pliec mu skvúci splýva plášť,
     <br/>
     a pred i za ním v slávy jasote
     <br/>
     chór spevných škovránkov...
     <br/>
     I nálada
     <br/>
     kol vozduchu je taká sviatočná:
     <br/>
     jak čakal posla znad Jordána by,
     <br/>
     či ševel plamenistých jazykov —
     <br/>
     Bez šumu porozlial sa priestorom
     <br/>
     sťa jazero, čo búrok nepozná,
     <br/>
     lež večite je smavé, priesvitné.
     <br/>
     Doň hravo tečú bujných zo záhrad
     <br/>
     tu stínov sladkých vodopády, tam
     <br/>
     stých vôní jarky, ručaj vtáčích nôt;
     <br/>
     doň spŕcha rosa s líčok pivónij,
     <br/>
     veň levandule dychot plynie, doň
     <br/>
     svoj opojný kvet striasa orgován...
     <br/>
     <br/>
     — Na Vlkolíne, jak i inde snáď,
     <br/>
     pred touto práve krásnou slávnosťou
     <br/>
     mládenci zvykli milým dievčinám
     <br/>
     staviavať máje, hviezdnej za noci,
     <br/>
     keď ešte panny sladko snívajú
     <br/>
     o šťastí budúcom...
     <br/>
     A poneváč
     <br/>
     i Ezech Vlkolinských srdce mal
     <br/>
     na svojom mieste, v žilách teplú krv
     <br/>
     a oči, ktoré lipnú za pekným:
     <br/>
     nuž nie div, keď čo mládenec i druh
     <br/>
     tiež pripojil sa k jarej čeliadke.
     <br/>
     Paholci kdes’ dve šumné jedličky
     <br/>
     mu ulovili. (Radi mali ho,
     <br/>
     mladého gazdu.) Tie si tedy bol,
     <br/>
     vše podvečierkom v sade za včelín
     <br/>
     sa ukryjúc, sám rúče vyzdobil:
     <br/>
     do hladučkej ich kôrky nožíčkom
     <br/>
     narezal totiž podôb, nanajviac
     <br/>
     však srdiec, ružokvietkov ku tomu
     <br/>
     a ľalíj, pomedzi ichž obrazce
     <br/>
     sa hybkou chvojkou vinie rozmajrín;
     <br/>
     ba všetko to i vhodne zafarbil.
     <br/>
     I jako svätvečer sa pominul,
     <br/>
     dľa dohovoru v polnoc vysokú
     <br/>
     s družinou vychytil sa. Oddola
     <br/>
     zajali postať, každý na pleci
     <br/>
     si nesúc stromky, ktorých vetvice
     <br/>
     sa pri mesiačku leskle mihaly.
     <br/>
     Tak zamestnaní, došli poriadkom
     <br/>
     — a bolo skoro hornom na konci —
     <br/>
     i pred dom, v ktorom podľa rozsudných
     <br/>
     hláv dedinských čo ruža kvitla vraj
     <br/>
     najkrajšia panna — Žofka Bockovie.
     <br/>
     Dom na briežku stál strojný, nad cestou;
     <br/>
     záhradka pred ním, jejžto u dveriec
     <br/>
     ker bazičkový dychčal voňavo,
     <br/>
     kým za hrádzou si jarok zurkotal.
     <br/>
     Tu Ezech šepnul druhom: „Ostaňte;
     <br/>
     toť viešky podáte mi ponad plot —“
     <br/>
     a do záhradky vošiel tíško sám;
     <br/>
     tam pod oblôčky dal sa do práce
     <br/>
     i onedlho máje zasadil.
     <br/>
     Kým sádzal ich, vše vzozrel mimoďak;
     <br/>
     no v okienku len luny obličaj
     <br/>
     sa skvel — preds’ ona spala v čase tom,
     <br/>
     ba možno práve toho zrela v snách,
     <br/>
     kto pod jej oknom túžil. Za svet by
     <br/>
     ju nedal zbudiť, prerušiť jej sna!
     <br/>
     nech spí — Veď skoro i tak svitne deň,
     <br/>
     turíčna slávnosť: a on v nádhere
     <br/>
     zdôb sviatočných si uvidí ju zas
     <br/>
     nad sviece krajšie v chráme plápolať,
     <br/>
     na ústkach zvonný spev a modlitby
     <br/>
     horúci zánet v duši — Nechže spí —
     <br/>
     Nuž z hĺbky srdca zaželal si len:
     <br/>
     jak totie jedle v horskom obvode
     <br/>
     sa k smrečkom švárnym rady tesnaly,
     <br/>
     i ona, ktorú láskou zobjal on,
     <br/>
     by večne sa tak k nemu túlila —
     <br/>
     „— Hej, Ežo! driemeš?“ zvolali naň vtom.
     <br/>
     „Šak ešte máme sadiť, hybaj —“ Šli —
     <br/>
     <br/>
     I nie div tedy: slnko nastalé
     <br/>
     že nemáličko zarazilo sa,
     <br/>
     keď stromky, ktoré v bralách vídalo
     <br/>
     donedávna v hrách s vrstvou rozmilých,
     <br/>
     mu prišlo razom v obci uvítať.
     <br/>
     No lúče jeho najskôr uhádly,
     <br/>
     jak a kým cieľom jedle došly ta:
     <br/>
     bo ani vtáčky priam sa rozlietly
     <br/>
     i sadly na chvoj; každý ihličku
     <br/>
     si vyzrel za korisť — Hja, vtáčky to,
     <br/>
     čo miesto zrnka rosu zobkajú:
     <br/>
     a na ihličkách totých najsladšie
     <br/>
     jej krôpky, perly lásky visely.
     <br/>
     I maly ozaj pravú hostinu
     <br/>
     na májoch sviežich — Len keď popod ne
     <br/>
     sa mihol devy utešený zjav,
     <br/>
     čo prišla uviť z kvieťat perečko,
     <br/>
     jej čarné rúcho, čistý tváre pyľ —
     <br/>
     či keď sa dvormi zjagal partíc jas
     <br/>
     u neviest, ktoré zrejme mienily
     <br/>
     už do kostola — v uličkách tiež ruch:
     <br/>
     len vtedy slniečko sa ocitlo,
     <br/>
     prebralo z onej vnadnej rozkoše:
     <br/>
     i pospešilo nebom, zbadajúc,
     <br/>
     jak dlhú ešte púť má pred sebou! —
     <br/>
     <br/>
     — U Vlkolinských pokoj slávnostný
     <br/>
     tiež rozhostil sa. Včasne čeliadka
     <br/>
     si odbavila všetko, čokoľvek
     <br/>
     sa pri gazdovstve musí pokonať,
     <br/>
     či piatok a či sviatok značí deň.
     <br/>
     V stavaniach tedy ticho, po dvore
     <br/>
     i čisto k tomu.
     <br/>
     Kde sa jaksi preds’
     <br/>
     kus opozdili: bolo v kuchyni.
     <br/>
     Ezechiel aspoň drahne sedel už
     <br/>
     u stola v prednej — čakal raňajky;
     <br/>
     no nedajbože vyčkať — Divil sa,
     <br/>
     tým viac, bo ani matky nevidel
     <br/>
     dnes ešte; proti zvyku vystala
     <br/>
     i od služby: nuž zticha prespieval
     <br/>
     za rannou i tú ‚Přijdiž, Duchu —‘ sám.
     <br/>
     Nevedel poňať, čo sa mohlo stať.
     <br/>
     Hnul sebou, že sa pôjde presvedčiť;
     <br/>
     vtom ale šťuklo v dverách —
     <br/>
     Vkročila
     <br/>
     mať strmou chôdzou. Čosi na miske
     <br/>
     priniesla i priam drgla pred syna.
     <br/>
     Dnu rascová polievka špľachla, zrel;
     <br/>
     i ešte čudnejším mu: výročná
     <br/>
     preds’ slávnosť — a toť, aká objedza!
     <br/>
     Chcel pozrieť na matku; no nechal tak,
     <br/>
     neriekol slova, — prichytil sa jesť.
     <br/>
     Však matka zastala si oproti,
     <br/>
     zrak pohrúžila doň (bol nevľúdny),
     <br/>
     a na roh stola vzprúc sa, riekla mu:
     <br/>
     „Ty, Ežo! — ty len chceš ma dopáliť,
     <br/>
     bárs vystríhala posiaľ som ťa dosť —
     <br/>
     Kde blúdil si zas noci predošlej,
     <br/>
     há? — Neodtajíš! lebo, tuláku,
     <br/>
     i nocou ťa ja zápäť sprevádzam:
     <br/>
     keď usnem, iní za mňa strehocú —
     <br/>
     znám kľučky tvoje — tedy?“
     <br/>
     Ezechiel
     <br/>
     pozdvihol oči, vzhliadnul matke v tvár,
     <br/>
     vtom zapýril sa; složil lyžicu,
     <br/>
     i opäť vzozrúc, krotko odvetil:
     <br/>
     „Nie, netajím; bol som — šak viete, kde —“
     <br/>
     a kukol oknom —
     <br/>
     „Viem!“ mať nevrle
     <br/>
     mu odsekla, až zvrátil spešne zrak,
     <br/>
     i ťažko polkla. „No ty ešte vždy
     <br/>
     nevedieť zdáš sa: že to protiví
     <br/>
     sa mojej vôli, synku! A preds’ som
     <br/>
     ti to už dudala, i za otca
     <br/>
     (och, keby ťa bol lepšie zavracal!
     <br/>
     a nie ti povoľoval vo všetkom —);
     <br/>
     ba neraz-nedva som ťa úprimne
     <br/>
     i upomla — Ty ale, zrejmá vec:
     <br/>
     dnu jedným uchom, druhým pekne von
     <br/>
     si všetko púšťal; túrnul naoko
     <br/>
     a pritom ďalej svoje vyčíňal,
     <br/>
     nu, pravý potmehúd, krt — Teraz však
     <br/>
     ti zahudiem ja (vtom sa vypäla),
     <br/>
     mňa nebudeš viac vodiť za nosom!
     <br/>
     Dnes ostatný môj ortiel zneje, čuj:
     <br/>
     Tú ledačinu nikdy nevezmeš,
     <br/>
     kým žijem! a keď budem umierať,
     <br/>
     i v závete ti prísne zakážem —
     <br/>
     vieš, Ežo? nikdy! (v doklad do dlane
     <br/>
     si pľasla päsťou). To si pamätaj!
     <br/>
     Ja prelomím ti tvoju hlavatosť!
     <br/>
     ja uvidím —“ A stiahnuc obočie:
     <br/>
     „Čo neješ!?“ doložila zhrozene.
     <br/>
     „Ďakujem,“ vetil chladnokrvne, bár
     <br/>
     ho jedno slovo ozaj pobodlo,
     <br/>
     lež prevýšil sa; „už je po jedle —
     <br/>
     je preslanô —“ S tým na stoličke sa
     <br/>
     popravil, sšimral prsty po skráni
     <br/>
     i podoprev sa na stôl, nadpriadol
     <br/>
     tak potichu: „No, mamko, dovoľte
     <br/>
     raz riecť i mne; som preds’ už dospelý.
     <br/>
     Čo máte proti Žofke? povedzte.“
     <br/>
     „Čo!?“ zdupnela. „Čo? — Že je sedliačka,
     <br/>
     že —“ zajakla sa. On sa uškrnul,
     <br/>
     zhral prsty po stole. „To?“ pýtal sa,
     <br/>
     „to? — dajsabože! Vaše zemianstvo
     <br/>
     či nepošlo tiež dolu Dunajom
     <br/>
     i s košútkami, pani matko? jak?
     <br/>
     Ba utenulo, veru, žiadna plť
     <br/>
     ho nedohoní viacej! — Ale, hľa,
     <br/>
     i Žofkina mať bola zemianka,
     <br/>
     veď z rodu Vlkolinských pochodí —“
     <br/>
     „Čuš mi s tým!“ skočila mu do reči;
     <br/>
     „aj pochodila — vydedili ju,
     <br/>
     hej — lenže ty to ani nechápeš! —“
     <br/>
     „Dosť na tom: neviete jej pohany —“
     <br/>
     „Viem!“ vrkla. „Akú?“ „Takú: za cudzie
     <br/>
     sa groše parádi —“ „To nepravda!“
     <br/>
     vykríkol Ezech, zbledol, zachvel sa,
     <br/>
     vstal — však zas sadnul. „Utrháčstvo to! —
     <br/>
     No, počujte i vy môj úmysel:
     <br/>
     Ja slúchal som vás posiaľ vo všetkom,
     <br/>
     i poslúchal som, lebo matku, rád;
     <br/>
     v tom ale jednom niet mi rozkazu,
     <br/>
     to nejde nijak! nemôže byť, boh
     <br/>
     môj svedok, mamko! — Upokojte sa.
     <br/>
     Viem, vám sa páči vaše krstňa, viem:
     <br/>
     tú za nevestu by ste chceli mať,
     <br/>
     i česť jej všetka; ale darmo je:
     <br/>
     — a tu ver’ každý mne dá za pravdu —
     <br/>
     kde o mne je reč, mojom o srdci,
     <br/>
     tam výlučne ja právo voľby mám:
     <br/>
     a mne sa ľúbi Žofka jedine.
     <br/>
     Len tú si vezmem — Upokojte sa —“
     <br/>
     „Čo!?“ zdupkala, až čipky čepca jej
     <br/>
     sa pootriasly, oči podbehly
     <br/>
     jej krvou, zvrávorala pohnutím
     <br/>
     i zhíkla — „nuž ty! ty sa protiviť
     <br/>
     mi budeš, papľuh? opovážiš sa
     <br/>
     mne protirečiť? moje myšlienky
     <br/>
     mi prekrižovať? — Či vieš, že som mať
     <br/>
     i otec v jednom? Vieš, čo vo štvrtom
     <br/>
     na veky stojí? — Ale horký vieš,
     <br/>
     ty rebelant! — Šak počkaj, poviem ti
     <br/>
     hneď inšie — Ale prečo nevstaneš,
     <br/>
     keď shovára sa s tebou rodič, há?
     <br/>
     neúctivec! — seď, bodaj — Nuž či vieš,
     <br/>
     človeče! že tu všetko moje je,
     <br/>
     či dom, či role, celý majetok?
     <br/>
     tvoj otec že len prilepil sa a
     <br/>
     čo palec na prístupky prišiel sem?
     <br/>
     či vieš to? hovor!“ — „Od vás počúvam —“
     <br/>
     „Vieš, že ti otec neporučil nič,
     <br/>
     ni byľky márnej?“ — „Chudák, nemohol —“
     <br/>
     „Vieš tedy, že tu pani som len ja,
     <br/>
     a rozhodovať môžem, ako chcem,
     <br/>
     môj rozkaz platí všetky nad súdy,
     <br/>
     a tys’ len črviak...?“ Stisol plecami.
     <br/>
     „Keď vieš, i to vedz: od dneška si nie
     <br/>
     viac mojím synom! navždy odriekam
     <br/>
     sa ťa i vymietam ťa zo srdca —
     <br/>
     Vstaň môjho od stola! a zpod strechy
     <br/>
     mi vystúp mojej! Ber sa, kade chceš —
     <br/>
     a vrátiť sa sem kedy, boh ťa chráň! —
     <br/>
     Som vdova a dnes umrel mi i syn:
     <br/>
     i budem sama, sama ako trsť,
     <br/>
     sťa jabloň obráňaná — Rušaj priam!
     <br/>
     choď!“ ukázala rukou na dvere
     <br/>
     a jak mrak hrozný bol jej obličaj...
     <br/>
     <br/>
     On iste toho konca nečakal,
     <br/>
     čo viac, v deň taký! — váhal, myslel ísť
     <br/>
     i zas len zostal. Až keď skríkla znov’:
     <br/>
     „Si hluchý!?“ sosbieral sa, s klina sňal
     <br/>
     si mentiečku i líščiu čapicu,
     <br/>
     a šupnul dvermi, slovka nerečúc,
     <br/>
     len vzdychnúc zľahka, zrejme príkrosťou.
     <br/>
     <br/>
     Povedľa cestou ľudia medzitým
     <br/>
     už prechádzali vážne do chrámu:
     <br/>
     vše v slnku zblýskal zlatých čepcov jas,
     <br/>
     skvost mentiek, parta, hodváb lunivý —
     <br/>
     Začuli ostrú vravu u Beňov;
     <br/>
     zo zvedavosti stíchli postupom,
     <br/>
     i fľochli starej hrušky prez vetvy
     <br/>
     (čo stála kde-tu v kvete v záhradke)
     <br/>
     do okien: ale zvedieť nemohúc
     <br/>
     ni vysvetliť si kriku príčinu,
     <br/>
     šli zvoľna ďalej...
     <br/>
     A len Ezechiel
     <br/>
     von mykol, zvony slávne zahraly:
     <br/>
     ich velebný tón letel údolím
     <br/>
     čo anjel-zváč a všade hlásil sa,
     <br/>
     z dom’ do dom’ ťuknul v okno peruťou
     <br/>
     i volal ostro, volal láskavo:
     <br/>
     ó, poďte! poďte! poďte! —
     <br/>
     Estera
     <br/>
     tým precitla vraz z búre duševnej:
     <br/>
     v um svitol jej deň slávny; povedľa,
     <br/>
     aj, zbožných húfy... Ako? boží Duch
     <br/>
     len jej dom mal by obísť? Užasla.
     <br/>
     Skrušená padla na podlahu vtom,
     <br/>
     i na kolenách, ruky skľúčené,
     <br/>
     vhor zdvihla zrak a z hlbín vyvzdychla:
     <br/>
     „Môj bože! odpusť moje hriechy mi...“
     <br/>
     <br/>
     *
     <br/>
     <br/>
     Od Beňov neďaleko, lenže za
     <br/>
     potokom, ktorý tiekol cez obec,
     <br/>
     ju pozdĺž krájal takmer napoly,
     <br/>
     brat Beňov starší býval: Eliáš.
     <br/>
     Pravdaže starec, ale k podivu,
     <br/>
     bez šedín, prostý, rezký ešte vždy
     <br/>
     natoľko, že sa mnohí mýlili,
     <br/>
     za mladšieho ho držiac od Beňa,
     <br/>
     kým tento vskutku mladší toť už hnil.
     <br/>
     <br/>
     Tiež mal sa dobre. Hodné gazdovstvo
     <br/>
     uhájal; klopotil sa, hrdlačil
     <br/>
     a skývraživo sháňal na hŕbu,
     <br/>
     sťa keby celý svet chcel obsiahnuť:
     <br/>
     a všetko vzdor tomu, že pre koho
     <br/>
     ni nemal sporiť, bo veď potomka
     <br/>
     mu nedoprial boh — Sestru Zuzanu
     <br/>
     síc’ obdaril bol hojne drobizgom
     <br/>
     tým, k tomu ovdovela zavčasu
     <br/>
     i v nebárs pomeroch sa octla, bo
     <br/>
     pán švagor Daniel — pravdu hovoriac —
     <br/>
     nu, popíjal si pilne do smrti;
     <br/>
     no že len dcérky mala: bezdetný
     <br/>
     brat naskrz nemal vôle dajedno
     <br/>
     vziať za svoje; a ženin — Judkin — rod
     <br/>
     zval v istej pýche zavše háveďou.
     <br/>
     <br/>
     Tým horšie s bratom Beňom ráčil sa.
     <br/>
     Zajedno už to strašne škrelo ho,
     <br/>
     že otec do škôl Beňa vypravil
     <br/>
     (kdes’ do Gemera...) a rad rokov naň,
     <br/>
     až po jurátstvo takmer (pokým sám
     <br/>
     nezomrel), mnohý tvrdý dvadsiatnik
     <br/>
     utrovil z dúžej mošny: jeho však,
     <br/>
     ledaže stihol prebŕsť donátom,
     <br/>
     už privrel ku pluhu a robotou
     <br/>
     i v samom vzraste tela zaväzil.
     <br/>
     Len tým sa zviedlo, že brat Beňo raz
     <br/>
     i jurasorom stal sa, tykal si
     <br/>
     so slúžnodvorským; slovo v stolici
     <br/>
     mal aké-také: kým on, Eliáš,
     <br/>
     hoc zeman tobôž, navždy krpčiarom
     <br/>
     toť musel zostať, k hrude prikutý
     <br/>
     a bez povážky — I jak by mu to
     <br/>
     nebolo oči klalo dôsledne
     <br/>
     a neškvarilo jatrá závisťou!? —
     <br/>
     Ku tomu prišiel proces rodinný,
     <br/>
     čo okľukami vliekol sa sťa had
     <br/>
     i trval veľké roky. Eliáš
     <br/>
     po smrti otca totiž vo všetkom
     <br/>
     bol zostal; i jak šťastný držiteľ
     <br/>
     odoprel rovný diel dať Beňovi:
     <br/>
     vraj preškoloval hodne navyše,
     <br/>
     kým on naň robiť musel — teraz nech
     <br/>
     sa z črepa živí! a ak orať chce
     <br/>
     pán veľkomožný, tož nech diplom si
     <br/>
     čo lán či stráň v šír, pozdĺž rozprestrie;
     <br/>
     nuž preto skrsnul medzi nimi spor.
     <br/>
     A toto bolo, čo ich ešte viac
     <br/>
     rozdvojilo a sťa tie póly dva
     <br/>
     i odcudzilo — najmä staršieho!
     <br/>
     (hja: on bol, ktorý prehral pravotu
     <br/>
     vzdor, že i novonarodeniatka
     <br/>
     mu čepček šupla Judka do vačku —),
     <br/>
     hej, toho natoľko, že verejne
     <br/>
     sa zaprisahal: nikdy, prenikdy
     <br/>
     vraj neprekročí jeho noha viac
     <br/>
     Beňovho prahu! — I ver’ držal sľub:
     <br/>
     ni neobzrel sa v stranu Beňovu,
     <br/>
     ak povedľa šiel, vše odvrátil zrak;
     <br/>
     a mohol sa aj buchnúť stretnutím
     <br/>
     doň abo jeho vážnej manželky:
     <br/>
     čo kameň odrazil sa — najviac ak
     <br/>
     zahmkal, odpľul — a už drobčil diaľ.
     <br/>
     Tu Beňo onemocnel osudne.
     <br/>
     Nuž navštívil ho asnáď? Prehorký!
     <br/>
     bárs vedel, že ver’ Beňo zabudol
     <br/>
     už dávno na hnev, i čul, že si ho
     <br/>
     —preds’ brata — viac ráz žiadal ku sebe,
     <br/>
     čajs’ odobrať sa — Nie, ni netúrnul;
     <br/>
     ba ani neišiel mu na pohreb.
     <br/>
     <br/>
     — Nuž Ezech v onen sviatok turíčny,
     <br/>
     keď prísna mať tak nemilosrdne
     <br/>
     ho vypudila z domu do sveta:
     <br/>
     kam mal sa vrhnúť, chudák? — Po službách
     <br/>
     jak vyšiel z chrámu, kde sa otužil
     <br/>
     čo pravý kresťan viery vzrušením
     <br/>
     (dač, možno, pohľadom i na Žofku:
     <br/>
     veď v prvej sedela čo svätica
     <br/>
     v belostnom rúchu, zánet na líčku,
     <br/>
     jas lúčov kolo nej, i bolo čuť,
     <br/>
     jak zvonným dúškom i chór preráža), —
     <br/>
     z kostola, vravím, jak sa ubieral
     <br/>
     i ocítil sa zrazu samotným:
     <br/>
     len prirodzená vec, že bez dlhých
     <br/>
     okolkov (predsa k svojmu dľa otca!)
     <br/>
     hor’ vodou šibol prosto k strýkovi.
     <br/>
     <br/>
     Ten oči vyvalil. Bo Ezechiel,
     <br/>
     ač vravel s ním i uctieval ho vždy,
     <br/>
     preds’, rodičom snáď kvôli, nechodil
     <br/>
     ku nemu.
     <br/>
     „Ľaľaď! — Vitaj, mi fili
     <br/>
     Balthazáre či Ezech —“ ozval sa,
     <br/>
     i od stola mu v stretky pricupkal.
     <br/>
     „Tos’ ty!? hm,“ odpľul, ruky založil
     <br/>
     si krížom nazad; „veru, novina,
     <br/>
     a aká! — I rec, synku, čo bys’ rád?“
     <br/>
     (porozkročil sa a nadstavil sluch).
     <br/>
     Ezechiel okúňal sa s farbou von;
     <br/>
     konečne ale musel vykrámiť,
     <br/>
     čo za príčina dohnala ho ta.
     <br/>
     „Tak!?“ stákal Eliáš a na päte
     <br/>
     sa zvrtol —„Tak? hm!“ streknul zas —„Či tak?“
     <br/>
     požmurkal očami; a cmuľknuv si
     <br/>
     ret: „íha!“ spískal, „íha!“ — Vystrel sa
     <br/>
     (bol územčistý, ale svalitý);
     <br/>
     i prihladiac si chvisty narudlé,
     <br/>
     nadpriadal: „Tisíc! — pekná historka!...
     <br/>
     Hja, chlapče! tvoja horenosá mať
     <br/>
     sa nazdá, že ty druhý Beňo si,
     <br/>
     ktorého takto (ukázal mu i
     <br/>
     vtom odpľul) okrúcala na palec,
     <br/>
     i zahuckala neraz proti mne,
     <br/>
     tá —! (zahrozil sa smerom k oblokom).
     <br/>
     I dobre máš, keď nedáš sa — buď chlap!
     <br/>
     Ty predsa nosíš klobúk! ktorý vždy
     <br/>
     viac stojí, ako všetky čepúchy,
     <br/>
     a čo by boly zlaté, kochlaté! —
     <br/>
     Ba chlap si! (potľapkal ho po pleci)
     <br/>
     chlap, užtoveru! — Ale bližej poď;
     <br/>
     si doma, neboj! — Hm-hm (pousmial
     <br/>
     sa potuteľne, kol úst schamril si,
     <br/>
     dnes ráno vyholených na hladko,
     <br/>
     i jak by čos’ bol našiel, poskočil).
     <br/>
     Mňa to len teší, že si prišiel sem,
     <br/>
     len teší! ver mi — Akožeby nie?
     <br/>
     toť nemám syna! nemám — Nahraď ho! —
     <br/>
     A u mňa práce nazbyt, Ezechiel,
     <br/>
     až prez hlavu! — Šak z toho, otec tvoj
     <br/>
     čo nezabral mi, nezmarhal som nič,
     <br/>
     skôr pričinil, skôr! — Nuž, dosť robôtky
     <br/>
     tu pre teba! a keď sa obabíš
     <br/>
     dľa chuti, i pre ženu, pre deti,
     <br/>
     pre — Ale dívaj! kde som zašiel až? —
     <br/>
     Saď, synku, slož sa. Starká! —
     <br/>
     (Judka vtom
     <br/>
     dnu vkĺzla, i že zrela Ezecha,
     <br/>
     až zmiatla sa —) Daj dobrý obed hneď!
     <br/>
     toť synovec je naším hosťom dnes,
     <br/>
     i zajtra, i vždy... čuješ?“ Fľochla a
     <br/>
     von dvermi cúvla celá zjašená.
     <br/>
     Eliáš ale sebou potiahov
     <br/>
     synovca, sám hneď myknul za vrchstôl,
     <br/>
     i sedel už a živo hnieždil sa;
     <br/>
     i jako Judka jedlo priniesla,
     <br/>
     vo vytržení núkal: „Ezko! jedz,
     <br/>
     jedz, Judka moja, — pravá objedza! —
     <br/>
     Ba, prisámbohu! veľmi teší ma...“
     <br/>
     (Dosť ľahko, hútal pritom: Predsa raz
     <br/>
     sa vyvŕšim! — ač pozde, lepšie preds’,
     <br/>
     jak keby nikdy! — Jeho všetečnosť
     <br/>
     ten aspoň náter mala — Kto ho vie?)
     <br/>
     <br/>
     — Mať, jak len zazvonili z kostola,
     <br/>
     priam prikryť dala, a to obrusom
     <br/>
     stôl činovatým, aký najkrajší
     <br/>
     len mala v truhle, samý po ňom kvet;
     <br/>
     naň ihneď slietly hajná koláčkov —
     <br/>
     nu, veď sú sviatky! —
     <br/>
     Čaká, čaká; no
     <br/>
     Ezecha len niet, neprichodí — Už
     <br/>
     videla oknom kŕdle ľudí prejsť,
     <br/>
     však zo žiadneho nevylúčil sa.
     <br/>
     Ni v ostatnom ho vidieť nebolo;
     <br/>
     ba, čoho takmer obávala sa,
     <br/>
     bo veď len pohlo by ju ešte viac,
     <br/>
     že ráno: ak tak povedie sa s ňou:
     <br/>
     nie, i tá sama prešla s pannami.
     <br/>
     To zmýlilo ju čajsi; potrela
     <br/>
     si pravé oko. „Mara!“ ku slúžke
     <br/>
     vtom preriekla „choď! popozeraj preds’,
     <br/>
     kde trčí Ezech? — Zaber podjedným
     <br/>
     aj do čeľadnej jedlo paholkom —“
     <br/>
     Šla. Brúsila sem-tam, sa spytujúc,
     <br/>
     či nevideli kde ich gazdíčka?
     <br/>
     A pravda, pritom neomeškala
     <br/>
     ni podštrknúť tej-ktorej babke: „Jój!
     <br/>
     kej vedeli ste, čo sa stalo vám
     <br/>
     dnes u nás! — Strašnô! — onô — ale že
     <br/>
     ma neprezraďte —“ (‚Šu-šu‘ — a šla diaľ);
     <br/>
     no vzdor kutaniu nedopadla naň.
     <br/>
     Až keď i druhú — Katru — vyslala
     <br/>
     Estera, tej sa takoj zdarilo
     <br/>
     ho vyňuchať. Sťa diablom posadlá
     <br/>
     pribehla s náveštím: „Je — u Elov!
     <br/>
     tam, urodzenká — zazrela som ho!
     <br/>
     a sedí už aj s nimi pri stole;
     <br/>
     hej, na môj’ pravdu! —“
     <br/>
     Čujúc Estera
     <br/>
     chýr tento, málo že nespadla s nôh:
     <br/>
     tak zhrozila sa. Ako? Ezechiel
     <br/>
     ku najväčšiemu nepriateľovi
     <br/>
     i jej i muža — svojho otca to! —
     <br/>
     ku tomu falošníku, predrelcu,
     <br/>
     netvora bez duše i bez boha
     <br/>
     sa utiecť vedel vlastnou pred matkou!?
     <br/>
     Neuznal za hodné ju odpýtať?
     <br/>
     a sľúbiť, že jej žiadosť vyplní
     <br/>
     a nikdy nebude sa protiviť?
     <br/>
     keď ona preds’ mu iba dobre chce,
     <br/>
     oň stará sa, v ňom žije jedinom...?
     <br/>
     „Och, to je mnoho! mnoho!“ vyjakla,
     <br/>
     ku srdcu chmatnúc; „och, ten nepodar! —“
     <br/>
     S tým sama zasadla si k obedu.
     <br/>
     No muška uniesla by na krielci,
     <br/>
     čo utrovila; všetko pošlo zpät.
     <br/>
     <br/>
     Po jedle chcela bohu poslúžiť;
     <br/>
     však podivné, ni k tomu prípravy
     <br/>
     nenašla jaksi v duši — Na knižku
     <br/>
     složila ruky a tak dumala —
     <br/>
     Vtom zvony zhlaholily na nešpor;
     <br/>
     i vzchopila sa: a ich zvukohra
     <br/>
     čím diaľ, tým trúchlivejšie znela jej,
     <br/>
     sťa pri pohrebe — Pustila sa v plač;
     <br/>
     i skloniac sirú hlavu na ruky,
     <br/>
     jak zvonov súzvuk vlnou dorážal,
     <br/>
     vše skvílila i vykladala tak:
     <br/>
     „Ach, nemám, nemám viac už nikoho!
     <br/>
     i syna pochovala som si dnes —
     <br/>
     ja biedna mať! — ja vdova úbohá —
     <br/>
     ó, bože! čoho som sa dožila
     <br/>
     na starosť!? čoho! koľkej neresti!
     <br/>
     ja slabá žena, osamelá, ach —“
     <br/>
     <br/>
     V kuchyni, ako ráno výstup ten,
     <br/>
     i teraz jej kviľ čuly služobné;
     <br/>
     no poneváč ju znaly rozhodnú
     <br/>
     čo hospodyňu, matku čeľadnú
     <br/>
     i kazárku vše, ktorá netrpí
     <br/>
     rád nežiadaných od kohokoľvek:
     <br/>
     nemaly smelosti dnu vstúpiť k nej,
     <br/>
     tým menej v nárku jej ju potešiť.
     <br/>
     <br/>
     A cestou kto-ten teraz ešte skôr
     <br/>
     sa pozastavil, sliedil očima
     <br/>
     a uchom dychtil niečo uloviť;
     <br/>
     smiech pritom — možno, škodoradosti —
     <br/>
     mu uťahoval kútky — Podistým
     <br/>
     už mnohý vedel zvláštnom o spore;
     <br/>
     zlá povesť všehdy bystré nohy má...
     <br/>
     <br/>
     Jak zmĺkly zvony, poutíchla tiež.
     <br/>
     Zodvihla hlavu, slzy utrela;
     <br/>
     s tým popravila čierny čepiec si
     <br/>
     i pritúžila stužkou pod bradou,
     <br/>
     tak chvatne jaksi, že sa v spechu tom
     <br/>
     zo slučiek skoro stály hrdúsky,
     <br/>
     i pridusiac vzdych schválne: „Ale nech —
     <br/>
     nech!“ vyrkla srdnate. „Keď šiel, nech šiel!
     <br/>
     ten zanovit! — To nedožije ver’,
     <br/>
     bych ja sa prosila mu! Ja som mať!
     <br/>
     jedine moje môž’ byť navrchu —
     <br/>
     I škoda každej slzy! — Dúfam, boh
     <br/>
     ma neopustí — on je radcom vdov
     <br/>
     i pomocníkom, on —“ A ukrotlá
     <br/>
     začala vo spevníku prehrebať,
     <br/>
     a nájduc pieseň, hlasom trasľavým
     <br/>
     nôtila: jakí stáli povždy sú,
     <br/>
     čo Sion, hradby jeruzalemské,
     <br/>
     tí, ktorí v Pána stále dúfajú...
     <br/>
     <br/>
     *
     <br/>
     <br/>
     A Ezech ozaj pevne prilipol
     <br/>
     u strýka. Nielen sviatky turíčne
     <br/>
     že strávil v jeho dome vítaný
     <br/>
     (len Judka jaksi zazerala naň
     <br/>
     a patrne sa hrýzla v sebe), lež
     <br/>
     i robotný deň, ktorý nastúpil
     <br/>
     hneď nato, tam ho našiel: ako včas
     <br/>
     za rána už bol dlubal pod cieňou,
     <br/>
     čos’ strúhal, dlabal, vŕtal: ku čomu
     <br/>
     strýk Eljaš, klobúk majúc na uchu
     <br/>
     a boky podpreté, sa s úľubou
     <br/>
     uškieral, hlavou krútil — nebodaj
     <br/>
     si bláhal: Robotník, a bez plače!
     <br/>
     bo najviac čo mu denne dá vše jesť —
     <br/>
     „Hm —tak!“ mu prisvedčil. „To javorec!
     <br/>
     šak, synku? Bude z neho kosisko?
     <br/>
     A kebys’ znal, kde som ho vyňuchal!?“
     <br/>
     „Kde, strýku, kde?“ sa spýtal synovec,
     <br/>
     no ďalej majstroval. „Hm! — v Brde až
     <br/>
     tá potvora ti rovno svietila,
     <br/>
     a nad priepasťou! málo chybelo,
     <br/>
     že som ju nepremeral — Ale, hľa,
     <br/>
     i z toho vidíš, že si nelením,
     <br/>
     bárs starý, ani takých po pekliech
     <br/>
     sa driapať, ver’ nie! — uč sa odo mňa!“
     <br/>
     „Var’ nemyslíte,“ Ezech prerval ho,
     <br/>
     „že štítil bych sa ktorej roboty?“
     <br/>
     „Oj, nie!“ sa sponáhľal strýk, „božechráň!
     <br/>
     Viem, že si ani doma pod pecou
     <br/>
     nelíhal, ačpráve tam posluhy
     <br/>
     vždy bolo až moc! Budeš tedy, viem,
     <br/>
     i tu sa usilovať, budeš — Hľaď,
     <br/>
     tam i tam v streche mrcha pazuchy!
     <br/>
     až po ten šiar! Len snopkov naviazať
     <br/>
     a pošiť — šúpy stoja v záčine —
     <br/>
     I pokrov domu skoro opraviť
     <br/>
     sa zíde; lenže v hore ešte klát!
     <br/>
     a (šepnul) v cudzej...“ „Furták, strýko, ste!“
     <br/>
     sa Ezech zasmial. „Nono,“ priam mu strýk,
     <br/>
     pohroziac čudne prstom skvačeným;
     <br/>
     „mlč!“ zžmurkal. „Potom — potom, ale dosť! —“
     <br/>
     a odpľuv, postrečkoval po cieni.
     <br/>
     „I rob len, synku! Ale nezabuď
     <br/>
     dák’ do hrabieľ, toť, zuby povsádzať:
     <br/>
     by naša hospodárka šmŕľavá,
     <br/>
     no robotnica ani víchrica!
     <br/>
     — nie ako čiasi pani Hestera —
     <br/>
     čím mala narábať: keď štepnice
     <br/>
     a trávniky nám príde pokosiť,
     <br/>
     a ty sa chytíš svojho javorca!
     <br/>
     tak po chlapsky! šak, Ezech? Pravda! — A
     <br/>
     čis’ videl, koľké trávy máme tam?
     <br/>
     Nech nepľuvnem viac, ak nie vyše mňa!
     <br/>
     nech —“ „Ibák lopúch a či konský štiav,“
     <br/>
     prehodil Ezech. „Perse! bršlica,
     <br/>
     žitnačka, mádra — fajné zeliny —
     <br/>
     Hm, pohodlný rok — Len prikladať
     <br/>
     vždy ruky! Chleba, úfam, dostačí...“
     <br/>
     <br/>
     Tam tedy prebol leto Ezechiel;
     <br/>
     za letom jeseň, plnú všakých prác,
     <br/>
     tiež prekonal tam; ba i pozdejšie
     <br/>
     len zostal.
     <br/>
     Ako dáky paholok
     <br/>
     (strýk horkýže by teraz ponajal!)
     <br/>
     tak robotoval po mrak od svitu
     <br/>
     a vždycky s tou najväčšou ochotou
     <br/>
     a chuťou bez únavy: vzdor tomu,
     <br/>
     že ani snáď sám nevedel si dať
     <br/>
     odpoveď na to: Nač to všetko je?
     <br/>
     tá služba otrocká? ten chvat i pot?
     <br/>
     to prepínanie svojich mladých síl?
     <br/>
     — Tu pri dome sa našlo všeličo,
     <br/>
     čo treba bolo odbaviť; tu zas
     <br/>
     rad iných vecí mimo gazdovstva
     <br/>
     (tých, čo sťa lúče šibú navonok)
     <br/>
     sa prihrnul a vliekol bez konca:
     <br/>
     napríklad v horách hotovenie dŕv
     <br/>
     ku zime, — v holi pastva zporiadky,
     <br/>
     nad salašom vše dozor, — zápasy
     <br/>
     pri klčovaní chrastí, poľných ciest
     <br/>
     opravy — a tak ďalej; všetko to
     <br/>
     on podnikol i zdolal vďačne, bárs
     <br/>
     dosť oštary mal pri tom. Robôt však
     <br/>
     jak svitla doba: tu len ešte bol
     <br/>
     vo svojom živle! Ako pravý lev
     <br/>
     sa v kosbu vrhol; radok za radkom
     <br/>
     len hrčal spádom ani ručaj z hôr.
     <br/>
     Zatým zas nastúpilo svážanie:
     <br/>
     ten najrezkejší dej na prknách žní
     <br/>
     pri plnom svetle nebies priaznivých;
     <br/>
     i svážal tobôž. Bujných na voloch
     <br/>
     a bielych jak sneh, ktorých súmerne
     <br/>
     ohnuté rohy skvely sa čo kvet,
     <br/>
     prez čelá pásik bronel červený
     <br/>
     (sám fáborce tie vplietol v zinky), kým
     <br/>
     im pod lalky v krok zvučná hrala spiež —:
     <br/>
     na takých vozil, hrdo kráčajúc
     <br/>
     si vedľa šumnej spräže, len tak bez
     <br/>
     lajblíka— marcelínky povoľná
     <br/>
     na hrdle slučka, klobúk na očiach —
     <br/>
     Bral do drabín až zbožia na podiv,
     <br/>
     po stohu takmer, že keď dedinou
     <br/>
     sa terigal voz ťažkým ruchotom
     <br/>
     a svištiac (— zpod sníc riasa splývala —):
     <br/>
     o vetvy rafal sa, čo zo záhrad
     <br/>
     nad cestu obrodené ovisly.
     <br/>
     Preds’ neraz i sám vyhupol sa hor’,
     <br/>
     a pri pavúze sediac bezpečne,
     <br/>
     poháňal zvoľna voly, od sparna
     <br/>
     sa preťahujúce, vše sšmižkajúc:
     <br/>
     „Hejk, Beľa, Široň!...“ I jak vtedy mu
     <br/>
     prejsť prišlo popred rodičovský dom
     <br/>
     (bo zeme sem-tam v stráňach boly), to
     <br/>
     tým väčšmi spukal bičom (trojakou
     <br/>
     zdobeným kystkou); áno, zakaždým
     <br/>
     vše tuho spráskal — —
     <br/>
     Vôbec u strýka
     <br/>
     sa udomácnil cele. A keď chcel,
     <br/>
     či vlastne keď deň tvrdý minul sa,
     <br/>
     si bez prekážky zašiel do Bockov,
     <br/>
     ak neprimal ho večer k práci tiež.
     <br/>
     Tam vblízku svojej švárnej milenky,
     <br/>
     pod svitom krásnych očí jej, jej vnád
     <br/>
     tajomným vplyvom všetkým, rozkošou
     <br/>
     z jej odviet vtekajúcou v srdce mu,
     <br/>
     znov okrial, posilnil sa nadlho.
     <br/>
     <br/>
     Či toto bolo pohnútkou, že v tej
     <br/>
     koľaji, do nejž viac bol vohnaný,
     <br/>
     než vkĺznul sám, i potom zotrval
     <br/>
     — bo vedel veľmi dobre, matka že
     <br/>
     tak snadno nepopustí; a či snáď
     <br/>
     v ňom urazená hrdosť osobná
     <br/>
     to pôsobila, keďže papľuhom
     <br/>
     už nebol, ale mužom? — ťažko riecť.
     <br/>
     Lež najskôr vzpruhou bolo oboje.
     <br/>
     To ale stojí: že strýk Eliáš
     <br/>
     ho valne potvrdzoval v úmysloch
     <br/>
     i v pôtku s matkou; Judka zase, tá,
     <br/>
     ač ani moriak zdúvala sa vše,
     <br/>
     škúlila, mraštila tvár pehavú
     <br/>
     i odvŕkala leda prez zuby:
     <br/>
     si netrúfala vypovedať mu.
     <br/>
     <br/>
     On nehneval sa ozajst na matku;
     <br/>
     no predsa bolelo ho nemálo
     <br/>
     i mrzelo ver’ dlho, že ho tak
     <br/>
     bez príčiny (veď srdce nenie ňou!)
     <br/>
     a bez okolkov vysúdila vraz
     <br/>
     von z domu: z toho hniezda milého,
     <br/>
     kde narodil sa, mladý prežil vek
     <br/>
     vždy v prítulnosti, v láske k rodičom,
     <br/>
     ho vykázala, čo viac vo sviatky,
     <br/>
     a obrátila v posmech pred svetom.
     <br/>
     Nie, nezanevrel na ňu, vedomý
     <br/>
     súc pomeru si ku nej; toľko len,
     <br/>
     že vyhýbal jej — —
     <br/>
     Raz preds’ stretli sa.
     <br/>
     Mimoďak v poli. On šiel z kosenia,
     <br/>
     mať ale proti s kŕdľom hrabáčok
     <br/>
     sa brala hore stráňou, sama tiež
     <br/>
     si hrable nesúc. Ezech kamsi sa
     <br/>
     bol zahľadel (var’ niekam v inú stráň,
     <br/>
     zrak aspoň žiaril mu, smev kolo úst —),
     <br/>
     čo sostupoval vľahce výhonom,
     <br/>
     na pleci kosu lesklú, hrkavý
     <br/>
     za pásom oselník; tým prepásol
     <br/>
     včas pobadať, kto tiahne oproti.
     <br/>
     Len jak mu vrava uderila v sluch,
     <br/>
     vdol pozrel, videl — ovšem, neskoro.
     <br/>
     A predsa dosť včas. Lebo matka vtom
     <br/>
     už upozornila ho (hrabáčky
     <br/>
     až zanemely zrazu) činom tým,
     <br/>
     že ač aj boli ešte na dostrel
     <br/>
     si zdiale, spešne pevnou pravicou
     <br/>
     v bok utrčila dlhé hrablisko
     <br/>
     i zrakom mrskla — zrejme na povel:
     <br/>
     by vyhnul... Porozumel rozkazu
     <br/>
     i s cesty umkol brázdou — —
     <br/>
     Paholci,
     <br/>
     keď s ním sa sišli, tí len sa ho dač
     <br/>
     nadomŕzali! By vraj zabudol
     <br/>
     na všetko, čo sa stalo-nestalo;
     <br/>
     by domov prišiel, prejal gazdovstva
     <br/>
     on správu — Jakí budú poslušní
     <br/>
     mu povždy! — Veď vraj, pravda, robí sa
     <br/>
     tam i dnes svedomite, lenže boh
     <br/>
     ho tam zná! nejde to jaks’ od ruky —
     <br/>
     Hja, darmo: hlavou v dome má byť muž!
     <br/>
     a zvlášte nad čeľaďou... Riekol im:
     <br/>
     „Synkovci! prídem iste — dakedy,
     <br/>
     hej; lenže ako svoju matku znám,
     <br/>
     ver’ mnoho vody ujde potokom —
     <br/>
     I dotiaľ buďte verní, robotní! —
     <br/>
     Nuž, s pánombohom —“
     <br/>
     Ale staral sa
     <br/>
     o hospodárstvo preds’ len otcovské
     <br/>
     čo hneď i z diaľky, lebo paholkom
     <br/>
     vše porádzal to — takto, onakno —
     <br/>
     No ak však matka potom z rečí ich
     <br/>
     dák’ zhádla, v tom že ruky Ezech mal,
     <br/>
     už z protivne hneď ináč prevrtla:
     <br/>
     „Tak chcem, tak bude! — viete?“ dotušiac,
     <br/>
     „vy, trúpi! i s tým, čo vám radcom bol —
     <br/>
     Marš, na Kubľovo! —“
     <br/>
     Neraz, matere
     <br/>
     kde nebolo, keď skončil svoje si,
     <br/>
     i pomohol vše v práci služobným
     <br/>
     a nájomníctvu, pravda, úchytkom —
     <br/>
     Tak doukladal kríže — Sprevadil
     <br/>
     dol’ závozom zas záprah so zbožím,
     <br/>
     potľapkav pritom známe tátoše —
     <br/>
     a iné — Pod jeseň tiež pomohol
     <br/>
     im porozorať ďatelinisko,
     <br/>
     bo pre sucho šli pluhy dolámať;
     <br/>
     aj rozsial pšenicu — Ba stalo sa
     <br/>
     hneď počiatkom žní, že keď so strýkom
     <br/>
     už boli srubli žito Ploštinou:
     <br/>
     priam poshora (kde stálo otcovské
     <br/>
     a ktoré bol sám zasial v jeseni,
     <br/>
     dnes súce už tiež pod nôž), z toho tam
     <br/>
     jaks’ nevedomky, kýmsi pudom len
     <br/>
     prv štrkáč začal poťahovať — vtom
     <br/>
     zaostril kosu, zakosil — „Hop, stoj!“
     <br/>
     strýk zakríkol naň. „Čože vystrájaš?
     <br/>
     to predsa cudzie žito! Zabudols’
     <br/>
     ha? — Ezech! che-che! kdeže myslíš? Ťaj!
     <br/>
     či nie to k smiechu. Judka?“ rehtil sa,
     <br/>
     až boky sa mu otriasaly — „Hm,
     <br/>
     hm... nikdy!“ odpľul; siahol po krčah,
     <br/>
     i priložiac ho k ústam, pokým pil,
     <br/>
     poločkom mačím strežal na Eža.
     <br/>
     A tento sa až zmiatol — neznal, čo
     <br/>
     riecť. „Eha, próba —“ hlesnul; nevädze
     <br/>
     kvet zdvihol, strčil stonkom do zubov
     <br/>
     a bral sa viazať —
     <br/>
     Taktiež pozastal
     <br/>
     si vedľa lánov neraz otcovských
     <br/>
     a v dumách sliedil krásnych po zbožoch.
     <br/>
     Tá hrobľa, kdejaký krík, medzička:
     <br/>
     to všetko tislo sa mu pod oči;
     <br/>
     ba každá byľ, ten turček úvraťmi
     <br/>
     si hupkajúci, briežkom králiček
     <br/>
     sťa pýtal by sa: Nie sme tvoji viac? —
     <br/>
     Tak prekvapil ho v jednu nedeľu
     <br/>
     podvečer tam i Gábor Šimúnov,
     <br/>
     druh od mladi i verný kamarát,
     <br/>
     ho zpoza krovín zrazu osloviac:
     <br/>
     „Čo dumieš, Ezko, tunák?“ Obrátil
     <br/>
     sa zarazený: „Tos’ ty, Gábor? no —
     <br/>
     Hen strýkov jačmeň obzeral som, či
     <br/>
     už došiel? I hej...“ „A ten tu? či tiež
     <br/>
     nezajmeš —? preds’ si pomáhal ho siať...“
     <br/>
     „Daj pokoj, braček...“ „Ja, veď nezúfaj —“
     <br/>
     „To už nie! prečo? —“ vňatku ľadníčka
     <br/>
     vtom skubol z jarca. „Pozri, strúčkov čo!“
     <br/>
     „A videl by si hrachy ‚Na skale‘,
     <br/>
     to bohatstvo ti, Ezech!“ „Tams’ až bol?
     <br/>
     po kého, povedz —“ „Ale posúď si:
     <br/>
     Boldkovi chlapci nijak odlihu
     <br/>
     mi nedali: vraj v dierach skaly toť
     <br/>
     hniezd sila — Mladé kavky radi by...“
     <br/>
     „Ver’ sa ti divím... Nuž a lúpež kde?“
     <br/>
     „Ozlomkrk pošli s nimi v dolinu —“
     <br/>
     „Var’ na pečienku...“ Ezech zasmial sa.
     <br/>
     „No, aspoň,“ Gábor nato v rozpakoch,
     <br/>
     „mám tiež dač — hľaď len: pero sokolie...“
     <br/>
     A pošli dolu stráňou chodníkom,
     <br/>
     naľavo zbožím dlhé tône ich,
     <br/>
     pred nimi v skoku poľné koníčky —
     <br/>
     <br/>
     — Že v dedine tiež mnohí hasili,
     <br/>
     čo nepálilo ich, sa rozumie.
     <br/>
     Už je to v prírode raz ľudskej, že
     <br/>
     tak radi pasieme sa na cudzích
     <br/>
     nesnádzach, z cudzích napájame rán;
     <br/>
     i roztriasame veci susedov
     <br/>
     sťa kúdeľ zrebnú, cúdiac-súdiac, bár
     <br/>
     na múdrosť našu nik sa nepýtal.
     <br/>
     Nuž boly zvlášte pani sestry, čo
     <br/>
     nedaly železu ver’ vystydnúť
     <br/>
     i kovaly ho tak i naopak.
     <br/>
     Tu jedna prišla (Tera Jonkovie;
     <br/>
     jak víchor vtrhla dvermi, ručník až
     <br/>
     jej skĺzol sa s pliec, len že zlapla ho —).
     <br/>
     „Ach, pani tetka!“ tľaskla rukami,
     <br/>
     „jak ľutujem vás — óvi! —“ „Terezka,
     <br/>
     a prečo?“ na to vážne Estera.
     <br/>
     „Ľaď! a či ešte nenapadlo vám:
     <br/>
     tak opustená čo si počnete?
     <br/>
     čo? beda, prebeda! — Och, zlý to syn
     <br/>
     ten Ezech — hrúza!...“ „Nono, nechaj tak,
     <br/>
     kačička — nezaslúži spomienky.“
     <br/>
     „Ba tretiu už noc nemala som sna,
     <br/>
     len pre vás, tetička! mi uverte;
     <br/>
     ach, reku, tá sa dačo nazhrýza
     <br/>
     po trápnom dni v tú neodbytnú noc —
     <br/>
     len pre vás!...“ „Vidíš, a ja dobre spím —“
     <br/>
     „Ach-ach! tak?“ „Veru.“ Vypleštila zrak
     <br/>
     a popravila šatku na hlave,
     <br/>
     postúpila sa, ústy žmykla a:
     <br/>
     „To nemožná vec!“ vrkla; „nemožná! —
     <br/>
     Veď predsa povedzte, jak budete
     <br/>
     sa sama trápiť s toľkým gazdovstvom?“
     <br/>
     „Nuž nebudem sa —“ „Nebudete sa?
     <br/>
     a ako, bože?“ „Predám židovi
     <br/>
     ta všetko, Terka, všetko popredám!
     <br/>
     a z istizny si budem dobre žiť —“
     <br/>
     „Tak?“ „Tak.“ „A všetko na írečitosť?“
     <br/>
     „Na —“ „To už inô, inô, tetička,
     <br/>
     a pravdu máte! pravdu pravdivú...“
     <br/>
     <br/>
     A hádam: ten chýr hneď že odniesla
     <br/>
     aj do Elov.
     <br/>
     „— Ty, Ezech! ratuj sa;
     <br/>
     iď domov, odpros — lebo uvidíš,
     <br/>
     zle prejdeš. Vieš, čo tetka zamýšľa?
     <br/>
     Že spredá majetok vraj do byle!
     <br/>
     Z jej úst som čula, na moj’ dušu! z jej,
     <br/>
     nuž? —“ Ezech v odvet: „Ak tak, darmo je—“
     <br/>
     „Hí! čudák! — Sváku, no ho vydurte!
     <br/>
     Vy, totka —“
     <br/>
     Judka ozaj mala už
     <br/>
     čos’ na jazyku, prežúvala, nos
     <br/>
     si šuchla, chcela práve preriecť; no
     <br/>
     vtom predbehol ju chytrý Eliáš
     <br/>
     a spustil raptom: „Ezech — ten je náš!
     <br/>
     odkedy odvtedy — ten nepôjde!
     <br/>
     ja nepustím ho! nie! — A Hestera
     <br/>
     že predať mieni? — pletky! klebety!
     <br/>
     Tá predala by!? — Pravda, pani! hm!
     <br/>
     nie jak toť Judka, včela, vrtielka —
     <br/>
     I nech! tu máme na čom robiť vždy
     <br/>
     i so sto rukami! — nech, rohačka! —
     <br/>
     A kapitálmi nevysteleme
     <br/>
     jej do truhly! to nech sa nenazdá!“
     <br/>
     „A ak ich minie?“ „Minie? che-che-che,
     <br/>
     na dobrý úžitok! Juj, premúdre! —
     <br/>
     A súdy by kde? — Stvora, nebaluš —
     <br/>
     (tu trojak odpľul, nohy preplietol).
     <br/>
     Ty, Tera, šípim, odkiaľ podúvaš!
     <br/>
     si oslom-poslom — či nie? Predarmo,
     <br/>
     nič neporídiš! — Ezech, šak vieš tiež?
     <br/>
     (Ten kývnul hlavou i sa uškrnul.)
     <br/>
     I čo sa pcháš? —“ „Som predsa z rodiny —“
     <br/>
     „Bŕŕ, žihľava sa dotkla plota, bŕŕ —“
     <br/>
     „Noženo, Ežo! obanuješ raz...“
     <br/>
     <br/>
     Tu zase Tomášovie Ilona
     <br/>
     sa prilúdala pokryjome (toť
     <br/>
     tá kmotra, ktorej dcéru Estera
     <br/>
     by za nevestu bola chcela mať).
     <br/>
     Len vošla, plné oči mala sĺz
     <br/>
     i ledvúčičko riekla ‚dobrý deň‘,
     <br/>
     a kmotre skoro padla kol krku.
     <br/>
     „Saď, sestra,“ ponúkla ju domová,
     <br/>
     „a vitaj. Dávno si tu nebola.“
     <br/>
     „— A počo, drahá moja Hesterka?
     <br/>
     Veď odúfali sme sa všetci, ach! —
     <br/>
     (tu ruky skľúčila a vrhla v klin).
     <br/>
     Veď naša Marka predsa dievča je
     <br/>
     tiež poriadno a sťa ten chleba kus,
     <br/>
     tak dobrô, milô, tichô, pokornô —
     <br/>
     veď hodnô je tiež — Veď sme starali
     <br/>
     sa o veno; veď nie sme ostatní —
     <br/>
     Veď Marka, chúďa — môžte uhádnuť —
     <br/>
     a, hľa, ten Ezech! —“
     <br/>
     „Kto by zúfal hneď?“
     <br/>
     jej tvrdo Estera; „ten úskok, ten
     <br/>
     lecikto! ešte nepreskočil, nie
     <br/>
     môj ohrad! —“ „A ak predsa preskočí?“
     <br/>
     „To zlomí väzy! zlomí — Nemyslím,
     <br/>
     by mal tú drzosť. Črepa z ocele
     <br/>
     je síce, zato srdce má čo vosk —“
     <br/>
     „Veď práve v takom rady bujnejú
     <br/>
     náruživosti, verte, kmotrička!
     <br/>
     i tŕň len v dobrej zemi vyhúka —“
     <br/>
     „Iď, stvorička, iď! Trpezlivosť! ľaď,
     <br/>
     ja koľko jej mám! —“ „Veď, ach (povzdychla),
     <br/>
     bár zlyhala bych! Ale spomnete
     <br/>
     si mojich rečí, čo ten vykáže?
     <br/>
     Ach, dievka moja, dievka radostná —“
     <br/>
     „Čo, kmotra? to bych chcela uvidieť!“
     <br/>
     „A čo mu vykonáte?“ „Vykonám!
     <br/>
     Ja vydám sa! a jemu nedám zbla —“
     <br/>
     „Veď dobre, ale moja dcéra, tá...“
     <br/>
     <br/>
     To zavzali tiež skoro do Elov;
     <br/>
     však Ezech vetil zas len: „Darmo je.“
     <br/>
     Strýk ale, ten sa dobre nevaľkal
     <br/>
     od smiechu. „Vydá sa? ej, tisíc striel! —
     <br/>
     a za koho? za hrivka!?“ odpľuvnul.
     <br/>
     „Jaj, bodajže ťa! starô, hundravô —
     <br/>
     joj, bok môj! — chrenu, Judka! — Trarara!
     <br/>
     Hej, Ezech, čuješ? vyskoč, pôjdeme
     <br/>
     na svadbu! hotuj vinše, šablicu —
     <br/>
     Ihop! (a česol dlaňou o sáru)
     <br/>
     hop! Judka —“ No tá: „Ale — blaznieš sa?“
     <br/>
     <br/>
     (Čo okrem tohto iní zahúdli
     <br/>
     zas Estere, tí bližší, ďalší tiež
     <br/>
     — však Vlkolinských tam z dom’ do dom’ moc —,
     <br/>
     napríklad múdry Nátan, rozšafný
     <br/>
     Jób, polprokátor Petro, Efraim
     <br/>
     s lišajom v tvári, jeho cipuška:
     <br/>
     čo po tom všetkom? I tak Estera
     <br/>
     si nevšímala fígľov ich a rád;
     <br/>
     a Ezech urputne stál na svojom.)
     <br/>
     Nakoniec prišla Zuzka, zolvica.
     <br/>
     I túžily sa jedna druhej, až
     <br/>
     sa poplakaly pritom. Nečud, však
     <br/>
     už obe boly vdovy. Tamtá, že
     <br/>
     muž odumrel ju dlžôb pod tiažou
     <br/>
     a s kŕdľom drobných sirôt — Estera
     <br/>
     zas, v prebytku že veľkom zostala
     <br/>
     a s jedným synom len, no ktorý i
     <br/>
     päť dievok starosť hodne prevážil:
     <br/>
     dosť každá mala svojho trápenia.
     <br/>
     „Tvoj Ezech,“ dotušila Zuzana,
     <br/>
     „sa môže vrátiť, predsa stratený
     <br/>
     je nie, a tvoju vôľu vyplní
     <br/>
     a starostí sa zbavíš šťastlive;
     <br/>
     no kde je koniec mojim nerestiam?“
     <br/>
     „Ech, Zuzka!“ pretrhla ju Estera,
     <br/>
     „nebude zo psa slanina, nie ver’ —
     <br/>
     to ťažko pôjde, badám. Do seba
     <br/>
     ten ztvrda vstúpi; povedz skale, priam
     <br/>
     ti vrkne svoje ‚ale‘ — taký je!
     <br/>
     A že bych ja ho ani holuba
     <br/>
     vábila ‚holúš-holúš‘ — toho niet!
     <br/>
     Keď začala som, tak i dokončím;
     <br/>
     nech pyká, zlosyn! — A ty neboj sa,
     <br/>
     boh opatrí nás! — Ktorú mi dáš z dcér?
     <br/>
     No navždy! —“
     <br/>
     Zuzana až zmrzla, tak
     <br/>
     ju prekvapila tá hľa otázka.
     <br/>
     „Ach, Hesterka — ty myslíš naozajst?
     <br/>
     Och, moje kuriatka! čím ďalej, tým
     <br/>
     viac prirastajú k srdcu mi — nie div:
     <br/>
     v nich žijem — Ozaj? bože môj —“ „Hej, hej!
     <br/>
     chcem jednu.“ „Najstaršia je na vydaj —“
     <br/>
     „Tú nie.“ „Tá za ňou pravou rukou mi,
     <br/>
     a stredná, chúďa, ani žubrienka
     <br/>
     je šťúplo, biedno — Ibák Uličku,
     <br/>
     ach, milô dieťa moje! —“ „Tedy tú —“
     <br/>
     „Ale var’ nie hneď? — Ani nemôže,
     <br/>
     veď ešte na učenie chodiť má —“
     <br/>
     „Nuž tedy potom.“ „A ak Ezech by
     <br/>
     tak nazpät prišiel? — on by —“ „Mlč mi s tým! —“
     <br/>
     <br/>
     Snáď vánok nasluchoval pod oknom
     <br/>
     a umknúc letkom, potom narazil
     <br/>
     prúd rečí týchto schválne u Elov,
     <br/>
     tiež odchýleným oknom — lebo kto
     <br/>
     by iný klebetil bol? kto? — a tam
     <br/>
     preds’ za horúca všetko zvedeli.
     <br/>
     Čo Ezech na to? Ani najmenej
     <br/>
     sa nezduril (nu, ozaj tvrdá šij —),
     <br/>
     ba zrovna dodal: „Dobre urobí! —“
     <br/>
     Strýk rozpačil sa chvíľku. „Neverím! —
     <br/>
     to neverím —“ sa vzchopil. „Tvoja mať,
     <br/>
     tá radodajnou nikdy nebola.
     <br/>
     Si zakäroval rúče, pokračuj
     <br/>
     i ďalej smelo! Vlkolinský si!
     <br/>
     a ja som tvoj strýk! (Do pŕs hlobnul sa.)
     <br/>
     I jak tu stojím, v zácti nepadneš!
     <br/>
     a Vlkolinský ešte nežobral...“
     <br/>
     <br/>
     Ba čo viac, sama Judka vpálila
     <br/>
     raz do Beňov. Už čajsi na konci
     <br/>
     to bolo robôt; mračno, šústal dážď.
     <br/>
     I dobre nepuklo ver’ Esteru,
     <br/>
     keď zazrela ju razom vo dverách
     <br/>
     v obruse čo smrť, celá schviala sa.
     <br/>
     „Nu — začala hneď bez privítania —
     <br/>
     čo zjednali ste tomu paholku?
     <br/>
     Preds’ nahrdloval prez leto sa dosť!
     <br/>
     sťa, neprimeriavajúc, hovädo —
     <br/>
     Vy zvodci, zhubci! vy... A čo tu chceš?“
     <br/>
     „— Ja príčina som?“ Judka vyjakla,
     <br/>
     čo fakľa rozpálená; „ale ja?
     <br/>
     ja?... Práve preto ku vám prichádzam.
     <br/>
     Ja neviem, ako ma tu vidíte,
     <br/>
     čo vlastne Ezech hľadá u nás? Ja
     <br/>
     toť prosím vás: ta vezmite si ho,
     <br/>
     ja nepotrebujem ho —“ „Rozumiem,
     <br/>
     po robotách! ps...“ vtrhla Estera
     <br/>
     jej do reči. „— Ja nechcem, nechcem...“ „Nuž!
     <br/>
     mám s povrazom var’ poňho, s tatarcom?
     <br/>
     ty sprostá Dora! Prečo nevezmeš
     <br/>
     naň metlu, nevysobášiš ho von?
     <br/>
     ty Júda... Viem síc’, že ten diabol tvoj
     <br/>
     mňa iba dráži, môjho štenca len
     <br/>
     chce huckať do mňa, a ver’ nikdy mu
     <br/>
     nič nedá — sám by zhltal i tú prsť,
     <br/>
     sám — bodaj! — ale tak ti treba, tak,
     <br/>
     ak dedičom ho zrobí, hlupaňa...
     <br/>
     Iď; mne daj svätý pokoj! — Hanbi sa
     <br/>
     jesť cudzie mozole — iď! radím ti.
     <br/>
     Ja nechcem o vás ani slýchať — vieš?...“
     <br/>
     — A Judka pošla, až tak fikajúc
     <br/>
     od plaču — Vonku mračno; lial sa dážď.
     <br/>
     <br/>
     — U Bockov že jak?
     <br/>
     Inu, rodičom
     <br/>
     bol Ezech vítaný až veľmi. I
     <br/>
     na šťastí dcéry pracovali tiež,
     <br/>
     jak mohli (predsa prvý v dedine
     <br/>
     to vydaj! najlepší dom — jediný
     <br/>
     syn, k tomu bez úhony mládenec —
     <br/>
     zať driečny — a moc iných ohľadov,
     <br/>
     čo riadne padávajú na váhu...).
     <br/>
     Len vhod im tedy prišiel rozhodný
     <br/>
     ten vývin vecí, prevrat u Beňov
     <br/>
     a rozpadnutie. Hnedky statnejšie
     <br/>
     sa vystrel Jano (otec), rozkálav
     <br/>
     na dvore kladu. „Len klin, starká, klin!
     <br/>
     klin, jak sa patrí! (vrkol ku žene,
     <br/>
     čo práve triesky niesla podstenou),
     <br/>
     a niet tej hrče! toho stržňa, čo
     <br/>
     by neoslabnul — šak ver’?...“ „Pravdaže!
     <br/>
     no ale i chlap musí páckať doň...“
     <br/>
     „Tých pirohov — vieš? strela...“ „Akože!“
     <br/>
     — No Žofka sama ináč hútala.
     <br/>
     Ten spor ju mrzel, čím diaľ, omínať
     <br/>
     ju počal tým viac; rusou hlávkou jej
     <br/>
     však myšlienky sa braly bez konca.
     <br/>
     Veď srdce veľkú tají hlbinu,
     <br/>
     a v tmách jej, áno, jedno svetlo len
     <br/>
     sa ligoce, i jeden predmet je,
     <br/>
     čo osvecuje jasne: Ezechov
     <br/>
     to obraz drahý — jeho strmý vzrast
     <br/>
     sťa topoľca by — pohľad sokolí
     <br/>
     zpod temných obŕv — hrdosť kolo úst,
     <br/>
     kde ľahce brnel porast — vábny smev —
     <br/>
     tá ruka kornatá, jak rukávom
     <br/>
     utieral znojné čelo — každý ťah,
     <br/>
     ten zrkadlil sa stále v svetle tom;
     <br/>
     však v hlave, v hlave! och, tam rozličné
     <br/>
     sa lúče krížily a posvit ich
     <br/>
     nevolil, čo mal žiarou poliať, lež
     <br/>
     i stínom frskol zrovna v mračnú tvár.
     <br/>
     Tak neraz akejkoľvek pri práci
     <br/>
     sa zahľadela razom, trudila;
     <br/>
     čo uzol dáky chcela rozlúštiť
     <br/>
     vec totú: márne, nezdarilo sa.
     <br/>
     Na tráve zastala si nad medzou
     <br/>
     a srpec v ruke, strnula; jej zrak
     <br/>
     sťa sivý holub rozpäl perute
     <br/>
     a letel k zoriam, ktoré vznikaly
     <br/>
     čo riadky plamenného písma — z nich
     <br/>
     snáď úfala sa rady dočítať
     <br/>
     (veď škovránok, toť, ztadiaľ načiera
     <br/>
     tiež smysel svojej piesne vysoký —),
     <br/>
     z nich — avšak zbledly, zhasly hádankou —
     <br/>
     Alebo v žatvu naslúchala vše
     <br/>
     šumotu klasov; vzniesla stebiel hrsť
     <br/>
     a hádala z ich reči budúcnosť —
     <br/>
     složila na snop: riasa znemela,
     <br/>
     však bez toho, by šepla útechu.
     <br/>
     A pri roztáčke? žmurkal mesiačik,
     <br/>
     no skoro zašiel za oblačnú hrádz
     <br/>
     a nechal dievku v tiesňach pochyby.
     <br/>
     Ba v komôrke, kde nevidel ju nik,
     <br/>
     len oko božie padajúce z hviezd,
     <br/>
     i slzy ronila, a bolo jej
     <br/>
     tak krušno, bôľno. Ako? vezme ju?
     <br/>
     a jeho matka nepožehná im,
     <br/>
     ba ani nesmie Ezech, vlastný syn,
     <br/>
     ju ku nej priviesť, ženu, nevestu? —
     <br/>
     On rozvadil sa s matkou pre ňu... hriech!
     <br/>
     Hriech matku nectiť, mater zarmútiť,
     <br/>
     hriech! ktorý pomstu... „Bože, pomáhaj!
     <br/>
     Ty uprav všetko svoju na cestu —
     <br/>
     a jestli nie?... och, bože, bože môj!...“
     <br/>
     <br/>
     Raz v jeseni — bol večer sobotný,
     <br/>
     na hviezde hviezda, mesiačik čo srp —
     <br/>
     delila práve ľan, a Ezechiel
     <br/>
     jej viazal hrsti, sediac na kláte
     <br/>
     a tropiac žarty pritom: pokrúti
     <br/>
     vraj tak ich, že ich nerozuzlí nik.
     <br/>
     Už s chvíľa, čo reč sa im pretrhla.
     <br/>
     Vtom z hĺbky vzdychla. A on postriehol,
     <br/>
     keď vzhliadla k mesiačku, jak zaleskla
     <br/>
     sa slza v oku jej a zpod víčka,
     <br/>
     čo pokrylo ju vláknom hodvábnym,
     <br/>
     jak mykla hrašky hladkom po líčku
     <br/>
     sťa rosa ružou... „Čo ti? preboha!?“
     <br/>
     sa strhol Ezech. „Kto ti ublížil? —“
     <br/>
     „Ach, Ezech,“ vetila, „ten záder ja
     <br/>
     už dlho v srdci nosím —“ „Aký? čo?“
     <br/>
     „Tá tvoja matka — tá sa nesmieri
     <br/>
     ver’ nikdy s nami — To ma trápi, to
     <br/>
     ma nepokojí...“ Hustých do vlasov
     <br/>
     si Ezech vpálil, hútal — hupol, „nuž!“
     <br/>
     sa ozval príkre a hlas chvel sa mu,
     <br/>
     „to chceš ma odbaviť!? chceš zatratiť —
     <br/>
     Keď tak, to idem hneď — no nikdy zpät
     <br/>
     k materi svojej! nikdy bez teba!
     <br/>
     Svet veľký je, var’ dakde ustrniem —“
     <br/>
     „Nie, bože! Ezech! zle mi rozumieš,
     <br/>
     zle —“ polapila jeho tvrdú dlaň,
     <br/>
     „ach, nebuď...“ zvzlykala. „Tak neželej!
     <br/>
     nie! Žofka moja; nemáš príčiny —
     <br/>
     Mať, verím, smieri sa raz. A ak nie?
     <br/>
     mne jedno. Moja vôľa láska je,
     <br/>
     jej razí iným — moja zvíťazí!
     <br/>
     Čuj! (lastovičky pískly pod plátvou,
     <br/>
     nu, zo sna) takí šťastní budeme!
     <br/>
     bo kto môž’ nášmu šťastiu zabrániť?
     <br/>
     kto rozdvojiť, čo spojiť mieni boh? —
     <br/>
     I nebudeš už dumať o tom viac?
     <br/>
     čo? — Ľaď! čo ľanu ešte čaká — Sem!
     <br/>
     nech poviažem v ňom tvoje myšlienky!
     <br/>
     a ty ich obuchkáš a otrepeš
     <br/>
     a pod trepačku padnú pazderím...
     <br/>
     oj, plaché holúbä...“
     <br/>
     A po chvíli
     <br/>
     (mesiačik práve sedal za hole)
     <br/>
     do noci tichej, ktorou tiahol vzdych
     <br/>
     kejs’ túžby a či šelest lísťaťa
     <br/>
     opadom, obapolné zaznelo
     <br/>
     i ozvalo sa znova: ‚Dobrá noc.‘
     <br/>
     <br/>
     — Tak prešla jeseň.
     <br/>
     Prišly Vianoce.
     <br/>
     Za nimi Nový rok —
     <br/>
     I nešpor len:
     <br/>
     a tuliti! už rázne nôtili
     <br/>
     u Beňov tú ‚Rok nový...‘ Po speve
     <br/>
     však farár, rechtor vážne vošli dnu.
     <br/>
     Tam všehdy skvostná bola koleda,
     <br/>
     kým ešte Beňo žil (i na pozdrav
     <br/>
     vše vetil latinsky, zvlášť Seneku
     <br/>
     si prizvav na pomoc). No ani dnes
     <br/>
     nič nechýbalo, lebo Estera
     <br/>
     sa rúče postarala o všetko
     <br/>
     a zavčas, ani Marta biblická.
     <br/>
     Stôl s chvíľu čakal pekne pokrytý.
     <br/>
     I len že vošli, pozdravili ju,
     <br/>
     už plná vďaky sadnúť prosila:
     <br/>
     „Sem nech sa ľúbi vašej milosti —
     <br/>
     pán rechtor tam —“ A sama od slúžok
     <br/>
     hneď v dverách odberala misy (z nichž
     <br/>
     až viala vôňa), na stôl odniesla —
     <br/>
     i sama ponaliala vínca (čo
     <br/>
     nebohý ešte prijal z Tokaja,
     <br/>
     isteže dobré — staré —). Samučká
     <br/>
     len prívetivosť bola, číry nuk.
     <br/>
     „— Och, vaša milosť! ráčte — stehience —
     <br/>
     kus klbásky — tu z toho koláčka,
     <br/>
     či pampúšky: môj vlastný výrobok,
     <br/>
     a vínka, vínka, prosím, neškodnô —
     <br/>
     Pá’rechtor — veďže z chuti! z chuti! Toť
     <br/>
     prez sviatky mnoho služieb bývalo —
     <br/>
     Aj slávik potrebný je pokrmu
     <br/>
     a nápoja, i slávik! nono —“ Ba
     <br/>
     pomedzi rečmi, ichž sa zvlnil prúd,
     <br/>
     a medzi ponukom, čo neustal,
     <br/>
     a ďakovaním vrelým od hostí
     <br/>
     i sama žartík dovolila si;
     <br/>
     a ovšem, pá’rechtor bol na cieli.
     <br/>
     (Lež ani ináč to byť nemohlo:
     <br/>
     bol predsa mládenec a ku tomu
     <br/>
     i začiatočník ešte, akého
     <br/>
     ľze poštekliť vždy bez toho, by dač
     <br/>
     smel ťažkovať si.) Ináč nevinné
     <br/>
     to celkom boly smiešky; napríklad:
     <br/>
     „Hej, pá’rechtor, tie hodnie oblátky
     <br/>
     či viete, aké boly? (Vidličku
     <br/>
     upustil ľakom, štrngla prez tanier,
     <br/>
     i tŕpnul.) Miesto cukru solené —“
     <br/>
     „Ah —“ zapálil sa. „Veru! — Však či div?
     <br/>
     preds’ mladý človek! fara hotová,
     <br/>
     nuž, pravda! za Marou že pomýšľa —“
     <br/>
     „Nie —“ zahanbil sa ešte väčšmi (bo
     <br/>
     pán farár smial sa tiež, až briadka mu
     <br/>
     sa striasla tlstá, ohly tabličky).
     <br/>
     „Ja nezostanem tu —“ „Čo? — Ani krok!
     <br/>
     Sem vokátor, nech tiež ho podpíšem! —
     <br/>
     A viete, príslovie čo hovorí?
     <br/>
     to: ktorá skala nemá miesta, tá
     <br/>
     vraj ani mochom neobrastá — tak!
     <br/>
     No, ale nech sa páči! — Príde čas,
     <br/>
     ej, príde (a to bol vše onen vtip,
     <br/>
     čo Beňo predniesol), kde povieme:
     <br/>
     Pán rechtor — ten má rozum —“ Smiali sa.
     <br/>
     A do spomienky prišlo všeličo.
     <br/>
     <br/>
     Tu farár počal vážne; premenu
     <br/>
     vyzdvihnul znova, ktorá udala
     <br/>
     sa vlani tu hľa. Vzdychla Estera
     <br/>
     a meravo sa zahľadela — „Ten,
     <br/>
     ten Ezech — pár ráz privolal som ho
     <br/>
     ku sebe, napomenul otcovsky:
     <br/>
     no vždycky svoju húdol pesničku.
     <br/>
     Ja neviem...“ „Ja nuž, tvrdá kotrba!
     <br/>
     ej, tvrdá, vaša milosť —“ preriekla
     <br/>
     až príkrym hlasom; „dúfam v boha však,
     <br/>
     že prebije mu ju raz, prevŕta —
     <br/>
     ech...“ polknula. „Veď ale skúmajme,
     <br/>
     či, pani matko, nebolo by preds’
     <br/>
     spôsobu? vec tú dajak narovnať —“
     <br/>
     „Nie, vaša milosť, nie,“ sa ozvala;
     <br/>
     „mne síce jedno je — nech robí si,
     <br/>
     čo chce, nech robí! neprekážam mu:
     <br/>
     no ale nech aj u mňa nehľadá,
     <br/>
     bych prisvedčila mu — Mne odpadol,
     <br/>
     odpadol od srdca mi nadobre! —“
     <br/>
     „Však ale srdce materinské! to
     <br/>
     neznalo hraníc nikdy v láske a
     <br/>
     vždy neprebrané bolo v obetiach!
     <br/>
     Po bohu kto zná najviac odpustiť:
     <br/>
     je matka; po jeho kto veľtoku
     <br/>
     ten najbohatší prameň milosti
     <br/>
     má v srdci svojom: iba matka zas;
     <br/>
     kto požehnáva plným priehrštím,
     <br/>
     so sebazaprením je hotový
     <br/>
     za svojeť strádať, trpieť, pod krídla
     <br/>
     ju schovať každým pred nebezpečím,
     <br/>
     na oheň súžby celú zásobu
     <br/>
     sĺz vyliať drahých, ba v bied najvyšších
     <br/>
     horúcej chvíli hruď si rozboriť
     <br/>
     a tekúcim z nej krvi potokom
     <br/>
     ohradiť svojeť: voždy matka len!
     <br/>
     Nuž, privolajte tedy: Synu môj,
     <br/>
     oj, vráť sa v náruč matky! Predsa si
     <br/>
     nie Kain! nie si ani Absolon!
     <br/>
     ba ani onen márnotratný syn,
     <br/>
     čo predsa prijatý bol na milosť —
     <br/>
     príď! srovnáme sa...“ Zduševnela mu
     <br/>
     tvár až, zrak blčal — tak sa rozhorlil.
     <br/>
     I čakal odvet, čakal — Mlčala.
     <br/>
     No badať bolo záchvev pohnutia
     <br/>
     jej bytím celým. Riekla vposled: „Ach,
     <br/>
     veď ľúto mi — a predsa nemôžem...“
     <br/>
     <br/>
     Odišli.
     <br/>
     Ona ale sadla si
     <br/>
     zpät na predošlé miesto; myšlienky
     <br/>
     ju zajaly — či naslúchala snáď
     <br/>
     vždy ešte citným slovám kňazovým? —
     <br/>
     Len keď jej mimovoľne veliké
     <br/>
     dve slzy hrkly z očí, stenuly
     <br/>
     až ku kútkom úst, spamätala sa:
     <br/>
     utrela spešne ich a zvolala
     <br/>
     dosť tvrdo: „Mara! sobrať so stola...“
     <br/>
     <br/>
     *
     <br/>
     <br/>
     V ten rok bol dlhočizný fašianok,
     <br/>
     do neprežitia. A ten, vedomo
     <br/>
     (tak aspoň pospolitosť hovorí):
     <br/>
     len švárnym dievkam žičí, naplniac
     <br/>
     ich žhavú túžbu, pekným čepčekom
     <br/>
     môcť zameniť svoj krajší panenstva
     <br/>
     ver’ venček, lebo zbojci mládenci,
     <br/>
     toť, majú času nazbyt! preberať
     <br/>
     v nich — ani v hnilých hruškách; kdežto, keď
     <br/>
     je krátky: chvácu zkraja, naslepo.
     <br/>
     I živo bolo v obci. Hostinky
     <br/>
     a veseliny, tieto kratochvíľ
     <br/>
     a zábav vhodné príležitosti,
     <br/>
     len tak sa striedaly: ni iskry z pŕs
     <br/>
     mohutnej vatry, ktorá sprašťala
     <br/>
     na grúni priedušnom. A známo je,
     <br/>
     že pri prípadkoch, kde sa hýriť a
     <br/>
     nezbediť dalo, najmä zemäni
     <br/>
     (bývalí síc’ už, ale urputne
     <br/>
     vždy ešte držiaci sa za takých)
     <br/>
     vše v svojom boli živle, v remesle
     <br/>
     tom precibrení, majstri; zjarení
     <br/>
     — len cvenglo sklo, či struna zbrnkala —
     <br/>
     hneď hraním žiliek všetkých, v rozkoše
     <br/>
     vždy chytrí skočiť more, rozpustlí
     <br/>
     až do krajností... (Inu: dozvuky
     <br/>
     nedávnych slobôd, volieb krajinských
     <br/>
     i reštaurácij...) Málo chybelo,
     <br/>
     že krčma nekľakla im na hlavy:
     <br/>
     tak harmatili neraz v svevoli
     <br/>
     pod trámovím jej čadným — válčili
     <br/>
     i rákošili; a jak zahrali:
     <br/>
     to haštrili zas, medzitým si vše
     <br/>
     zakrešúc ostrôžkami do skladu
     <br/>
     i výsknuc: ‚Hore hu!‘ — ‚Juch! Kohutiar!
     <br/>
     Kohútik jarabý...‘ ‚Juch! Aráreš!
     <br/>
     rež ju, rež...‘; za čím spevot, jasot, krik,
     <br/>
     pľask do dlaní, skok, vrt —
     <br/>
     A pojeden
     <br/>
     (najskorej toten, čo ho ‚cifrášom‘
     <br/>
     prezvali: tanečník i dŕžava —
     <br/>
     iskriace oko, pohyb strunistý;
     <br/>
     lajblíček sám skvost, jemná košieľka
     <br/>
     a za klobúčkom rozmajrínik — ten,
     <br/>
     sťa družiny by driečnej kapitán)
     <br/>
     si pojav z radu, ktorý otáčal
     <br/>
     krútňavu plesu vôkol ani breh
     <br/>
     by zakvitnutý, strojnú panenku
     <br/>
     či nevestu vždy ešte sviežich líc:
     <br/>
     vše najprv zastal pred muzikantmi,
     <br/>
     „pst!“ pohrozil im (stíchli); „túto mi!“
     <br/>
     pohvízdal — „Ale, cigo-rigo, tak,
     <br/>
     jaks’ nezahral jej posiaľ nikomu!
     <br/>
     vieš? — rúče, čerstvo, ináč na triesky
     <br/>
     poštiepam vaše riady!...“ Počúvli,
     <br/>
     v spech poladili, skúmli, bičíky
     <br/>
     potreli, husle podstavili zpät
     <br/>
     pod kostrbatú čeľusť, zgánili
     <br/>
     navzájom, hlavy nahli čupravé:
     <br/>
     i začali ju rezať — On však „ťu!“
     <br/>
     zahúkal, ľavou zmihal v povetrí,
     <br/>
     ručníčkom povial: i už v kolese
     <br/>
     bol, tenul s prúdom — zrel si na nohy
     <br/>
     (čižmičky na nich len tak jagaly
     <br/>
     sa leskom, strapce hraly ozdobné —),
     <br/>
     tak spletal nima (mnohým k podivu,
     <br/>
     zvlášť ženským); zrazu skrútil nevestou
     <br/>
     ni víchor hybkou skorušou, že jej
     <br/>
     až sšumel šat a cípy kosičky
     <br/>
     sťa kriela podlietly i vykríkla:
     <br/>
     „Jaj, Gábor! čepiec môj —“ no vrtela
     <br/>
     sa ďalej predsa, v letku postihnúc
     <br/>
     zastrknúť ihlicu. A zakaždým
     <br/>
     (nedarmo šuškaly si ženy: „Ľaď —“
     <br/>
     „Ja, nuž toť, viete, stará láska, to!...
     <br/>
     Tí mali svoji byť, ej, svoji! pár
     <br/>
     by iný, jak ten mrmaj —“ „Veru — A
     <br/>
     u Beňov čože slýchať?...“), zakaždým,
     <br/>
     čo k hudcom, vlastne k sprave, na ktorej
     <br/>
     drepčali, pribyl tancu na vlnách:
     <br/>
     štrng! rimštiak vrhol a či dvadsiatnik
     <br/>
     do vrčnej barbory. Ba naposled,
     <br/>
     vždy ešte v kole, Abrhámovi
     <br/>
     z rúk krčah chvatol s vínom, podniesol
     <br/>
     ho muzikantom, že však nestihli
     <br/>
     priam prevziať, čo blesk oknom hodil ho
     <br/>
     (že zhíkli ľudia —), vrkov: „Mamľasi!
     <br/>
     tam! pochlípte si — Ihop!...“ Po chvíli
     <br/>
     však nová nôta, oná úchvatná
     <br/>
     ‚Pod horou ovos bujný‘ šťastlive
     <br/>
     ponapravila všetko, do vôle
     <br/>
     uvedúc rovnováhu... Drpčili:
     <br/>
     za náčelníkom jak by každý, kmán,
     <br/>
     no gavalier i junák ničmenej,
     <br/>
     bol vpálil do ohňa, v boj rozkošný...
     <br/>
     I tančili by boli — ale vtom,
     <br/>
     nu, pán brat Krištof —
     <br/>
     (Korteš kedysi,
     <br/>
     rváč, štekáč hrozný; dnes už obstarný,
     <br/>
     však chlap i teraz zdrúzgať podkovu);
     <br/>
     ten, nešianajúc vôbec spoločnosť,
     <br/>
     jak bavili sa voľne: znezrady,
     <br/>
     len zmrmlúc „ustúp!“ z bočnej (v ktorej sa
     <br/>
     trundžilo) privalil sa medzi nich,
     <br/>
     a nie var’ krokom ani skokom, ba!
     <br/>
     kolesá lámuc — Všetci ucúvli —
     <br/>
     I videv, jak mu postúpili plán,
     <br/>
     „poďse-bŕŕ!“ zbrblal. „Košiar, ovce, brš!...
     <br/>
     Vykopal reďkev — hopsa!“ proboval
     <br/>
     ‚od zeme‘ — „Ech, nek! (hodil pravicou
     <br/>
     i popľul dlane). Teraz hrajte mne,
     <br/>
     mne! íkom-fíkom pod rebríkom — No?
     <br/>
     kuk! — Ja som bača veľmi...“ Zahúdli
     <br/>
     až prenikavo. „Kukú!“ skukal, „kuk!“
     <br/>
     a rozkročiv sa, počal obvyklý
     <br/>
     svoj tanec stvárať (to vraj žabäcí).
     <br/>
     „Hup! do močila!“ sfňukal, rozkrídlil
     <br/>
     čo plutvy ruky, zdul sa, posošil
     <br/>
     i tľapnul v podlahu a zveslujúc
     <br/>
     nohami, hmýril — sťa by plavil sa.
     <br/>
     „Pod vodu!“ zmeravel: „ú — z vody — ú!“
     <br/>
     vytýčil hlavu, „kŕŕ—kŕŕ!“ zakŕkal
     <br/>
     a skackom viac ráz prehnal vôkol, čím
     <br/>
     kruh diváctva vše roztisol sa viac —
     <br/>
     (veď čudné bolo to i do smiechu).
     <br/>
     „Von z močila! — Kvak! na breh! na breh! kvak —
     <br/>
     kŕŕŕ —“ zvrieskal ani večer po Ďure,
     <br/>
     vyvrátil bielka, bradou pohýbal,
     <br/>
     hrbatým skuknul nosom — vzchopil sa,
     <br/>
     vyskočil ani divý, poza trám
     <br/>
     sa lapnul: s toho hybaj na druhý,
     <br/>
     zas na tretí... Tak popod povalu
     <br/>
     sa krepko prehadzoval, drugajúc
     <br/>
     nohami nešeredne, škrekocúc,
     <br/>
     až desno bolo slúchať — Nastal krik
     <br/>
     a zmätok. „Och, čert! —“ „Rata! Bodaj ťa —“
     <br/>
     „Zbesnelec —“ „Plesňúch! posmech...“ šprihaly
     <br/>
     mu ženy, pričom prchly, mlely sa
     <br/>
     von dvermi stiskom. Mužskí avšak už
     <br/>
     ho chmatli; navzdor spriečkam vpratali
     <br/>
     do bočnej, dvere nato uzamkli.
     <br/>
     I len že zvíril tón zas, uspeli
     <br/>
     naraziť ‚Počkaj, starý, šedivý —‘
     <br/>
     k ručníčkovému tancu: tuliti!
     <br/>
     už biele hrnulo sa pohlavie
     <br/>
     zpät do izby, či ono kvetúce
     <br/>
     či staršie, ani cipky do humna...
     <br/>
     — A svadby? Krsty? (Zvláštne! Nový rok
     <br/>
     čo zavítal: kde prírastok, to kluk!
     <br/>
     Znak blízkej vojny — len by zase nie
     <br/>
     revolúcie! — veštili.) Nu, tam
     <br/>
     pri radovánkach totých viac-menej
     <br/>
     tie isté počínania, tarkavé
     <br/>
     prírody zjavy... Najtiaž holbice
     <br/>
     dno zazrieť, sťa by zmaľované ním:
     <br/>
     už skrsá, pučí, skvitá, druží sa
     <br/>
     kvet s nekvetom; hja, sama dúha, toť,
     <br/>
     nie vždy sa čisto skveje na mrakoch!
     <br/>
     Ba slnce! ni to nenie bezo škvŕn...
     <br/>
     V tých výtržnostiach, hluku, pohyboch
     <br/>
     nie div, že málokto si povšimnul,
     <br/>
     čo kutilo sa zatiaľ u Bockov.
     <br/>
     Pojedni pamätliví predností
     <br/>
     (tých pominulých) i dnes zhŕdavo,
     <br/>
     prez plece hľadeli len na ten dom,
     <br/>
     ak totiž museli. Veď Bocko vraj
     <br/>
     len vodral medzi nich sa, spôsobom,
     <br/>
     sám Lucifer vie, akým — podsadnul
     <br/>
     zemana! (tenže, ovšem, spustlec bol)
     <br/>
     a gvaltom, proti vôli veškerej
     <br/>
     rodiny slávnej chvatol kúriu
     <br/>
     i uviaznul v nej: kdežto sedliactvo
     <br/>
     — a čo by ktorý ešte šťastnejšie
     <br/>
     bol s lichvou čachroval a nastŕhal
     <br/>
     viac ešte zvyškov, než čo zhabal on —
     <br/>
     má predsa priestor dolnom na konci —
     <br/>
     Ba čo viac: ešte bratríčkovať sa
     <br/>
     osmelil s nimi — že vraj po žene!
     <br/>
     No všetko málo, lebo posúďte
     <br/>
     si len tú drzosť: za zemana, hej,
     <br/>
     za toho sa vám počal vydávať,
     <br/>
     on! ktorý kdesi blízko pastierne
     <br/>
     sa vykotúlil! ťahal z urbáru
     <br/>
     a skáľa drvil. (Jaksi spozdilcom
     <br/>
     nechľuplo do umu, že na cestách
     <br/>
     už tĺkli spolu s ním.) Ten odkundes!
     <br/>
     on s harmálesy? leda z lopúcha!
     <br/>
     Však hegli ho aj, hegli, roháča!
     <br/>
     hej, že mu razom navždy prešla chuť...
     <br/>
     Tak jedni z pánov bratov. Druhí (a
     <br/>
     tých iste bolo viacej) dľa toho,
     <br/>
     že ‚nepečujte o zajtrajší deň‘:
     <br/>
     zas bez starosti — nech vraj beží svet,
     <br/>
     jak chce a vie, i tak je márny dosť
     <br/>
     a tvojím toľko, čo v ňom užiješ —
     <br/>
     nuž dľa pravidiel pravých svetákov
     <br/>
     (snáď Kazateľa hodne čítali —)
     <br/>
     si žili prítomnosti radostnej;
     <br/>
     vraj, beztak v roku raz sú fašiangy.
     <br/>
     No pritom všetkom boli viacerí,
     <br/>
     čo neprestali okom sprevádzať
     <br/>
     i ďalej spor ten matky so synom,
     <br/>
     ichž nedočkavosť stále trápila
     <br/>
     hneď za horúca zvedieť: čo a jak
     <br/>
     tam pod popolom tleje? pokiaľ to
     <br/>
     as zájde? a čo z toho vykvitne?
     <br/>
     Ba po tom, čo už dosiaľ skúsili
     <br/>
     — nech je to našskejší dom; Estera
     <br/>
     — nech nenie takou hrdou, nesdielnou
     <br/>
     a neprístupnou (čo viac, Ezechiel
     <br/>
     tiež mlčky zatváral sa do seba);
     <br/>
     nech vôbec inde tá niť zhrčí sa:
     <br/>
     i sami prispeli by čím-tým a
     <br/>
     rozmotali by abo rozskubli.
     <br/>
     — Nu, Žofka, trebárs Ezech prišiel si
     <br/>
     vše pre kužeľ jej, lásky záloh to,
     <br/>
     i sama nespomla nič: pomaly
     <br/>
     začala miznúť z priadok, strácať sa,
     <br/>
     až povystala celkom. Pravdaže
     <br/>
     to napadlo priam. Predtým, nedávno,
     <br/>
     as’ dva-tri razy, áno, pozvala
     <br/>
     k nim bola všetky kamarátky vše:
     <br/>
     nu, piera párať; to však prekvapiť
     <br/>
     nemohlo žiadnu, lebo páračky
     <br/>
     boly i budú, pokiaľ húsky sa
     <br/>
     liazť neprestanú — A hľa! ktorási
     <br/>
     keď nadhodila vtedy podvodne:
     <br/>
     „Ej, Žofka, budemeže vyžívať!
     <br/>
     ak len nás nezohrdíš —,“ sama mať
     <br/>
     sa sponáhľala odriecť: „Horký tam!
     <br/>
     prehorčený — len aby nesprelo
     <br/>
     mi na povale, preto párame...“
     <br/>
     No druhý — tretí večer vystane
     <br/>
     bez všetkého: či aby znova ich
     <br/>
     na pomoc privolala (ak by tak
     <br/>
     i v zime možno bolo podskúbať,
     <br/>
     čo veru nepočuly ešte!), či
     <br/>
     by aspoň skukla: s bohom! priadajte,
     <br/>
     ja neprídem viac pre to, pre onô —:
     <br/>
     nuž, musí sa tam čosi robiť! Toť,
     <br/>
     čo bolo muzík dosiaľ: na jednej
     <br/>
     ledaže blysla! — Snujú, istá vec!
     <br/>
     Len čo? — „Že snujú?“ ohlásila sa
     <br/>
     zpod pece priadka; „už i otkali,
     <br/>
     a teraz šijú o dušu — nuž tak!
     <br/>
     ja to už viem, mi verte!“ „Odkiaľ?“ „Hm —
     <br/>
     tá pec mi šepla; mohly ste sa tu
     <br/>
     rozložiť, vám by tobôž...“ „Len si seď,
     <br/>
     seď v teple!“ kríkly dievky v smiechu. „A
     <br/>
     vie ešte dačo tá pec?“ — „Vie: že keď
     <br/>
     sa vydať ide za takého — ver’
     <br/>
     len závidieť jej môžte! — treba jej
     <br/>
     aj pripraviť sa s rúchom, no, či nie?“
     <br/>
     „Ak pravda, pravdaže; len otázka,
     <br/>
     či neklepnú jej zúbky...?“ „Toho niet!“
     <br/>
     „To pôjdeš za družicu?“ „Nemyslím —“
     <br/>
     „A Blažkúľ, ľaľaď, nechyrovať tiež!“
     <br/>
     „Hja, sesternice —“ „Mladšia vyšíva
     <br/>
     akiste pre ženícha košeľu —“
     <br/>
     „A Žoša plače pritom...“ „Uhádla! —“
     <br/>
     Zamyslely sa, stíchly; ledalen
     <br/>
     vretienka sfuňaly vše —
     <br/>
     Na priadkach,
     <br/>
     kam zemianske zas panny chodily,
     <br/>
     tam skrsaly tiež reči podobné.
     <br/>
     Tak zvlášte ťažkaly si: Ezechiel
     <br/>
     že ani nenakukne na tanec —
     <br/>
     odoprel družbovstvá; raz jediný
     <br/>
     sa neukázal medzi nimi, ač
     <br/>
     dosť kúziel zviedly všakých... „Ak
     <br/>
     má ešte pokoru?“ „Ba! — Predsa rok
     <br/>
     už minul — či nie?“ „Veru pokora,
     <br/>
     a aká! u Bockov sa cmukotať
     <br/>
     deň po deň — hanba!“ „Ja, nuž, keď má tam
     <br/>
     svoj poklad, sestra —“ „Poklad-nepoklad!
     <br/>
     to mrzko! zachádzať tak s materou,
     <br/>
     to mrzko! Ale divím sa jej len,
     <br/>
     že trpí tomu — ona!“ (— Marienka
     <br/>
     vtom vše len stŕpla — stislo srdce jej —
     <br/>
     i priadla, drmúc —) „A čo urobí?“
     <br/>
     „Čo? Spôsobov sto! — A tam, pravda, tam
     <br/>
     len pašmú za ním; akoby aj nie?
     <br/>
     zemianstvo...“ „Akokoľvek, nech sa tak
     <br/>
     soberú: pomkneš sa jej v kostole,
     <br/>
     ej, pomkneš, moja!“ „Nikdy!“ „Noženo;
     <br/>
     i v pesničke jej riadok ukážeš,
     <br/>
     keď neskôr príde —“ „Nepleť!“ — „Ale čo
     <br/>
     nás po nej? eha!...“ „Zvedavá som len:
     <br/>
     kde dovedie ju?“ „Pôjde z dom’ do dom’,
     <br/>
     bo Eliáška, viem, ich neprijme,
     <br/>
     o matke ani nehovoriac —“ „Var’
     <br/>
     prístupky budú z toho —“ „Cha-cha-cha,
     <br/>
     jedinák — zvláštno!“ — Iným razom zas:
     <br/>
     „Či viete, dievčatá, čo nového?“
     <br/>
     „Nie; povedz chytro!“ „Ežo bol vám už
     <br/>
     i u zlatníka. Mama bola toť
     <br/>
     na trhu, zazrela ho —“ „A ja Bockule
     <br/>
     som u Fišera našla. Celý sklep
     <br/>
     mu sprevracaly: delín, kažmíre,
     <br/>
     tafata, brokát, stužky, partice —
     <br/>
     to všetko jagalo sa pred nimi;
     <br/>
     sťa v sene prehŕňaly...“ „Potvory!
     <br/>
     podrastieže im hrebeň —“ „Čula som
     <br/>
     i koľko čepcov bude mať: len šesť
     <br/>
     okrúhlych...“
     <br/>
     Práve večer sobotný
     <br/>
     bol. „Poďme!“ hlesla ktorás’, „pod oblok —“
     <br/>
     „Hej, poďme, sestry!“ „Keď tam vysoko —“
     <br/>
     „Podsadíme sa. Luče! ovečky...“
     <br/>
     ich kŕdľom zduriac, nisko chabinou,
     <br/>
     vtom zachytila Uľa Šľachtovie.
     <br/>
     <br/>
     — V ten večer riekol strýko Eliáš —
     <br/>
     keď najprv vyholil sa, ulizkal,
     <br/>
     obliekol skvostný úbor, mentieku,
     <br/>
     ňouž pasománty, gombí blýskal rad
     <br/>
     (kol hrdla čo viac sama Judka mu
     <br/>
     hodvábny uviazala ručníček);
     <br/>
     i palicu vzal striebrom okutú —
     <br/>
     nuž vtedy zvrtkom riekol: „Ezech, poď!“
     <br/>
     <br/>
     Do Bockov tiahli prosto.
     <br/>
     Vošli. Tam
     <br/>
     aj hneď ich uvítali so všetkou
     <br/>
     vľúdnosťou, vrúcne zaprosili, by
     <br/>
     postúpli, sadli — „Hoho, počkajte!“
     <br/>
     vtom Eljaš, strmnúc (za ním Ezechiel
     <br/>
     sa sťa by skrýval), „to tak nemôž’ byť,
     <br/>
     tak nemôž’! jestli krásny otcov mrav
     <br/>
     si uctiť známe, vieme poriadky —“
     <br/>
     S tým stal si do gliedy, vbok palicu
     <br/>
     odstrčil, pohmatkal sa po prsiach,
     <br/>
     i odkašľúc si, takto započal:
     <br/>
     „Hm — urodzení!... ba hej (pre seba:
     <br/>
     ‚poľahlo —‘), mnohovážni páni!... hm
     <br/>
     (zas k sebe: ‚plno‘; sepnul sebou i
     <br/>
     si mrmkom zistil: ‚dosť tým —‘), priatelia
     <br/>
     či ľudkovia!...“ Tu všetci zdvihli sa
     <br/>
     s miest svojich: otec, matka, rodina,
     <br/>
     neináč zpoza stola príbuzný,
     <br/>
     už starší, no líc sviežich, červených
     <br/>
     (mal začesané pekne šediny,
     <br/>
     i v kožúšku si sedel, ovaliv
     <br/>
     sa o stôl, rukáv biely svinutý,
     <br/>
     a pozoroval prišlých), nebodaj
     <br/>
     bol a či mal byť oddavačom a —
     <br/>
     nu, Ondráš Blažkovie. No Eliáš
     <br/>
     len-len že neuviaznul v prívete,
     <br/>
     tak pomiatol ho mrcha titul ten
     <br/>
     či iné; zhmkal neraz, zechkal i
     <br/>
     čapicu mäčkal v rukách — Nuž toť: keď
     <br/>
     liet veľa tomu, čo bol posledne
     <br/>
     pytačom; pamäť, jak sa vymlúval
     <br/>
     neskoršie, veru vekom oslabne;
     <br/>
     a potom, kôň má štyri nohy a
     <br/>
     vraj, preds’ sa potkne... Akokoľvek však,
     <br/>
     vynechav úvod, kde sa prosí prv
     <br/>
     za dovolenie prehovoriť môcť,
     <br/>
     to povynechav (schválne najskorej),
     <br/>
     predniesol, čo je hlavné. Vyzdvihnul:
     <br/>
     čo k prvému boh riekol človeku
     <br/>
     už v samom raji, že je samota
     <br/>
     len clivota; i stvoril z vlastného
     <br/>
     mu jeho rebra milú ženu a
     <br/>
     dal mu ju k pomoci: tak založiac
     <br/>
     stav manželský sám. Že boh mohol síc’
     <br/>
     hneď stvoriť celé ľudstvo; nezrobil,
     <br/>
     a prečo? bo chcel, aby veškeré
     <br/>
     z tej istej pošlo krvi, potoky
     <br/>
     jak všetky z jedných zeme-matky pŕs
     <br/>
     sa prýštia: aby už i pôvodom
     <br/>
     za bra... (Tu zhačkal sa.) Cieľ manželstva
     <br/>
     však že je poriadok i poctivosť
     <br/>
     jak spolčených ním, tak i splodencov;
     <br/>
     i diabol len je zmätku milovník
     <br/>
     a nešľachetnosti... I jako stav
     <br/>
     ten z píšem svätých krásne zračí sa!
     <br/>
     Jak patriarchovia sa chlúbia ním!
     <br/>
     Čo riekol Batuel? čo Šalamún
     <br/>
     kráľ vraví v Prísloviach: nech žena je
     <br/>
     tá, akou má byť? — Áno, od tých čias,
     <br/>
     čo slúčil prvé, zrejme Hospodin
     <br/>
     má svoje zvláštne zaľúbenie v ňom;
     <br/>
     či nie on poslal k studni Rebeku?
     <br/>
     a Tobiáša, syna, doviedol
     <br/>
     kto k Raguelovi, keď nie sám on?
     <br/>
     No nad to všetko Kristus Pán či tiež
     <br/>
     sa nezúčastnil na svadbe, jak to
     <br/>
     Ján svätý píše, evanjelista?...
     <br/>
     Aj! dôvody, cieľ jejich príchodu
     <br/>
     sem do príbytku tohto! Ezechiel,
     <br/>
     toť jeho principál i synovec,
     <br/>
     ba zrovna jeho syn! ten isteže
     <br/>
     to všetko uvážil: keď skrz neho
     <br/>
     (čo previesť podujal sa milerád)
     <br/>
     prítomne vážne žiada o ruku
     <br/>
     domácej dcéry; sám on ale vraj
     <br/>
     čo pytač, povereník popred už
     <br/>
     je bezpečný v tom: že ver’ mládenec,
     <br/>
     jak Ezechiel — nie súdruh Nábalov,
     <br/>
     no ani roveň heno paholkom! —
     <br/>
     chlap hodný a statočný do kosti,
     <br/>
     ten voliť mohol takô jedine,
     <br/>
     čo vskutku stojí za to...
     <br/>
     Odpoveď
     <br/>
     dal zápäť Blažko. Vlasy prihladiv
     <br/>
     si, hánky zoprev na stôl, oslovil
     <br/>
     ich celkom priamo, zrovna ‚priateľmi‘.
     <br/>
     „Nezabuď, Ondro! — páni!“ pretrhol
     <br/>
     ho takoj Eliáš, si odpľuvnúc
     <br/>
     i uvoľniac si pritom mentieku.
     <br/>
     „Nuž! (tomuto smiech mihnul po tvári,
     <br/>
     i rozopäl si tobôž kožuštek)
     <br/>
     nuž, nechže páni! — generosi, nech —
     <br/>
     Velice teší ma i rodinku
     <br/>
     váš vzácny príchod. Ovšem, lebo veď
     <br/>
     nám samým plynie z toho všetka česť,
     <br/>
     nám! — no aj povďačným. A poneváč
     <br/>
     tie ťažké dôvody, čo predniesli
     <br/>
     ste, vaša milosť, pekne, jadrne,
     <br/>
     my vážime si tiež: že totiž boh
     <br/>
     sám ustanovil manželský stav a
     <br/>
     mužovi súdil ženu; poneváč
     <br/>
     je ďalej námer toho patrný:
     <br/>
     by totiž týmto riadnym, počestným
     <br/>
     sa jednotením ľudstvo množilo
     <br/>
     i zachovalo sa tu na zemi
     <br/>
     k oslave jeho, prečo v šiestom aj
     <br/>
     si mocným ohradil ho zákazom;
     <br/>
     poneváč tedy božia vôľa je:
     <br/>
     by muž si pribral ženu, táto zas,
     <br/>
     opustiac otca-matku, aby sa
     <br/>
     k mužovi pripojila a tak by,
     <br/>
     bárs dvaja, jedným predsa za cieľom
     <br/>
     kráčali svorne žitia po cestách,
     <br/>
     sa pritom deliac v dobrom, v nešťastí
     <br/>
     ratujúc obapolne; poneváč —“
     <br/>
     „Hej, Ondro!“ prerval ho zas Eliáš,
     <br/>
     „tých ‚poneváčov‘ bude ešte moc?
     <br/>
     Môj milý orátor! hm — skonč už a
     <br/>
     toť, utri sviečku!“ (No vtom Bocková
     <br/>
     už načiahla sa bola kroz toho —.)
     <br/>
     „Moc-nemoc,“ vrkol onen, „oddavač
     <br/>
     som, vaša milosť; cit! — Nuž, poneváč
     <br/>
     z rozumných vašich rečí čuli sme:
     <br/>
     že toť pán Ezech je tým pútnikom,
     <br/>
     čo hľadá spoločnicu, ďalej že
     <br/>
     sa sem-tam obzerajúc, zreteľ svoj
     <br/>
     na pannu tohto domu obrátil
     <br/>
     a za okom i srdce tiahne ho,
     <br/>
     i rád by túže za choť pojal si;
     <br/>
     poneváč známy nám je najkrajšie,
     <br/>
     čo bezúhonný, vzorný mládenec —
     <br/>
     no, že on nenie Nábal, tamtá zas
     <br/>
     mu iste bude aspoň Abigail,
     <br/>
     nie Jóbova, nie zradná Delila,
     <br/>
     však žena podľa rečí Siracha —
     <br/>
     je poctivá a k tomu šumná dosť,
     <br/>
     a stavom nemáš pri nich rozdielu,
     <br/>
     i budú môcť sa oba obšťastniť
     <br/>
     vzdor bremeniskám, aké Hospodin
     <br/>
     vyhnancom raja kedys’ uložil:
     <br/>
     v tých okolnostiach ja sám — pristávam.
     <br/>
     No strpieť ráčte: ešte spýtam sa
     <br/>
     prv principála môjho, matky tiež,
     <br/>
     či privoľujú? — Privolíte, šak?“
     <br/>
     „Keď — vetil Jano — božia vôľa v tom,
     <br/>
     nech stane sa.“ Mať tobôž prikývla,
     <br/>
     podnesúc zásterku si ku očiam.
     <br/>
     „Šak — Blažko zas — z úst počuť musíme
     <br/>
     i samej dcéry! — Kde si, Žofia?“
     <br/>
     zrel vôkol; ale nebolo jej dnu.
     <br/>
     Lež vtom už dvierka hrkly kuchynské,
     <br/>
     a vstúpila dnu dievka, „Či je tá,
     <br/>
     Ezechiel?“ spýtal sa strýk; „dobre hľaď!
     <br/>
     Hej, kebych ja bol lepšie prezeral. —“
     <br/>
     „Nie,“ Ezech vrkol. Vbehla druhá! „Nuž
     <br/>
     a tá?“ „Ani.“ Iná vlietla; však
     <br/>
     ni jednej nepriznal sa. Konečne
     <br/>
     sa ukázala Žofka. Studom jej
     <br/>
     tvár horela až, oči klopila
     <br/>
     i poskúbala švíček záponky.
     <br/>
     „Tá bude už var’ len?“ „Hej, strýku, tá!“
     <br/>
     „No, chvalabohu!“ kríkol Eliáš.
     <br/>
     „Veď bol by to aj pád! nech bzíkne nám
     <br/>
     sťa srna v háji strelcom zpod mušky
     <br/>
     a musíme ju hľadať! — ačpráve:
     <br/>
     že ‚nechodil som za ňou...‘, bývalo
     <br/>
     už za krčaha sveta, bude aj
     <br/>
     na veky, synku.“ Kráčal, nahnul sa
     <br/>
     a obdivoval ju. S tým oddavač,
     <br/>
     súc pamätlivý svojej hodnosti
     <br/>
     i úloh, ktoré bolo dokonať,
     <br/>
     zas prejal slovo —
     <br/>
     I keď vypýtal
     <br/>
     sa Žofky: chce-li Ezechovou byť?
     <br/>
     a ona hlesla ‚áno‘ nesmelé;
     <br/>
     keď zatým, onen jak im naložil,
     <br/>
     si ruky podali a Ezechiel,
     <br/>
     bár vzpierala sa, Žofke urval bozk,
     <br/>
     rodičia ale i sám Eliáš
     <br/>
     (vraj ako otec, prečo činil sa
     <br/>
     dojatým tobôž) požehnali im
     <br/>
     a Blažko ešte vinšom zavŕšil:
     <br/>
     tu boli zodatí; on obrúčku
     <br/>
     jej zotknul na prst, ona pierko zas
     <br/>
     mu podala i krásny ručníček —
     <br/>
     „Ty, Ezech!“ na to strýk, „len pozor daj:
     <br/>
     tú šmatku abys’ nenosieval ty!
     <br/>
     a ona klobúk; lebo nespí čert —“
     <br/>
     „To už nie! strýku. Šak nie, Žofka? čo?“
     <br/>
     Usmiala sa mu v odpoveď a blíž
     <br/>
     sa pritúlila k nemu, polapiac
     <br/>
     ho za rameno, sťa keď povojka
     <br/>
     sa dubca chytí — „Ale poďže sem,
     <br/>
     ty dievča — k svetlu, nech ťa uvidím:
     <br/>
     čo za nevesta budeš? Neboj sa!
     <br/>
     var’ nie som strašidlo? a nezjem ťa —
     <br/>
     Hm, užtoveru! rúčo (štipol ju
     <br/>
     na líce), sťa kvet — Majster! (pohrozil
     <br/>
     Ezechielovi), ten ti ale vie,
     <br/>
     od čoho kapú muchy! Kaukliar! hm —
     <br/>
     A zúbky? von ich! — Ani mýšatko —“
     <br/>
     „To nejde,“ zhundral Blažko, „obzerať,
     <br/>
     jak na jarmoku — nejde!“ „A ty čuš!“
     <br/>
     Eliáš zahriakol ho. „Oddal si
     <br/>
     nám dievča — koniec! A jak nachodím,
     <br/>
     aj škoda by ho, jak vy, brdárom!
     <br/>
     (Tu Bocko štuchol Blažku.) Na šťastie,
     <br/>
     v ňom pôvod matky nezgrmančil sa —
     <br/>
     Zrak belasý — ten už ver’ neškúli!
     <br/>
     Vlas ani zlato — A dlaň? ukáž dlaň!
     <br/>
     hm — vyrobená! (pľuvnul). Žabiar! — tuť,
     <br/>
     na, svoju škratu! — A šak si jej rád?“
     <br/>
     „Rád, strýku, rád —,“ sa zasmial Ezechiel,
     <br/>
     si pojmúc Žofku, ktorú skúška tá
     <br/>
     až predesila: že si povzdychla,
     <br/>
     jak keby umkla bola pohrome;
     <br/>
     len Ezech čo ju porozjaril znov
     <br/>
     a devy, tíško škádliace sa s ňou.
     <br/>
     <br/>
     I len jak odbavili obrady,
     <br/>
     čo predpísané sú či podaním
     <br/>
     sa dochovaly k takým prípadkom:
     <br/>
     len potom dopriali si pohodlia.
     <br/>
     Rozložili sa riadkom kol stola
     <br/>
     či po stranách, kde vedľa bielych stien
     <br/>
     lavice, pozdĺž postieľ nastlatých
     <br/>
     však stolce tiahly (— po tých ženské zvlášť —):
     <br/>
     za vrchstôl, rozumie sa, pod samým
     <br/>
     zrkalcom, rámom nad ním s krčiažky,
     <br/>
     sám pytač Eliáš sa posadiv,
     <br/>
     tak Blažko, za ním iní... Ezecha
     <br/>
     tiež zvali medzi seba, budúca
     <br/>
     testiná hnedky pri strýkovi mu
     <br/>
     vykážuc čestné miesto; ale on
     <br/>
     ďakoval zrovna: a kde kozúbok
     <br/>
     stál poblíž kachieľ, v pološerý kút
     <br/>
     i s oddanicou utiahol sa; tam
     <br/>
     si potom, málo dbajúc abo nič
     <br/>
     o ostatných, zrak v zraku utkvelý
     <br/>
     a ruku v ruke, zamieňali sŕdc
     <br/>
     reč tichú — o čom? ľahko domyslieť...
     <br/>
     <br/>
     Po stole ale jedlá, nápoje
     <br/>
     sa objavily v chvíľke. Hostili
     <br/>
     sa tedy prísediaci hojne — nu,
     <br/>
     veď oddávky sú! — Rozprávali, i
     <br/>
     vše zazdravkali: predne oddancom
     <br/>
     (že Ezech skoro ustal ďakúvať,
     <br/>
     i na mnohý zyv šiel si štrngnúť len —),
     <br/>
     a zápäť sebe — zprvu vážne i
     <br/>
     kaľabne, neskôr? ako býva, zvlášť
     <br/>
     keď z ruky udrelo už do hlavy.
     <br/>
     Eliáš pripil Žofke napríklad
     <br/>
     (ten raz už po tretie a samotnej,
     <br/>
     bez Ezechiela — pomenujúc ju
     <br/>
     dôrazne svojou milou nevestou):
     <br/>
     by, ako to vraj vínko červené,
     <br/>
     čo k ústam podnáša, sa líčka jej
     <br/>
     vždy rumenily, vždy! — bo nič vraj niet
     <br/>
     nechutnejšieho, ako ohyzdný
     <br/>
     u ženy parsún: sadneš ku stolu,
     <br/>
     si lačný čo vlk, chceš jesť — nevdojak
     <br/>
     vtom na ňu kukneš! miesto do misy:
     <br/>
     i bŕŕ! už striaslo ťa, a tvoja chuť
     <br/>
     najmenej brúsi kdesi v Krakove —
     <br/>
     i šmaríš radšej všetko o stenu!
     <br/>
     Hm; pľuvnul — No s ňou sa to nestane!
     <br/>
     ak za zôr ešte myť si bude tvár,
     <br/>
     ak... „Veď hej! hák je len v tom,“ opravil
     <br/>
     ho Blažko: „že je ružou bez šípov,
     <br/>
     i ošarpe ju skoro Ezechiel —
     <br/>
     preds’ chlapina! nie ako ktosi... Nuž
     <br/>
     jalový to vinš, prisám! jalový
     <br/>
     a prázdny ani (— dopil —) pohár môj!
     <br/>
     (Dosť skubla žena ho, len neprestal —)
     <br/>
     Tak narafičte: že sa splniť môž’!
     <br/>
     hej, taký koláč! jak bol tento tu,
     <br/>
     nech nosí často na ramenách —“ „Iď!
     <br/>
     za mudrák...,“ zazrel naň i zvrtnul sa
     <br/>
     doň chrbtom. „Var nie!? — Vivat Eliáš!
     <br/>
     pán starý tatko!“ a sa zrehotal
     <br/>
     i pľasol o stôl. „Čičík! predsa raz...“
     <br/>
     „Iď, ľaba!“ pľuvnul, „ta preč! pomkni sa —
     <br/>
     tvoj kožuch vonia var’? A nepásol
     <br/>
     som s tebou husi! Nevieš, kto som ja?
     <br/>
     hm, surovô sťa... ustúp!“ Len-len že
     <br/>
     neskrsla zvada. (V ten čas čosi bac!
     <br/>
     do okna; prchly dvermi dievčiny.)
     <br/>
     I zpoza stola vymáhal sa. „— Veď
     <br/>
     to smiech len, prosím vás! nič iného —
     <br/>
     Nie, nesmiete... Toť, na stálo vám i
     <br/>
     úprimnô zdravie! —“ Bocko pokojil
     <br/>
     tak Eliáša; „a ty (k Ondrovi),
     <br/>
     maj rozum, švagre! — Nono, užite —“
     <br/>
     Nastalo prímerie.
     <br/>
     S tým Eliáš
     <br/>
     sa pýtal na deň svadby; najlepšie,
     <br/>
     vraj, čo sa navarilo, čím skôr zjesť.
     <br/>
     „Nuž — vetil Bocko — po ohláškach nech...“
     <br/>
     „A ako a kde —?“ „Iste u nás len —“
     <br/>
     „To u mňa var, nič? Protestujem, hm;
     <br/>
     ja žením syna! moja polovic...
     <br/>
     Kto všetko pôjde?“ „Hja, dosť rodinky —“
     <br/>
     „Toť Ezech by rád len vraj v tichosti
     <br/>
     sa vrabčil — bez muziky, úchytkom;
     <br/>
     no tomu nikdy nedopustím ja!
     <br/>
     nie! (pľuvnul). Ja sám chcem sa veseliť,
     <br/>
     sám! Cele zemiansku — hej, nad svadby
     <br/>
     chcem svadbu, ameň! Len mi nezvite
     <br/>
     vy dáku háveď (fľochnul na Blažka),
     <br/>
     či viete? — O družbu tiež prvého
     <br/>
     ja postarám sa — dobre?“ „Nedbáme —“
     <br/>
     prikryla matka. „Ale, Jano! hm —
     <br/>
     bo najmúdrejšie všetko zariadiť
     <br/>
     zavčasu; tak sa vyhne škriepkam — Nuž
     <br/>
     reč: čo dáš s dievkou?“ „Ale, strýku, čo? —“
     <br/>
     sa Ezech ozval prudko; „prosím vás...“
     <br/>
     „Mlč, synku!“ Eliáš mu — „hlúpy si.
     <br/>
     Ja viem, že láska s chlebom chutí len —
     <br/>
     Nuž, Jano?“ Vetil: „Nezahynú! nie.
     <br/>
     Mám dolu chalupu i čiastočku:
     <br/>
     ta tedy sídeme my starí i
     <br/>
     toť s chlapcom (ktorý u dvier kuchynských
     <br/>
     stál práve a čos’ kváril s prípecka,
     <br/>
     prv nebodaj sa dievčin okúňav —),
     <br/>
     tých mladých ale osadíme tu —“
     <br/>
     „To múdre, Jano! múdre. Zemianstvo
     <br/>
     ťa veru pochváli! Veď kúria,
     <br/>
     hm, to tu — nech ju tedy zeman má!
     <br/>
     Tak má byť... (pľuvnul). A preds’ nebude!
     <br/>
     Tí — u mňa budú bývať! musejú!
     <br/>
     Šak, deti?“ — Ale jaksi mlčali —
     <br/>
     „No, o tom potom!“ Jano zasmial sa;
     <br/>
     a ponalejúc ako peniaz, piť
     <br/>
     ponúkal: „Nože, svatu!...“ „Nebudem,
     <br/>
     nie! nebudem,“ mu Eljaš. „Zbytočný
     <br/>
     som nikdy nebol — Potom na svadbe!“
     <br/>
     No Blažko pochýlil; a sblíživ sa
     <br/>
     oddancom, začal dudať: ‚Už ty len —
     <br/>
     vraj — mojou musíš byť, — vraj — bársby tvá
     <br/>
     rodina proti tomu...‘ „Nepravda!“
     <br/>
     vykríkol Eljaš. „Tá sa nehodí
     <br/>
     sem — negaudž! Mojím musíš, mojím — skôr!“
     <br/>
     Vstal od stola; chcel mentieku brať: však
     <br/>
     Bockovci oba zas ho zdržali —
     <br/>
     vraj, kto to videl s oddávania ísť,
     <br/>
     keď hlásnik leda prešiel s desiatou?...
     <br/>
     <br/>
     — Na druhý deň, len vyšli z kostola
     <br/>
     (hneď z húfu; s knihou pod pazuchou), už
     <br/>
     vpálila známa Tera k Estere.
     <br/>
     „Ste neboli, šak — začla — v kostole?“
     <br/>
     „Nie; nemohla som —“ „Nuž tak neviete,
     <br/>
     tetička, ani: čo tam nového?“
     <br/>
     „Čo?“ „— Veď vám Eža s kancľa shodili!
     <br/>
     hej, užtoveru! že som zmrzla až,
     <br/>
     na ciagoľ skrahla ani krkoška —“
     <br/>
     „A — nezabil sa?“ Zrela na tetku;
     <br/>
     neznala, ako brať jej otázku:
     <br/>
     za žiadosť srdca či za dáky žart?
     <br/>
     i zrapotala ďalej: „preboha!
     <br/>
     čo nerobíte proti tomu? Veď
     <br/>
     v kostole všetko len sa zdívalo,
     <br/>
     ba zhíkal skoro každý! Iba on,
     <br/>
     ten starý hrdzavec — veď viete, kto? —
     <br/>
     och, ten si pyšno drnčal v stolici!
     <br/>
     Zakážte! — predsa môžte synovi!?“
     <br/>
     „Ja nemám syna!“ vrkla Estera
     <br/>
     pošmúrne; „a ty, pošta Jóbova,
     <br/>
     choď! Nemátaj ma ustavične...“ „Ach —
     <br/>
     tak odpusťte! (a kľučku chytala).
     <br/>
     Len chcela som vám sdeliť... Nikdy viac,
     <br/>
     no nikdy vás už mátať neprídem —
     <br/>
     Dobre sa majte! dobrý apetík...“
     <br/>
     Esterou striaslo; peru zasekla,
     <br/>
     i ako ľvica v klietke, vzbúrená,
     <br/>
     bez cieľa prechádzala po izbe.
     <br/>
     <br/>
     As’ o týždeň tuť stará Plevuľa
     <br/>
     sa rediká dnu s uzlom na chrbte!
     <br/>
     „— A veru (zdýmla) idem od Bockov.
     <br/>
     Pozdravujú vás na stotisíckrát
     <br/>
     a posielajú (upustila kôš
     <br/>
     a vykrútila —), tuhľa, poklonu;
     <br/>
     i odkazujú...“ „Nie som zvedavá!
     <br/>
     drž jazyk —“ pretrhla ju Estera.
     <br/>
     „I nechže bude; ale var’ už len
     <br/>
     im odkážete dačo?“ „Zhola nič.“
     <br/>
     „Nič? Dobrô do oka —“ „Ba odkážem!
     <br/>
     odkážem — (Hútala.) A predsa nie!
     <br/>
     Ber svoje riady!“ „— Ale to už nie,
     <br/>
     tú poklônku; už ju len podržte,
     <br/>
     vás prosím! Žofka, chúďa, ťažko by...“
     <br/>
     „Ja dbám! — No, za to šak dar? Počká si!“
     <br/>
     „Nie —“ „Znám vás dobre! Ta mi s očí, ta!
     <br/>
     kým ešte krotká som, ta...“ potisla
     <br/>
     ju dvermi i dosť prirazila ich.
     <br/>
     No otvorila vtom a „Katra, poď
     <br/>
     sem!“ zavolala súrne na slúžku.
     <br/>
     „Čo rozkážete...?“ „Tu ti poklonu
     <br/>
     doniesli! hotuj bôty na svadbu!“
     <br/>
     „Kde, prosím pekne?“ „Kde — čis’ zabudla,
     <br/>
     kde dolapla si vlani zajaca?“
     <br/>
     „Zajaca? neviem —“ „Tedy medveďa
     <br/>
     či vlka, sprostá! nevieš, v Turíce?“
     <br/>
     „Mhm —“ „Chvalabohu! Tam či do Bockov —“
     <br/>
     „Ja?“ „Ty-ty...“ „Ale! to var’ dáky smiech...“
     <br/>
     Tak Estera sa ten raz chovala.
     <br/>
     Snáď premohla sa navždy? či to len
     <br/>
     pretvárka krátka: smev kým na tvári
     <br/>
     dosť plachý, v srdci táže hryzoba...?
     <br/>
     Zasadla pod kúdeľ, s tým štipôčku
     <br/>
     si povlažila a už z vlákeniek
     <br/>
     jak hodváb mäkkých (— slnko úkosom
     <br/>
     dnu svitnúc, zlátilo ich) siažila
     <br/>
     niť po niti, že švižké vretienko
     <br/>
     až tančilo si po podlahe; vraj
     <br/>
     do štyriadvadsať pásem priadla, i
     <br/>
     ver’ chýrnou bola priadkou. Ale preds’
     <br/>
     jej nešlo ako inokedy. Tu
     <br/>
     dač hrubšie potiahla, že musela
     <br/>
     hneď aj zhrýzť hľúzku; zase ani vlas
     <br/>
     sa prez prsty jej šmyklo, vreteno
     <br/>
     však odtrhnuté hybaj po izbe
     <br/>
     sťa pobláznené, osýpajúc sa...
     <br/>
     „Jaj!“ (vrkla) „ký to beťah? — Bodaj ťa
     <br/>
     i s Plevuľou; či mrcha povesno...?“
     <br/>
     <br/>
     A ešte, so pár dňami pred svadbou,
     <br/>
     prihrnul k nej zváč. Toho ale už,
     <br/>
     len vstrčil dnu nos, zavrátila zpät,
     <br/>
     súc najvýš rozhorčená. Ako by
     <br/>
     vraj schválne dráždili ju lotrovia!
     <br/>
     Nie dosť, že obrali ju o syna
     <br/>
     a šťastie domu podkopali: toť,
     <br/>
     i ešte kliešťmi srdce jej chcú rvať!
     <br/>
     a z urážok sa tešia iste... Zváč
     <br/>
     však ustrnul preds’ jaksi v pitvore.
     <br/>
     Pomedzi dlážky šparchal paličkou
     <br/>
     ostužkanou a smýšľal — Naposled
     <br/>
     sa rozhodnul, kus dvere odchýlil
     <br/>
     i zavolal dnu: „Ale Ezechiel
     <br/>
     si pýta aspoň krásnu mentieku
     <br/>
     a prsteň, po jeho čo tatkovi...“
     <br/>
     „Čo!?“ rykla — „Nech si kožuch odeje!
     <br/>
     a prsteň trebas z hlúba ustrúha —
     <br/>
     Tá bezočivosť! Bodaj skáral vás
     <br/>
     boh Otec do hodiny! aby ste...
     <br/>
     Joj, dievky! škrabňu skoro, tieskom ho!...“
     <br/>
     Ten, pravda, nečakal; lež v ten čas už
     <br/>
     bol, kto vie, za ktorým až uhlom? môž’,
     <br/>
     u Elov sa už rehtil, rozprával
     <br/>
     Eliášovi toten fígeľ — snáď
     <br/>
     aj tento sám bol jeho pôvodcom,
     <br/>
     on najskôr; ako Ezech nevedel.
     <br/>
     <br/>
     Eliáš zase po oddávkach priam
     <br/>
     tak rečnil Judke: „Judka moja, vieš?
     <br/>
     ženíme Eža, hm — Nuž priprav sa
     <br/>
     mi k svadbe, jak sa k takej náleží;
     <br/>
     nešanuj, neceň, neváž ničoho,
     <br/>
     či v sypárni, či máš ho na pôjde.
     <br/>
     Chcem dokonale všetko! v hojnosti.
     <br/>
     Povedľa — pľuvnul — dolu potokom
     <br/>
     v ten čas len víno, víno musí tiecť,
     <br/>
     a lávky prezeň budú koláče,
     <br/>
     čo natľapkáš ty — však si kuchárka!
     <br/>
     hm, kameňmi šak vôkol pečienky,
     <br/>
     čo — šak si pekárka! ty naškvaríš...
     <br/>
     vieš?“ „— Ale ja? —“ „Vieš!?...“ Mrdla plecami.
     <br/>
     „Či mrd či nemrd,“ dodal úsečne
     <br/>
     i pľuvnul, „tak chcem! punktum! stane sa.“
     <br/>
     <br/>
     *
     <br/>
     <br/>
     A svadby nastal deň. (Bol pondelok.)
     <br/>
     Už zrána živý rozprúdil sa ruch
     <br/>
     dedinou. Ženy, zvlášte susedky,
     <br/>
     čo neraz ohníka si navzájom
     <br/>
     požičať zvykly len tak v pokrývkach,
     <br/>
     tu i tam sbiehaly sa po uhloch
     <br/>
     a pod zásterkou ruky, opretek
     <br/>
     si klekotily, v čom im pomáhal
     <br/>
     škrek vrabcov so striech; tváre v oblokoch
     <br/>
     zblýskaly zhusta, poodúchnuc s nich
     <br/>
     kvet inovatý, dvormi pokriky
     <br/>
     nakárajúce —; hor-dol cestou však
     <br/>
     shon detvákov (snáď školy nemaly)
     <br/>
     strečkoval, huchkajúc si za nechty,
     <br/>
     hneď v letku chytal srieňu kryštaly,
     <br/>
     hneď zase stuhlou poľadovicou
     <br/>
     sa klzkal: lebo cez noc pritiahlo
     <br/>
     nadobre po čliapkavom odmäku —
     <br/>
     i slnko — jak by predtým bolo dni
     <br/>
     fašiangovalo, s ražňom brúsilo
     <br/>
     i docengané došlo na nocľah —
     <br/>
     len-len že vykľulo sa z osuhle
     <br/>
     sťa z perín valne nebom nastlatých.
     <br/>
     Zváč objavil sa v spechu. Nečudo:
     <br/>
     dnes okrídlené nohy musel mať,
     <br/>
     a keď aj nemal ich, tož hunice
     <br/>
     mu aspoň opálaly kriela, znad
     <br/>
     jej pracky galún snul sa poletný,
     <br/>
     jak stúpal, vlastne behal z dom’ do dom’.
     <br/>
     I deti hybaj! za ním výskokom
     <br/>
     a lúdiac: „Dajte, sváku! výslužku...“
     <br/>
     <br/>
     A zanedlho (iste rozumel
     <br/>
     sa rúče povolaniu) tuliti:
     <br/>
     už tu-tam z domu švihol družbovský
     <br/>
     na hradskú, ani keby tulipán
     <br/>
     bol zo záhradky umknul. Nádherní
     <br/>
     tak boli všetci. Títam oddola:
     <br/>
     tí cifrované mali halienky,
     <br/>
     prez prsia krížom každému sa pás
     <br/>
     malebný tiahol, zdobu belások
     <br/>
     lesk podňal návlak, s baranice sluč
     <br/>
     však stužky kynula sťa májová
     <br/>
     by zeleň; pokým zo zemianstva tí
     <br/>
     zas v dolmánoch sa skvostných pýšili,
     <br/>
     s prámovím, striebrom, perá u čiapok,
     <br/>
     na ľahkých čižmách hravé ostrôžky,
     <br/>
     za pásom pištoľ, šabľu u boku —
     <br/>
     Rozleteli sa ani sokoly
     <br/>
     za holúbkami; svorne dva a dva
     <br/>
     šli hľadať páru: švárnu družičku.
     <br/>
     Vstúpili. A hneď jeden zarečnil;
     <br/>
     zaprosil rodičov: by ráčili
     <br/>
     vyhovieť snažnej prosbe, totižto
     <br/>
     ich principálovej, a pannu... toť
     <br/>
     rozmilú dcéru svoju láskavo
     <br/>
     im prepustili, verným obhajcom,
     <br/>
     za družicu, jej k úcte, k okrase
     <br/>
     však svadobného chóru. Svolili,
     <br/>
     a družku, jak len mihla zo zadnej, —
     <br/>
     kde ako páva vycipkala sa
     <br/>
     pod okom matky, až tak šušťalo
     <br/>
     jej krásne rúcho, bielym hrdielkom
     <br/>
     pruh perál žiaril, veniec na vlasoch
     <br/>
     len skvel sa, s party hravým trblotom
     <br/>
     sa páriac, — zapálenú stydlivo,
     <br/>
     už viedli si ju medzi sebou... Čo
     <br/>
     starejší: tí zas so starejšími,
     <br/>
     nu s polovičkami, tiež v paráde
     <br/>
     a povedomí svojej vzácnosti
     <br/>
     ciepkali zvoľna. I jak do chrámu,
     <br/>
     zvlášť ktorí boli zvaní so strany
     <br/>
     mladého zaťa, len sa hrnuli
     <br/>
     do svadobného domu u Elov.
     <br/>
     <br/>
     Eliáš (už tiež v hábach sviatočných;
     <br/>
     rukávy mušlienovej košele
     <br/>
     sťa dudy majúc, prsmi gombí rad
     <br/>
     filigrán práce —) vítal príchodzích
     <br/>
     čo najvľúdnejšie. Samá svedčnosť bol
     <br/>
     i ochota; mal zreteľ na všetko
     <br/>
     a všade skrsol. Vkročil nový hosť
     <br/>
     a pripovedal sa, jak káže mrav:
     <br/>
     priam zvirgal k nemu. Najprv obzrel ho
     <br/>
     bedlivo; a keď spoznal, utrafil
     <br/>
     mu meno, spýtal sa ho, domáci
     <br/>
     čo porábajú? (bližším známym aj
     <br/>
     prehodil slovce zavše do smiechu),
     <br/>
     uveličený, ihneď složiť sa
     <br/>
     a pohodlným zrobiť súril; i
     <br/>
     vždy zamestnaný hmýril, sporádzal,
     <br/>
     nadpriadal reči, núkal, častoval:
     <br/>
     vraj guráž platí! dobrý počiatok!
     <br/>
     a k veľkej veci treba posily,
     <br/>
     na dlhú cestu hodnú merindu!
     <br/>
     „Ty, Judka! (kríknuv zčasta), ty zas dbaj
     <br/>
     o pani sestry! vážne matróny
     <br/>
     i pekné družičky; ja poradím
     <br/>
     si s mužským kŕdľom — ašak? — ľahko sám.
     <br/>
     Len, Judka, dôkladne! nech pamätá
     <br/>
     svet, kedy boly u mňa výjedky!
     <br/>
     hm — Bračekovci, nono, zalejte —
     <br/>
     a vy tam duvau-du! hm —“ Gombíkmi
     <br/>
     si dlaňou prešiel, sfúkol s lajblíka
     <br/>
     zdanlivý prášok, a myk! do bočnej
     <br/>
     sa vkĺzol, kde sa Ezech cifroval,
     <br/>
     upravoval si práve nákrčník
     <br/>
     so zlatým strapcovím. „Ba vygrimbuj
     <br/>
     sa, synku! (škrkol), že ťa vlastná mať
     <br/>
     nepozná, hm —“ „Mať? ako?“ „Nonono!
     <br/>
     to reč len taká; neboj! neprišla,
     <br/>
     a čo nás po nej? — Tisíc! to je už
     <br/>
     košeľa potom! prsty pozlátiť
     <br/>
     by hodno, hm — kdes’ ju len vypriadol?“
     <br/>
     „Hádajte, strýku —“ „A var’ neviem, há? —
     <br/>
     A oblek — krása, chlape! vicišpán
     <br/>
     ho nemal, či vieš? — Tak, hm, zhotuj sa
     <br/>
     mi gavaliersky!“ Odpľul, vrzol zpät.
     <br/>
     Medzitým hromaždil sa svadobný
     <br/>
     sbor: mládež, stárež, osve, miešano.
     <br/>
     „Ľaď!“ zbručal Efraim, jak uviedol
     <br/>
     cipušku svoju v čepci striebornom,
     <br/>
     „ten žnie, kde nesial —“ „Veru!“ Eliáš
     <br/>
     sa uškrnul, zmnul ruky; „pomôžeš
     <br/>
     mi tedy mlátiť, ašak?“ „Ačida!
     <br/>
     po mlatbe?“ „Hm, tak stroviť, kochliť sa —“
     <br/>
     „Hja, priemyselník! chytrák, ktorého
     <br/>
     nezmôžeš,“ zvolal Peter, bratianok,
     <br/>
     posepnúc plecom. „Jedným úderom
     <br/>
     dve muchy čapil! či nie?“ „Figľuješ,
     <br/>
     hm, braček; ale dneska nedbám nič,
     <br/>
     nič nedbám! (odpľul), veď je veselín
     <br/>
     čas, hm, nie plaču! Buďme veselí!
     <br/>
     cic! kozy, kozi...“ „A preds’ pravdu mám!
     <br/>
     Och, prezrel som ťa, zvážil, neboj, hneď!
     <br/>
     čo praktikuješ, voňal —“ „Páchlo? hm,“
     <br/>
     mu Eljaš; „veď ty večný argument! —“
     <br/>
     „Ja ale vravím,“ Nátan vmiešal sa
     <br/>
     (porozvalený sedel za stolom
     <br/>
     a veľavážne zdvihol obrvy;
     <br/>
     jas slnka zbleskotal mu plešinou
     <br/>
     čo v zrkalku —), „ja vravím nedarmo:
     <br/>
     že cesty božie nevystihlé sú,
     <br/>
     a čo je komu súdenô, to ver’
     <br/>
     ho nikdy neminie!“ „Toť pravda, ľa!“
     <br/>
     priznali mnohí. „Vskutku,“ starejšie
     <br/>
     tiež prisvedčily; „nuž tak,“ dodala
     <br/>
     Efraimova ešte, perami
     <br/>
     ako by zhudúc. „To však ešte skôr:
     <br/>
     že paciencia jest bylina
     <br/>
     hojitedlná —,“ Jakub priťapil
     <br/>
     (bol prvý z pánov bratov prišiel a
     <br/>
     jak obyčaj mal, utiahnuc sa v kút,
     <br/>
     túžobne pestoval svoj kalištek).
     <br/>
     Smiech zhlaholil kol. „Ja tiež súdim tak,
     <br/>
     len tak, hm —“ sponáhľal sa Eliáš.
     <br/>
     „No, nehádajte! nelámte si hláv;
     <br/>
     hľaď každý, z čoho žiješ — Iba raz
     <br/>
     Eliáš žení! (pľuvnul). Hore! na
     <br/>
     víťazstvo k dnešnej patálii! Hm —“
     <br/>
     „A Ezech!?“ zase Peter šelmovsky —
     <br/>
     „Ak ti tak ufujazdil k materi,
     <br/>
     to bude! Vtedy musíš na sobáš
     <br/>
     ty s Judkou —“ Obzrely sa starejšie,
     <br/>
     až strblotaly čepcov libačky;
     <br/>
     družica hlesla: „Gábor! počuješ? —“
     <br/>
     „Ba! nemäť,“ rozpačil sa Eliáš,
     <br/>
     „môj vták je nie hýľ, Petro — príde hneď,
     <br/>
     hm, príde (zobracal sa); vidíš ho!?“
     <br/>
     A vskutku, vošiel vtom, čo mladý zať
     <br/>
     vo výstroji až radosť. Zarazil
     <br/>
     sa, zblednul trochu; ale zápäť mu
     <br/>
     zasvitlo tvárou: mužne pokročil
     <br/>
     i s každým vôkol milo zvítal sa.
     <br/>
     „Šak hodného mám syna!?“ Eliáš
     <br/>
     zajasal, „a to moja zásluha,
     <br/>
     môj mozoľ! — Hľadzte, Vlkolinských kvet!
     <br/>
     Hm, Judka! pozri len, či nestrepe
     <br/>
     ti srdce? — A ten oblek, nikto! hm —
     <br/>
     Sem, chlapče! sem!“ Sám behnul. Podskočil,
     <br/>
     kol krku chmatol ho i prichýlil
     <br/>
     a cmukol v líce — potrel rukávom
     <br/>
     si oči; cmukol ho i na druhé:
     <br/>
     „To moje požehnanie otcovské,
     <br/>
     to...“ („Ani Judáš,“ Peter k susedom.)
     <br/>
     <br/>
     I kompánia keď už slávnostná
     <br/>
     pospolu bola celá, Eliáš
     <br/>
     porobil poriadky („Ty, Judka! hm,
     <br/>
     výsluhy pani sestrám! ani dážď
     <br/>
     nech pršia im z rúk hojne —,“ rozkázal,
     <br/>
     „vy ale, mrzikanti, za nami
     <br/>
     pôjdete rúče — pozor!“): sobrali
     <br/>
     sa, popárili a s tým pochodom
     <br/>
     odtiahli pre mladuchu do Bockov.
     <br/>
     Prv šli len ticho, ďalej s výkriky;
     <br/>
     no jak už skoro boli u cieľa,
     <br/>
     pred otvorenou bránou: streľba ich
     <br/>
     vraz ohlásila z všetkých pištoliek
     <br/>
     (až družky zjakly, spešne chvatly si
     <br/>
     ku uškám), zápäť náraz muziky,
     <br/>
     tak vlastný ozyv na to vzrušený...
     <br/>
     <br/>
     Na dvore celé kŕdle divákov —
     <br/>
     Lež prerobili priechod šťastne si,
     <br/>
     sám Eljaš kliesniv cestu povelom:
     <br/>
     „Hm, nabok, deti! baby! — Tatata,
     <br/>
     šušomäť, zpred dvier! Ani červených
     <br/>
     vás myší (pľuvnul), tata! —“ Chceli vojsť —
     <br/>
     však dvere nikam pohnúť; zavreté.
     <br/>
     A v dome ticho; iba dymníkom
     <br/>
     čo skikiríkal zrazu ako by
     <br/>
     kýs’ kohút, za ním teskné ‚kotkodák‘,
     <br/>
     zas krotké ‚kľu-kľu‘... Najskôr družbovia
     <br/>
     šípili fígeľ, lebo potajme
     <br/>
     sa pousmiali; tak i Ezechiel.
     <br/>
     No Eljaš, ako na ňom bolo znať,
     <br/>
     nemálo zduril sa, zvlášť starejšie
     <br/>
     keď začaly ho, vodcu, naberať
     <br/>
     a Efraimka „nuž tak —“ zhúdala.
     <br/>
     „Máš, brachu, prisám!“ výskol Peter, „máš!
     <br/>
     Veď nás tu nechcú, nechcú, istá vec!
     <br/>
     Na švorci Ezech — zase dievča frnk! —
     <br/>
     čo stváraš? čo nás držíš za bláznov?
     <br/>
     Že vypýtal si? zhola nemožno,
     <br/>
     nie, to si odpusť! (Smiechot v diváctve,
     <br/>
     bo vtom zas shora nehorázny škrek...)
     <br/>
     Hej, za mnou, svati! za mnou, čeliadka!
     <br/>
     ta — do Tomášov! tam už dadia i
     <br/>
     ver’ odprevadia; ešte pribude
     <br/>
     k nám ktosi, a to s radostníkom, ťaj!
     <br/>
     a s koľkým — to len bude hostina!
     <br/>
     netakšia — obráť!“ „Iď si, pokusa,
     <br/>
     kde chceš! hm,“ odsekol mu Eliáš;
     <br/>
     „tí ale, nemívaj sa, nepôjdu!
     <br/>
     tí pri mne zostanú —“ Tu palicou
     <br/>
     do dverí trepol, odpľul; zazrel vhor,
     <br/>
     zkiaď znova škrekot hrozný ozval sa.
     <br/>
     „Však čo tu robiť?“ riekol družba. „Čo?
     <br/>
     hm —“ „Ba je pravda,“ Efraim tak, „hej,“
     <br/>
     zas Nátan, pritúživ si mentieku,
     <br/>
     „skutočne podivnô to...“ „Nemúdro!
     <br/>
     hm, sprostô! braček, takto nechať nás
     <br/>
     stáť predo dvermi, akýs’ valašský
     <br/>
     zvyk —“ sšprihal Eljaš; „tomu kokošu
     <br/>
     väz vykrútim —“ „To vyskoč!“ Peter mu,
     <br/>
     „alebo hore ciagľom vylez, bo
     <br/>
     ten dneska sotva sletí s pántu! Nuž,
     <br/>
     to radím: poďme!“ „Kto ťa drží tu,
     <br/>
     há!?“ Eliáš mu s hnevom. „Ale veď
     <br/>
     vám pomrzneme!“ kríkly starejšie.
     <br/>
     „Ja zas len vravím — Jakub prehodil —,
     <br/>
     že paciencia...“ „To, Kubek, to!
     <br/>
     hm —“ „Dobrým dobre, lenže pokiaľ? var’
     <br/>
     do mrku?...“ „Pokiaľ? pokiaľ chcete, hm —
     <br/>
     (tu nasršil sa, zvŕtal sem i tam).
     <br/>
     Že pokiaľ? tedy ešte neviete!?
     <br/>
     Nuž boli ste vy kedy gárdisti,
     <br/>
     há? pri Branisku a či kdekoľvek,
     <br/>
     hou? — Videli ste piky kozácke? —
     <br/>
     Ste chlapci-buci? krevní zemäni?
     <br/>
     ech, prepytujem (pľuvnul); ináč by
     <br/>
     vám netrčalo v pošvách rezivo —
     <br/>
     Čo stojíte!? hm — čo sa dívate
     <br/>
     na dvere, kým hen posmieva sa svet?
     <br/>
     Neviete ešte, ako sa dá vojsť?
     <br/>
     hm, kuľašníci — Ezech, ukáž im!
     <br/>
     Vysúčte rukávy! von fringie!
     <br/>
     sem koly, obuch! — dvere vypáčiť,
     <br/>
     vyrúbať treba! (zdýmnul) dobyť dom,
     <br/>
     však chalupa je a nie Komárno!
     <br/>
     No...“ (odpľul). Ale hrkla závora
     <br/>
     vtom, dvere otvorili šíre a
     <br/>
     ako by nič, tým „pekne vítame“
     <br/>
     ich pozdravili všetci z pitvora,
     <br/>
     ba jeden dodal: „Inu, sliepočka
     <br/>
     len teraz zniesla vajko striebornô,
     <br/>
     to žičíme vám, no ho prijmite —“
     <br/>
     „Hm — Eljaš na to — viete, s háveďou
     <br/>
     nemáte do činenia; fígličky
     <br/>
     tie držte pre seba...“ „Šak vajíčko
     <br/>
     zas zlatô dajte vy; toť podsypať
     <br/>
     je treba kvoku, chytro!...“ Eliáš
     <br/>
     však zas: „Hm, hovorím, to pre seba...“
     <br/>
     „Hja, braček!“ zvolal Peter, „rozumej!
     <br/>
     dukátov nasyp do klobúka mu;
     <br/>
     dar za dar!“ „Syp ty, ak máš! (pľuvnul) hm;
     <br/>
     ta zpod nôh! dajte pokoj s pletkami...“
     <br/>
     <br/>
     Dnu dľa poriadku pytač Eliáš
     <br/>
     by bol mal predviesť svoju družinu
     <br/>
     i pozdraviť tam svatov prítomných;
     <br/>
     no urazene zdul sa, skrúžil pysk,
     <br/>
     prv ešte družbu lakťom postrkav.
     <br/>
     I prvý družba: Gábor od Šimov,
     <br/>
     už známy hrdoš, priateľ Ezechov
     <br/>
     od mladi onen (pokým Eliáš
     <br/>
     čo predný starší strmel popri ňom,
     <br/>
     i pohrdlive požmurujúc kol,
     <br/>
     mu prehodil: „Hm — synku! bez cifier...“)
     <br/>
     ten začal takto: „Majúc krátučkú
     <br/>
     vám inštanciu predniesť, prosím vás
     <br/>
     o vyslyšanie; tak aj aby ste,
     <br/>
     čo potrebujem, na čas ku rukám
     <br/>
     mi odovzdali. Náš pán principál
     <br/>
     má totiž, ako vieme, od času
     <br/>
     oňahdajšieho istý poklad svoj
     <br/>
     v zavarovaní vašom, poctivú
     <br/>
     to pannu Žofku; tedy kroz toho
     <br/>
     jak sám pán principál, tak družina
     <br/>
     tu jeho celá pekné vzkazuje
     <br/>
     vám služby i mnou drahý o poklad
     <br/>
     ten všetci snažne prosia, žiadajú.“
     <br/>
     Reč prejal Blažko, oddavač; i keď
     <br/>
     podniesol hlavu, ruky založil
     <br/>
     si krížom prez prsia (čo neveľmi
     <br/>
     sa muselo zdať Eliášovi,
     <br/>
     bo zhmkal, zdurne odvrátil svoj zrak),
     <br/>
     odvetil: „Urodzení páni a
     <br/>
     nám zvláštne vzácni! S veľkou vďačnosťou
     <br/>
     váš prijímame príchod; Hospodin
     <br/>
     ráč požehnať sám vášmu vchádzaniu!
     <br/>
     Nie menej teší nás, že ráčili
     <br/>
     ste prítomnosťou svojou radostný
     <br/>
     dom tento poctiť a tým svadobnú
     <br/>
     toť ríšu všetku milo prizdobiť.
     <br/>
     I prosím vrúcne vaše milosti:
     <br/>
     nech ráča posadiť sa medzi nás
     <br/>
     a v bázni božej s nami zabaviť.
     <br/>
     Nateraz toľko...“
     <br/>
     V izbe pohyb vtom
     <br/>
     a hlukot zvíril, ako v jazierci,
     <br/>
     keď búrka jeho vody sčerila,
     <br/>
     či jak by štuchol do mraveniska.
     <br/>
     Von jedno, druhé dnu; tam rozišli,
     <br/>
     tu shrčili sa; strety, poklony
     <br/>
     a chvály navzájom — nuk prednosti
     <br/>
     pri miestach — vtipky, smiechy, rozpravy:
     <br/>
     to všetko zvrelo jednou vlnou, k nejž,
     <br/>
     jak zatočila dvermi, pripojil
     <br/>
     už pitvor svoj žvast, podschod brnkot strún,
     <br/>
     kuchyňa ruch a vravu, plameňov
     <br/>
     blk zvučný kolo hrncov do kolien,
     <br/>
     kuchárok povel strmý, pokrik: „Preč,
     <br/>
     vy pačrevy, ta! nepriezočivte!...“
     <br/>
     až zmohutnelá fľuskla navonok:
     <br/>
     tam ani v pláni k nohám zástupov
     <br/>
     uľahla, spľasla šírym nádvorím.
     <br/>
     Domáci a tí, ktorých úlohou
     <br/>
     to bolo, však hneď rozleteli sa
     <br/>
     sťa pracovité včely, snášajúc
     <br/>
     na stoly všaké smačné zákusky
     <br/>
     a nápoje, i ponukujúc, zvlášť
     <br/>
     rodinku novú, naliehavo: vraj
     <br/>
     zďaleka prišli dosť i premrzli —
     <br/>
     od rána je tiež ne-tu, predobed
     <br/>
     sa zíde každému — a povinnosť
     <br/>
     ver’ veľká očakáva všetkých — I
     <br/>
     kým ujedali, pili, krákoriac
     <br/>
     vždy rezkejšie si pritom, starejšie,
     <br/>
     nu, pani sestry, ale kávičke
     <br/>
     sa zaliečaly (ktorá pocta ich
     <br/>
     patrne prekvapila, lebo ‚ľad‘
     <br/>
     a ‚ejha‘ hlesly, ‚nuž tak —‘ zistila
     <br/>
     Efraimova, tým sa hrdejšie
     <br/>
     vypäly, i tým potom viac a viac
     <br/>
     si osládzaly vzácny nápoj); kým,
     <br/>
     hovorím, jedlo sa i pilo kol:
     <br/>
     za ten čas družky v pravom preteku
     <br/>
     uvily pierka, stužky pridaly,
     <br/>
     i rozpŕchnuc sa ani veverky,
     <br/>
     ich pripínaly družbom, starejším.
     <br/>
     „— A mladuchino, sestra?“ „Nevidíš?
     <br/>
     na prsiach Ezecha?“ „Ach, bezo mňa —“
     <br/>
     „Bez každej — sama mladucha mu ho
     <br/>
     musela pripäť —“ „Pavko, zasmej sa!“
     <br/>
     „Na rozkaz; prečo?“ „Lebo ináč ťa
     <br/>
     bod-bod...“ „A veľmi, Uľka?“ „Do srdca —“
     <br/>
     „To Jonáša skôr...“ „Nepleť...“ „Ešte kde!
     <br/>
     za klobúk, dievča!“ „Ja viem, kde vám je?
     <br/>
     nuž na kožuštek —“ „To! a rozdrap ho,
     <br/>
     ti dám! — A čo to za kvet?“ „Dívajte:
     <br/>
     to muškát—“ „Vonia?“ „Skúste.“ „Pŕŕ — ta s ním!“
     <br/>
     „Mačacia kapusta —“ „Či máčik som?“
     <br/>
     „Tu zase púčik —“ „Bysťu! nesedel
     <br/>
     ten nikdy na šípe...“ „Hja, starejší
     <br/>
     nech nepreberá...“ Eliášovi
     <br/>
     Blažkova dcéra pierko priniesla.
     <br/>
     „A musí to byť?“ vrkol. „Akože.“
     <br/>
     „A čia si?“ „Blažkovie.“ „Hm, a zvú ťa?“
     <br/>
     „Nuž Markou.“ „Čo nie Dorou? Podivno —“
     <br/>
     „Ej, strýku,“ Ezech (snáď čul) pristal tam,
     <br/>
     „tak nevrlý ste...“ „Synku, moja vec!
     <br/>
     (odpľuvnul) hľaď si svoje...“ „Dievča, sem!“
     <br/>
     zavolal Peter, „ale s bukrétou
     <br/>
     nad všetky! Neboj, ja už móres znám;
     <br/>
     ja neznevážim venca tvojeho,
     <br/>
     nie tvojich bielych rúk —“ „Ej-ej!“ ozvala
     <br/>
     sa jeho žena smiechom, „a viac čo?“
     <br/>
     Posepnul plecom: „Ech! poď, Marienča,
     <br/>
     tu pekne pripni —“ „I mne,“ Efraim
     <br/>
     zabručal. „Tebe? (tak mu Peter). Ba! —
     <br/>
     Či nemáš ľalie toť na tvári?
     <br/>
     a na nose sťa pivóniu...?“ „Jaj,
     <br/>
     ty starý — bucháč!“ žena mu v reč. „Cit!
     <br/>
     My si už rozumieme, šak?“ „Mne tiež,“
     <br/>
     vtom Jakub „Tiež? — a paciencia
     <br/>
     je kde?“ „Tá? pri mne vždy; tak Efraim,
     <br/>
     nu, štrngme si — čo nás tam po všetkom?“
     <br/>
     „Hej, pane Eljaš!“ (Jurák ohlásil
     <br/>
     sa, kmotor Bockov). „No?“ „Len toľko chcem
     <br/>
     riecť: pekného ste zaťa doviedli,
     <br/>
     i družinu...“ „To verím.“ „Ja veď nie
     <br/>
     tak spurne.“ „Veď nie, hm.“ Tu Bocková
     <br/>
     sa priblížila: „Ale, Eliáš,
     <br/>
     môj Jano povedá, vraj nechcete
     <br/>
     sa dotknúť ničoho, och —“ „Nie! bo ja
     <br/>
     po práci užívam, nie ako tí —
     <br/>
     tí kohutiari —“ „Ale, prosím vás —“
     <br/>
     „Nič, ani byle!“ (odpľul). „Povedal
     <br/>
     som ti, že darme —“ (muž jej stranou tak).
     <br/>
     „Ach, bože —“ „Hm, či prišli sme sem jesť?
     <br/>
     Čo sedíme tu ani najatí?
     <br/>
     Kde mladucha? — Hej, Ezech! — Ale ten
     <br/>
     len sem-tam brnká sťa by motýľ, hm;
     <br/>
     zas myknul do zadnej. Ta na sobáš!
     <br/>
     na sobáš, sestra; Gábor, rušaj! ta
     <br/>
     pre dievča!“ „Ach, veď (tak mať) príde hneď —
     <br/>
     hneď, Eliáško —“ skoro zalkala.
     <br/>
     „Potrpte! (Blažko mu vtom), ja už dbám
     <br/>
     o poriadok; keď dôjde tomu čas,
     <br/>
     pôjdeme v božom mene — Robota
     <br/>
     náhlivá nikdy dobrá nebýva...“
     <br/>
     „Hm, to sa iste v šarlát a či v kment
     <br/>
     oblieka —“ „Kto vie, či nie? Predsa má
     <br/>
     sa Vlkolinskou stať!“ „Hm, rozumiem...“
     <br/>
     Po chvíli Gábor priviedol ju aj
     <br/>
     v mladušskom rúchu. (Ručník hodvábny
     <br/>
     jej s ramien splýval; venček zeleňou
     <br/>
     pricláňal hviezdky party, tu-tam kvet
     <br/>
     si z lístkov sviežich kukal snehový
     <br/>
     čo páper, dlhé jeho úponky
     <br/>
     však s partovou sa stužkou bavily,
     <br/>
     k jej zlatým v bielom poli posiatym
     <br/>
     sa radiac kláskom.) Bola pobledlá
     <br/>
     a sťa by splašená, a ku očiam,
     <br/>
     čo zarosené stále klopila,
     <br/>
     zas a zas vzniesla jemný ručníček.
     <br/>
     „No, chvalabohu...“ zhundral Eliáš.
     <br/>
     A Blažko nadpriadol: „Ten vážny sľub
     <br/>
     majúce v čerstvej pamäti, keď sme
     <br/>
     oňahdy... pánu Ezechielovi
     <br/>
     za spoločnicu žitia sľúbili
     <br/>
     poctivú pannu Žofku, aniž ho
     <br/>
     dnes chceme odvolať: z tej príčiny,
     <br/>
     i poneváč toť z vášho príchodu
     <br/>
     tiež znamenáme pevnosť úmyslu,
     <br/>
     na vašu žiadosť prepúšťame ju
     <br/>
     v Pánovom mene nielen, ale aj
     <br/>
     s tým oddávame do rúk vašich. Prv
     <br/>
     však i jej samej ešte doviem sa,
     <br/>
     stojí-li v sľube a či ruší ho?
     <br/>
     Nuž, milá panna, menom Žofia,
     <br/>
     keď, ako známo vám je, ctihodný
     <br/>
     sbor tento sľubu vášho základom
     <br/>
     vás týmto ku svätému sobášu
     <br/>
     sprevodiť žiada: tak mi reknite,
     <br/>
     pridŕžate-li sa tých smluvných slov
     <br/>
     i dnes, že šľachetného mládenca,
     <br/>
     urodzeného pána Ezecha
     <br/>
     Vlkolinského, tuť, hľa, tohoto,
     <br/>
     sa manželkou stať chcete pred bohom
     <br/>
     i pred ľuďmi? I oznámte nám to —
     <br/>
     len jasno, dievka moja.“ „Ale iď!“
     <br/>
     sa ozval Bíjaš, „inkvizítor! hm —
     <br/>
     Nevidíš, že je v sobáš hotová?
     <br/>
     že mladuchou je, akej sotva si
     <br/>
     i kedy videl, nie to oddával?
     <br/>
     Nač ceremónie a daromné
     <br/>
     tie reči všetky? vskutku... hajde!“ „Nič!
     <br/>
     Tie pekné zvyky otcov — viete? tie
     <br/>
     zachovať treba; k tomu vážna vec,
     <br/>
     nie chleba pojčať — Tedy, mladucho?“
     <br/>
     Snáď hlesla ‚áno‘, vrhnúc materi
     <br/>
     sa kolo krku v rujnom nárku (čo
     <br/>
     zarosil priam i tváre družiciam);
     <br/>
     bo Blažko dodal už: „Tak prijmite
     <br/>
     ju v mene božom — choďte; Otec náš
     <br/>
     nebeský, riaditeľ ten najlepší,
     <br/>
     požehnaj vášmu predsavzatiu i
     <br/>
     daj šťastia, zdaru...“ „Staň sa,“ povzdychnul
     <br/>
     si Bocko. „Moja dcéra dobrá, ach...“
     <br/>
     mať skríkla —
     <br/>
     Hudba razom zahrala
     <br/>
     k pochodu — Tam von ale zvlnilo
     <br/>
     to množstvom búrne: každé pchalo sa
     <br/>
     vpred, napínalo, vidieť mladuchu
     <br/>
     chtiac čím prv, aký úbor ozaj má?
     <br/>
     či hodne plače? prezrieť celý sbor,
     <br/>
     kto všetko svati sú? jak vedú si?
     <br/>
     kde ľze čo zloviť látkou k besedám
     <br/>
     po teplých kútoch?... Streľba z pištoliek
     <br/>
     zdurkala, až sa strechy otriasly
     <br/>
     a schumelilo srieňom — zápäť krik
     <br/>
     na slávu: pod tým heslom pohli sa
     <br/>
     pomedzi húfy riadkom nádvorím
     <br/>
     (starejšia ktorás’ pritom znôtkajúc:
     <br/>
     ‚Pozri si, Žofíka, hen na našu vežu;
     <br/>
     už tvoju slobodu do ručníčka viažu...‘);
     <br/>
     i pohadzujúc v zástup výsluhy
     <br/>
     — pred nimi deti ani strnádky
     <br/>
     v poskoku — bodrej mysle odtiahli
     <br/>
     dol cestou, po nich slnka hravý jas —
     <br/>
     <br/>
     Pred susedstvom as’ tretím boli už
     <br/>
     len od Beňovie domu, povedľa
     <br/>
     ktorého mali prejsť: tu — naschvál či
     <br/>
     náhodou púhou — zrazu hŕmavý
     <br/>
     zrachotil výstrel, výskot zajasal;
     <br/>
     oddola, z dvorov mládež pobehla
     <br/>
     však oproti, ‚už idú!...‘ volajúc —
     <br/>
     I len že prvý ukázal sa pár
     <br/>
     pred domom: oblok rozletel sa vraz;
     <br/>
     v ňom pozastala strmo Estera
     <br/>
     s hrozivou tvárou ani bohyňa
     <br/>
     by pomsty, na Ezecha uprela
     <br/>
     svoj pozor takoj, z nehož sršal hnev,
     <br/>
     a „nehanblivec!“ rykla. (Zalomil
     <br/>
     až hlavu tiažou totej výčitky;
     <br/>
     zpred srdcelomný povzlyk mladuchin
     <br/>
     zakvílil — ledva Gábor zdržal ju
     <br/>
     od pádu.) Spurne odvrátila zrak,
     <br/>
     najskorej, aby inam šľahla ním —
     <br/>
     v smiech prepukla kýs’ horký, vyhla sa
     <br/>
     von oknom (— vlas jej hodne pobelel...
     <br/>
     s konárov hrušky šustla inovať —)
     <br/>
     a „a tí!“ schrípla, prešla prstom rad,
     <br/>
     „tí — hlavní zemani! aj čertovi
     <br/>
     ver’ svadbiť pôjdu, nech len logať dá
     <br/>
     im hodne, suku do dvier zavrzne —
     <br/>
     Ha, toť ten Belzebub!... hach! bodaj si...“
     <br/>
     no nedoriekla — či hlas zlyhal jej?
     <br/>
     len mrskla očma, hurtom cúvla dnu
     <br/>
     a treskom-pleskom oblok priklopla.
     <br/>
     Sbor ale svatov mlčky odtiahol — —
     <br/>
     <br/>
     Keď zo sobáša prišli, Eliáš
     <br/>
     bol ani prečarený. Usmiaty
     <br/>
     sa vrhol za stôl. „Ezech!“ výskol, „ej!
     <br/>
     dala nám, hm, tá striga... Nič to však!
     <br/>
     nebanuj, synku — mne to v dolinu!
     <br/>
     Aj ostatný to fujtáš z pukačky,
     <br/>
     vieš? z chabzdy, che-che! (pľuvnul) ostatný,
     <br/>
     mi uver! — Ale dovedz hneď a hneď
     <br/>
     sem totú našu, že ju vykľajem
     <br/>
     už zprvu za tie plačky v kostole,
     <br/>
     hm, hrúza! — Neboj, pekne vycmukám!
     <br/>
     veď predsa tvoja je, ty granatier!
     <br/>
     Hej, svatu Jano! sestra — Ale hop!
     <br/>
     (vstal) tu nás viacej, i znám povinnosť,
     <br/>
     znám...“ prihladil si chvistky pri uchu
     <br/>
     a škrobnul bradou. „Gábor povedal
     <br/>
     toť svoje, hm, ja svoje doložím.
     <br/>
     Nu, chvalabohu! vrátili sme sa
     <br/>
     tak šťastne, jak sme boli odišli,
     <br/>
     so všetkým, nechsi ono náleží,
     <br/>
     hm — komukoľvek. Žiaden nestratil
     <br/>
     nič, tak sa mívam; jeden našiel len —
     <br/>
     môj Ezech! Chlapák! — (Tu si obličaj
     <br/>
     poutrel šatkou.) I jak počiatok,
     <br/>
     hm, nechže bude ten i koniec — nech,
     <br/>
     nech, daj to, bože! — Teraz ale, hm, —
     <br/>
     kdes’, nevestičko? Podaj pyštek svoj! —
     <br/>
     nu, číra radosť, rozkoš! — Sadnime
     <br/>
     a...“ Blažko ale vetil: „Uslyš, Pán,
     <br/>
     by tieto krásne vinše docela
     <br/>
     a dokonca sa naplnily! Však
     <br/>
     ať ráči, prosím, vaša milosť nám
     <br/>
     i ďalšie svoje veci oznámiť —“
     <br/>
     „Hm, ký hrom!?“ zarazil sa Eliáš,
     <br/>
     „čo smýšľaš zase, Ondro?“ „Horký ja,
     <br/>
     to vymysleli dávno iní — Nuž,
     <br/>
     tie ‚pekné dúvody‘ —“ „A nato ty
     <br/>
     zas svoje ‚poneváče‘, ašak? rád
     <br/>
     bys’ kikiríkal znova? vreskáč — ta
     <br/>
     (odpľuvnul) hybaj!“ „— Ako Hospodin
     <br/>
     dľa svedectva, čo Mojžiš poznačil,
     <br/>
     učinil ženu — ako ostríhal
     <br/>
     mladého Tobiáša anjelom —
     <br/>
     Čo Šalamún kráľ praví o žene,
     <br/>
     keď múdra, statočná je...“ „Ale mlč!
     <br/>
     hm (v reč mu skočil). Pri oddávkach som
     <br/>
     povedal, čo som povedal! ni kňaz
     <br/>
     nekáže dva razy — Ver’ za rechtor!
     <br/>
     iď! Vieme my to všetko netakšie,
     <br/>
     jak ty, môj milý, ech! —“ „Ja jeden nie,“
     <br/>
     prehodil Peter; „no aj svedčí sa
     <br/>
     ti perorovať, predsa starejší
     <br/>
     si prvý, hónor! —“ I viac ešte ich
     <br/>
     zniekalo vôkol. „Ja dbám! (pľuvnul i
     <br/>
     sa strhal). Ktorý nevie, do školy
     <br/>
     nech ide! A môj hónor vo mne je,
     <br/>
     tu! premilení (búšil do pŕs sa).
     <br/>
     Hm, Jano! sestra...“ „Ezech ale, toť
     <br/>
     pán principál váš (Blažko nadpriadol
     <br/>
     hneď zase vážne; mnohých schytil smiech —),
     <br/>
     ten, ovšem, podľa totých príkladov
     <br/>
     sa choval, za dar Ducha svätého
     <br/>
     vše prosil: aby vôľu Otcovu
     <br/>
     tam na nebesiach mohol spoznať i
     <br/>
     naplniť jeho príkaz. Stalo sa;
     <br/>
     bo, ako trôfam, vyšším vnuknutím
     <br/>
     obrátil zrak svoj našu na Žofku:
     <br/>
     ju vyžiadal si vrúcne od boha,
     <br/>
     i jeho pomocou, hľa, dostal ju —“
     <br/>
     „Hm, kazár!“ pretrhol ho Eliáš.
     <br/>
     „Nezabuď, že i ja som pri tom bol!
     <br/>
     čo, Ezech? —“ „A on, dúfam, skrze vás
     <br/>
     nám všetkým hotový je sľúbiť, že
     <br/>
     v zármutku, v biedach akýchkoľvek...“ „Čuš
     <br/>
     už toľko!“ Eljaš mu až urputne.
     <br/>
     „Či neprisahal na to pred chvíľou
     <br/>
     u oltára, či nie je na dosť muž?
     <br/>
     Ba radi buďte, že ho máte! hm —
     <br/>
     Ty, Ondro, tos’ ty kotkodákal prv?
     <br/>
     Nik iný, poznať! veď už pípeť máš;
     <br/>
     i bodajže ti prischnul k jazyku!
     <br/>
     Hej, sestra, obed už raz! —“ „Teraz však
     <br/>
     (zas Blažko) na tú peknú prípoveď,
     <br/>
     čo predniesli ste, nech ja odpoviem.“
     <br/>
     „Juj, nešeredník!“ vreskol Eljaš, „ty
     <br/>
     sa osmeľuješ mi var’ posmievať!?
     <br/>
     (tu odpľul). Coky! čerte, — Ale, hm,
     <br/>
     viem trafiť domov; poďme, deti —“ „Hô!
     <br/>
     hô!“ zdržali ho. „Nikam!“ — „Čujme však!“
     <br/>
     A bársi Blažka ženy prosily,
     <br/>
     zvlášť jeho vlastná, k tomu švagriná,
     <br/>
     tiež na svojom stál. I čo oddavač
     <br/>
     snul reči ďalej šírou odvetou.
     <br/>
     Siracha spomnul: aký šťastný je
     <br/>
     muž, naleznuvší ženu dobrú, bo
     <br/>
     ver’ pekný počet bude jeho dní
     <br/>
     a roky... Vyňal z knihy Prísloví:
     <br/>
     vraj žena mlčanlivá, pobožná
     <br/>
     je zavše vzácnym darom od boha.
     <br/>
     I Apoštol jak súdi, vyznačil.
     <br/>
     Oproti tomu, hrozil, nezdarný
     <br/>
     jak manželský stav školou kríža je!
     <br/>
     a kameň hrubý, ťažký na bedrách,
     <br/>
     čo odvaliť sa nedá... Nakoniec
     <br/>
     však poznamenal, ako Kristus Pán
     <br/>
     tam v Káni Galilejskej požehnal
     <br/>
     bol svadbujúcim láskyplne, jak
     <br/>
     v kaňviciach vodu zmenil na víno,
     <br/>
     že rozveselil sa húf... „Predsa raz!“
     <br/>
     zazdýmal Eljaš, „sme už na svadbe.
     <br/>
     Ten trápelník, hm — Nono, dajte jesť
     <br/>
     a piť, šak čas aj! Chasa, za stoly!“
     <br/>
     Ruch krížom-krážom. „Prosím, ešte nie!“
     <br/>
     tak Blažko zvolal. „Ešte jedno —“ „Čo!?“
     <br/>
     vyvalil oči Eljaš, „pochabieš?“
     <br/>
     I iní divili sa. (Družice
     <br/>
     ‚už poďme‘ kynuly si navzájom;
     <br/>
     družbovia ‚do roboty!‘ súrili,
     <br/>
     nu, muzikantom.) „Ako oddavač
     <br/>
     som v práve —“ sekol Blažko. „Nepravda!“
     <br/>
     Eliáš podskočil; „už z kostola
     <br/>
     idúcky mohli sme ťa odpeľať —
     <br/>
     Ja som tu doma! — A to kúria,
     <br/>
     vieš?“ (odpľul). „Ale paciencia...“
     <br/>
     mu Jakub. „Iď! hm — glgáš od svitu...“
     <br/>
     „Preds’ úvod nemôž’ vystať —“ „Pravdaže!“
     <br/>
     utvrdil Blažka Peter, požmurkav
     <br/>
     naň potajomne. „Ty čuš! Uviedol
     <br/>
     ju rúče farár; ak nie, uvediem
     <br/>
     si ju sám! i toť Ezech si ju uvedie,
     <br/>
     šak, synku?“ protivil sa Eliáš.
     <br/>
     No Blažko nechcel nijak odstúpiť,
     <br/>
     tým menej, bo i samy starejšie
     <br/>
     to za neodbytné voskrz uznaly.
     <br/>
     „A predsi nie tak,“ Nátanova sa
     <br/>
     ozvala; „uviesť treba nevestu,
     <br/>
     hej, lenže potom, keď už v čepci je,
     <br/>
     len potom —“ „Nuž tak —“ Efraimova
     <br/>
     hneď doložila. „Vidíš!“ Eliáš
     <br/>
     až spišťal, „Nátanova múdrosť! hm —
     <br/>
     iď, pokušiteľ!“ Za stôl prisadol
     <br/>
     si pevne. „Inu, mravy otcovské,
     <br/>
     veď viete? navlas treba zadržať —
     <br/>
     len preto —“ Eljaš ale ujedal
     <br/>
     už vtedy hltkom —
     <br/>
     „A čos’ nehrabal,
     <br/>
     keď druzí?“ mu tak Peter. „A čo chceš?
     <br/>
     hm — Ja jem, keď jem, vždycky po práci,
     <br/>
     nie ako zvykli daromníci, znáš?
     <br/>
     a na dnes som už šťastne dokončil —“
     <br/>
     „Tak?“ onen smiechom. „Ale štrngneme
     <br/>
     si var’ len?“ „Ja dbám!“ A hneď starejší
     <br/>
     mu všetci zazdravkali, každý dač
     <br/>
     povediac po srsti mu. („Veru hej —
     <br/>
     len trpezlivosť,“ Jakub donôtil,
     <br/>
     „a trpezlivosť.“) „Tak-tak!“ Bocko im
     <br/>
     privolal „Dobrej vôle... prosím vás,
     <br/>
     len dobrej...“ „Veď hej (Eliáš mu), hm —
     <br/>
     ty ale najprú všetkých kokošov
     <br/>
     posrážaj s pántu, vieš? a henten — ech!“
     <br/>
     „Viem...“ Schechtali sa —
     <br/>
     „A si vystála,
     <br/>
     vystála potrest,“ riekla Petrova
     <br/>
     ku Žofke; „nikdy takých starejších!...“
     <br/>
     „Ach — už sa dobrí, hľa, šak Ezechiel?“
     <br/>
     „A do Eljašov by ste mali —?“ „Tam?
     <br/>
     ja neviem,“ Žofka ľakom vzozrela
     <br/>
     na Ezecha. Ten trpko usmial sa,
     <br/>
     i vetil: „Čoby! — Dakde budeme —“
     <br/>
     Mať pristúpila k nim a v pobledlú
     <br/>
     tvár dcéru popohladiac, s povzdychom
     <br/>
     vyriekla: „Skoro mi nič nezobla
     <br/>
     už pár dní — Dievča, dievča, trápiš ma...“
     <br/>
     „Ja, nedivte sa predsa mladuche!“
     <br/>
     tak Petrova jej, „taká nemôže —
     <br/>
     Až bude po všem, tuto s Ezechom
     <br/>
     si chuti dodajú —“ „Veď hovorím
     <br/>
     dosť mame,“ Žofka na to; Ezechiel
     <br/>
     však zistil živo: „I ja! —“ poza pás
     <br/>
     zobjatú žienku túliac k srdcu si.
     <br/>
     Vtom Blažková i kmotra, ako aj
     <br/>
     starejšie iné pridružily sa
     <br/>
     a hlásily sa k slovu. Petrova
     <br/>
     však poupomla mladých: „Viete, čo? —
     <br/>
     Ta medzi mládež; ešte dnes
     <br/>
     si pohovejte — neskôr...“
     <br/>
     Medzitým
     <br/>
     na krčme hudci vyhrávali už,
     <br/>
     až vrelo vôkol. Doma družice
     <br/>
     sa rýchle preobliekly; prikvitly
     <br/>
     ta v ľahkých, maľovaných sukničkách,
     <br/>
     nu, v rúchu podskočnom — a chvíľka len:
     <br/>
     už tanec zvíril plným prúdom, jak
     <br/>
     na opravdivej svadbe tančí sa;
     <br/>
     družbovia kríkali si do taktu,
     <br/>
     kreskali ostrôžkami zemianski,
     <br/>
     tí iní zdupkali však tu i tu,
     <br/>
     a tanečnice vľahce zvŕtali.
     <br/>
     Kedy-netedy objavili sa
     <br/>
     i mladomanželia, a zrovna v prúd
     <br/>
     vtenuli hravý. Ale museli
     <br/>
     mať veľa čo si sdeliť, lebo ples
     <br/>
     ich nezanímal, v tichom shovore
     <br/>
     — do ktorho vše sa vplietlo usmiatie
     <br/>
     tu jej, tu jeho jako v šumiace
     <br/>
     sa žitko vpletá vzkvitlý orešec —
     <br/>
     skôr kráčali len, ako tančili,
     <br/>
     pokrajom kola. Vtom sa priplichtil
     <br/>
     k nim Blažko; „Dovoľ, synku! (riekol). Vieš?
     <br/>
     namiesto strýka musím...“ Uchvátil
     <br/>
     mu razom Žofku; poskrúcal ju, vraj:
     <br/>
     by ako sama sebe gazdiná,
     <br/>
     tak točila sa kolo ohniska
     <br/>
     a obracala každej pri práci,
     <br/>
     i každoročne mala dlhý ľan —
     <br/>
     „A teraz vezmi — ale tancujte!
     <br/>
     nie s nohy na nohu — hop! ohnive!
     <br/>
     Juj, keď som sa ja ženil, to bol skok! —“
     <br/>
     I starešina došla po čase.
     <br/>
     Tí hneď tiež pustili sa v zábavu:
     <br/>
     so starejšími, až im s belostných
     <br/>
     čepčekov len tak stužky brnkaly
     <br/>
     všakových farieb ani motýle,
     <br/>
     skackali; ráčili sa, výskali —
     <br/>
     Nu, na veselí ľudia veselí — —
     <br/>
     <br/>
     Keď noc už bola, sadli k večeri
     <br/>
     bez konca, jak to býva pri svadbách,
     <br/>
     i muselo byť zvlášte na tejto,
     <br/>
     bo keďže vydaj bol tak vybraný,
     <br/>
     i o chýr toten išlo Bockovcom.
     <br/>
     Počiatok zvedly všaké polievky
     <br/>
     s obsahom znamenitým; za nimi
     <br/>
     pritiahla kapusta, no v ktorej sa
     <br/>
     ctihodná ťuška hodne váľala —
     <br/>
     Tak drobky s plnkou, spolu s kutľami,
     <br/>
     z nichž, predsa z knižiek, mnoho múdreho
     <br/>
     sa vyčítať dá — po tom medová
     <br/>
     a omaslená gríska, pre deti
     <br/>
     i veľké prijateľná — Pečienky
     <br/>
     tu dvoj-, tu štyronohé (— za pecou
     <br/>
     ich Jurákovo vnúča chránilo
     <br/>
     čo anjelstrážca, lebo darmo je:
     <br/>
     i s ťapše nôžka mykne, vyletí
     <br/>
     krídelce snadno — nad prípecok, toť!
     <br/>
     až čiahly vrtké prsty barbory! —),
     <br/>
     pečienky vonné — k tomu koláče,
     <br/>
     ichž tajný obsah neľze uhádnuť
     <br/>
     bez zakúsnutia: celé sihote
     <br/>
     z nich stály po stoloch, k nim túlily
     <br/>
     sa bachraté sklá s nápojami sťa
     <br/>
     by vlny v svetlách dúhou hrajúce —
     <br/>
     v strediskách ale štrúdle: v kolieskach
     <br/>
     lenily ani hady v úslní;
     <br/>
     to všetko mali stroviť, všetko, čo
     <br/>
     len srdce ktoré stihlo zažiadať.
     <br/>
     Na dobrej vôle tedy príčinách
     <br/>
     veruže nechýbalo; zmohla sa
     <br/>
     aj počím diaľ, tým vzrastom silnejším,
     <br/>
     až s tiažou vmiestila sa do izby,
     <br/>
     i okny, dvermi strkla parute.
     <br/>
     Nedarmo zavítaly k večeri
     <br/>
     dievčence ešte s radostníkami:
     <br/>
     rozkoše, žartov, fígľov bolo až
     <br/>
     do nepresluchu, neprevidu, či
     <br/>
     za stolom ešte kým si hoveli,
     <br/>
     či v trme-vrme neskôr, napríklad
     <br/>
     keď ktorý pán brat na stôl vyskočil
     <br/>
     i zatančil si podľa nôty (— bo
     <br/>
     muzika tiež vše svojím prispela —),
     <br/>
     bez toho, by dač rozbil: len čo mu
     <br/>
     do skoku všetko hravo scvendžalo.
     <br/>
     Už na začiatku ktorýs’ starejší
     <br/>
     pošteklil družbov: „Čo to za spôsob,
     <br/>
     há? (kríknuc) usádzať sa poza stôl?
     <br/>
     Družbovskí majú posluhovať a
     <br/>
     pri každom jedle, ktoré predložia,
     <br/>
     vinš pekný vytresnúť! tak bývava
     <br/>
     i má byť na veselí — Do gliedy!
     <br/>
     raz-dva-tri — opasujte zásterky!
     <br/>
     Pán principál, rozkážte! prikrúťte! —
     <br/>
     Až všetci ústa poutreme si,
     <br/>
     nech potom častujú sa pod kochom,
     <br/>
     nech sami...“ „Pravda!“ v smiechu družbovia
     <br/>
     sa ozvali; „tým zbavia ohryzky
     <br/>
     a oprsky, šak? Múdri starejší!...“
     <br/>
     „To vyšlo z módy —“ hlesly družice.
     <br/>
     „No, akokoľvek,“ Blažko staručký
     <br/>
     (nie oddavač, lež jeho otec; už
     <br/>
     natoľko sošlý starobou, že ho
     <br/>
     dosť málo bolo vidieť, shrbený
     <br/>
     jak medzi svatmi sedel v kútiku),
     <br/>
     ten znôkal tiahle, „ale za môjho
     <br/>
     mládenstva nesmel družba do radu,
     <br/>
     hneď bol by stratil pero —“ „Ojojój!“
     <br/>
     zajojkal družba Halaj; „akiste
     <br/>
     to bolo, dedko, keď bol ešte groš
     <br/>
     sťa lopata a...“ „Najskôr na Vida!“
     <br/>
     v to druhý; „ale recte synovi,
     <br/>
     nech ukáže nám — no, mu zásteru!
     <br/>
     družičky, Zuzka! (staršia Blažkova),
     <br/>
     veď otcovi!“ „— Nič; žiadnej nemáme —“
     <br/>
     „Ej! (vetil Blažko) len by principál
     <br/>
     tak naložiť chcel, ja bych uvidel,
     <br/>
     či by ste nešli! —“ „Vivat principál!
     <br/>
     nech žije!“ skríkli razom družbovia,
     <br/>
     družice stľapkaly však. Ezechiel
     <br/>
     sa zasmial; zdvihol pohár, chlipol i
     <br/>
     ponúkol svojej (— Spolu sedeli
     <br/>
     si v stredku štíta, zrejme na prvom
     <br/>
     to mieste —); ale spešne odtisla
     <br/>
     pravicu manželovu, milostným
     <br/>
     vzozrela k nemu okom, rumenec
     <br/>
     jej tváre bĺkol v svetle — „S tými si
     <br/>
     neporadíte — darmo,“ Juráčka
     <br/>
     sa ohlásila. „Veru za rešpekt —“
     <br/>
     Petrova k tomu. „Dobre!“ starejší
     <br/>
     dotušil onen; „ale kuchárky
     <br/>
     keď s obarenou prídu rukou, len
     <br/>
     vy do varechy dáte za všetkých!
     <br/>
     vy, prisám!“ „Stojí!“ stvrdil družbovský,
     <br/>
     „tu ruka na to! lenže najsamprv
     <br/>
     pán pytač nech nám mýto zaplatí,
     <br/>
     čím dlžen zostal ešte zpredo dvier —“
     <br/>
     „Hej, tak je!“ kríkli druzi. Eliáš
     <br/>
     podistým nečul, lebo nemožno,
     <br/>
     by schválne príležitosť omeškal,
     <br/>
     vycuzdiť totých zlostných kohútov;
     <br/>
     bol zamestnaný ináč — Bocko tiež
     <br/>
     prevolal zápäť: „Máme posluhy
     <br/>
     dosť! Každý nech si sedí, hoduje —
     <br/>
     a veselo si! — Nuž a kuchárky
     <br/>
     nech dajú pozor — nie sme doktori —“
     <br/>
     Mať šepla vtom čos’ blízko u pece
     <br/>
     sediacej starejšej. „Och!“ vetila
     <br/>
     jej táto, „hľaďte! ani holúbky,
     <br/>
     tak z jedného si zobú taniera —
     <br/>
     pár užtoveru! —“ „Veru,“ susedky
     <br/>
     tiež prisvedčily. „Ale na sobáš
     <br/>
     keď vedľa Beňov ste šli, ako to...?“
     <br/>
     „Nuž, pletka — verte...“
     <br/>
     Práve na drobkoch
     <br/>
     si usilovne pochutnávali,
     <br/>
     že pravá stála tu-tam ruvačka,
     <br/>
     keď Peter prehodil: „Ej, za újesť
     <br/>
     to, braček, ašak? — Oči pozájdu
     <br/>
     ti od rozkoše, pokým neprežreš —
     <br/>
     Nie, takých drobov ešte nebolo
     <br/>
     od svadby Korodovej! nech som... nie!
     <br/>
     čo?“ Eljaš zhmkal, začrev poznova;
     <br/>
     „Nu, zbavia, zbavia — Ale počkaj si,
     <br/>
     čo všetko moja Judka vytresne!?
     <br/>
     Netakšie veci! Iste škvarí sa
     <br/>
     i teraz ešte, chudi...“ polykol.
     <br/>
     „No, uvidíme! — Ver’ aj Hestere
     <br/>
     by pochutily! keby...“ „Smiešno, hm —“
     <br/>
     Vtom vrhol lyžku: „Nechcem, prismudly —
     <br/>
     a (pohár schytiv) víno? z Krupiny —“
     <br/>
     pil ale predsa. „Verím, koťuha!“
     <br/>
     mu Peter; „keď si sa už zasýtil,
     <br/>
     nuž plná škola žiakov — Odtajíš
     <br/>
     var’, ako hrabeš prvý odprvu,
     <br/>
     truc tomu, žes’ mal obed iba sám?
     <br/>
     i smolíš ani dúha? —“ „Nebrnč, hm —
     <br/>
     už dosť dnes! — Ja viem, čo a koľko mám;
     <br/>
     ty ale sotva...“ „Nuž a fľašu tú
     <br/>
     kto vytrúbi vše!? var’ ja, Eliáš,
     <br/>
     var’ ja? no, povedz!“ „Najskôr vyvetrie —“
     <br/>
     tak Blažko. „Abo fľaša deravá —“
     <br/>
     zas Jurák. „To ju sošiť treba, hej!
     <br/>
     starejšie, chytro! skoro, družice!“
     <br/>
     doložil Ferdo a sa zrehotal.
     <br/>
     Smiech všeobecný nasledoval. „Hm —
     <br/>
     čušíte?“ kríkol Eljaš; „každý hľaď
     <br/>
     do seba! — A ty tu máš, krutihlav,
     <br/>
     keď ľúto ti, hm — (nalial Petrovi),
     <br/>
     streb...“ „Krajšie, braček, krajšie akomak,
     <br/>
     tu nie sme sami —“ „Ja dbám —“ „Ezechiel
     <br/>
     toť svedok na to, že som pravdu mal,
     <br/>
     šak?“ „Nie je, nie je! ani nebude!“
     <br/>
     „I jeho mladá žienka —“ „Ani tá!“
     <br/>
     „Nech rečú sami...“ „Ciťte! kašičku
     <br/>
     vám nesú,“ Nátanova preriekla,
     <br/>
     „no ale iba dobrým deťom, hej,
     <br/>
     len dobrým! —“ „To sa chytro pomerme,
     <br/>
     Eliáš! braček zlatý, premilý —“
     <br/>
     „Hm, nejdem, natož!“ „Ale —“ „Najlepšie!“
     <br/>
     sa ozval Nátan, „vše sa popriečiť
     <br/>
     a zase smieriť; čím viac prieku, tým
     <br/>
     viac lieku! Múdre ste to navliekli,
     <br/>
     ver’ múdre!“ „Čuješ? — Štrnk-brnk do tŕňa!
     <br/>
     no —“ „Ja nie vráb, hm...“ „Darmo, kaša je
     <br/>
     mať naša! ašak, Jakub?“ opýtal
     <br/>
     sa Ferduš, vzdychnúc. „Jedzte, družičky,
     <br/>
     ta jedzte — družbom nenechajte nie! —
     <br/>
     je sladšia ako med, je mastnejšia
     <br/>
     od masla, aj-aj! Čo vy, Jakubko?
     <br/>
     paciencia?“ „Hej, tá — ja len tak
     <br/>
     potichu: poď sem, chlebe, zjem ťa — poď
     <br/>
     sem, vareničko, vypijem ťa —“ „A
     <br/>
     či slúchnu?“ „Čida — ak nie, počúvnem
     <br/>
     ich ja; i vždy sa pekne sídeme —
     <br/>
     Len trpezlivosť vedie ku ruži —“
     <br/>
     „Ach, hej, tu i tu po kaluži —“ Checht
     <br/>
     a výskot strhol sa. Tu na slávu
     <br/>
     kričali Jakubovi, tu zas ho
     <br/>
     o ďalšiu unúvali náuku,
     <br/>
     i dali takoj vyhrávať mu tú
     <br/>
     ‚Červená ružička...‘
     <br/>
     Že Efraim
     <br/>
     tiež časom zbručal, rozumie sa. Tak
     <br/>
     Eliášovi riekol: „Čo to tá
     <br/>
     Hestera poviedala?“ „Kedy?“ „Dnes —“
     <br/>
     „Hm, mne nič aspoň.“ „Komu inému?“
     <br/>
     „Najskorej tebe.“ „Mne? a čo?“ „Hm, čo?
     <br/>
     choď sa jej spýtať —“ „Choď ty, lebo to,
     <br/>
     ja viem, že iba tebe patrilo,
     <br/>
     ja viem —“ „Vedz, keď vieš —“ „Ale, Efraim!“
     <br/>
     vtom Peter — „napime sa! Počul si,
     <br/>
     jak tvoja ‚nuž tak‘ rekla? tedy — tak!“
     <br/>
     „Nu, vďačne, vďačne; lebo ja som ten,
     <br/>
     čo nikdy nezohrdil nikoho —“
     <br/>
     „Viem, zvlášte keď ťa ten kto ponúkol,
     <br/>
     napríklad takým... Veď aj slušná vec!“
     <br/>
     „Aj inokedy, inokedy — vždy,
     <br/>
     vždy —“
     <br/>
     „Idú! idú!“ Ferdo zatúkal;
     <br/>
     „hej, zahrajte im predsa k príchodu,
     <br/>
     vy zazeraji! —“ „Ktože ide? kde?...“
     <br/>
     sa pýtali ho. „Nuž, hľa, pečienky!
     <br/>
     či nevidíte?...“ „Miesto! miesto im,“
     <br/>
     narazil iný z pánov bratov; „ach,
     <br/>
     premilá známosť vskutku!...“ „Óvi-ó!
     <br/>
     a kaša na vidličkách už nič...?“ „Čuš!
     <br/>
     sedliakom kaša s mliekom! —“ A to bol
     <br/>
     len ešte pravý podnet k smiechom a
     <br/>
     neviazanostiam! Hádky vzniklý: vraj
     <br/>
     kto ako zaslúžený? komu česť
     <br/>
     a komu trúba? ktorý labôčku,
     <br/>
     kto krílco, iné kto má právo vziať?
     <br/>
     A pravda, usnesený prísudok
     <br/>
     mal rozmanité, pádne dôvody
     <br/>
     vše, do rozpuku; lebo starejšie,
     <br/>
     nu, prispely tiež svojím dômyslom,
     <br/>
     a stojí: ni čert nevymyslí, čo
     <br/>
     má žena v svojej mysli! O jednom,
     <br/>
     len požmurknutie, a sa dohodli:
     <br/>
     gágorce — tie vraj božím pod slncom
     <br/>
     nikomu kremä Jakubovi len
     <br/>
     sa dostať smejú; toť i v polievke
     <br/>
     ich bečeloval! a jak ide chýr,
     <br/>
     i doma sám ich šúľka na brde...
     <br/>
     Dosť odhŕňal sa, že ver’ ďakuje,
     <br/>
     že jemu lepšie oná bundica
     <br/>
     sa hodí, ktorú šura nosila
     <br/>
     vyfutrovanú mäkkým páperím,
     <br/>
     tým viac, keď vonku uhly praskajú:
     <br/>
     nič nespomohlo, musel ustúpiť
     <br/>
     pred argumentom, že to práve sa
     <br/>
     až radosť pári s pacienciou!
     <br/>
     No nad prasiatkom, ktoré smialo sa
     <br/>
     so smejúcimi — nad tým ešte len...
     <br/>
     zasadli v radu! Panská stolica
     <br/>
     vraj — „Štatárium!“ skríkli napospol.
     <br/>
     Los, kto má viesť súd, exekvovať aj
     <br/>
     priam jeho výrok, padnul nevdojak
     <br/>
     na Eliáša. „Nechcem!“ spišťal, „hm —
     <br/>
     i opponujem!“ „Nejde! nemožno...“
     <br/>
     ho presviedčali. „Prečo?“ Blažko mu.
     <br/>
     „to predsa hodnosť, aká patrí vám —“
     <br/>
     „Hm, prečo? preto, nie som mäsiarom!
     <br/>
     Tys’ nejedno už skántril, tak si kol,
     <br/>
     dri!...“ naňho zazrel. „Dobre! — Kožuštek
     <br/>
     šak ale bude naším; i tak my...“
     <br/>
     „Hm, plno! počkaj, nech si ukrojím
     <br/>
     pre seba prvej, potom synovi,
     <br/>
     neveste („a nám!?“ kríkli družbovia —),
     <br/>
     čo zvýši, nedbám, nech je Mariši...“
     <br/>
     „Hľa, predsa len kat —“ „Pozor!“ privolal
     <br/>
     v to Peter, „žeby nezvirgalo ti
     <br/>
     i s nožom dáko zpod rúk do poľa!
     <br/>
     Hej, chlapci! chvaťte ho...“ „Veď nekvičí!...“
     <br/>
     „Nuž priľahol ho, zdusil najskorej...“
     <br/>
     A zápäť nové skrsly otázky
     <br/>
     o deľbu; komu sa čo dopriať môž’?
     <br/>
     Mozg prisúdili Nátanovi; vraj
     <br/>
     je múdry i tak — bude múdrejší.
     <br/>
     „Oj, znamenite! (vetil), to ja rád;
     <br/>
     no kto má v rožku iba trošku, dám
     <br/>
     i tomu...“ Ale nehlásil sa nik.
     <br/>
     „Efraim!“ vrkol Peter, „nechceš?“ „Nie —“
     <br/>
     Rebierka idú novomanželom:
     <br/>
     tak urídili; prečo? neriekli,
     <br/>
     len schichtali sa. (Ezech tušil snáď,
     <br/>
     bo zasmial sa tiež; pozrel na Žofku,
     <br/>
     tá naň zas, vľahce zdvihnúc obrvy...)
     <br/>
     A chvostík? Vrieskol Ferdo: „Podobne
     <br/>
     toť Jakubovi! komu inému?
     <br/>
     nech pobavká sa... nech si ovije
     <br/>
     ním pohárik, kvik!...“ „Ty si nie môj súd,
     <br/>
     nek! — A ja apellujem, protest... nek!
     <br/>
     i opponujem, ako Eliáš —“
     <br/>
     „Mňa sa ty nedrž,“ odpovedal mu;
     <br/>
     „čo tvoje — tvoje...“ „Tak je! musí brať!“
     <br/>
     priznali mnohí. (Mládež medzitým
     <br/>
     tiež šantila, znakom pokriky
     <br/>
     ich časté, ako: „Gábor, preboha!
     <br/>
     veď nehádž — hľaďte, chleba koľký kus!“
     <br/>
     „Jak vrania hlava...“ „Väčší!...“ „Pavko, seď,
     <br/>
     seď ticho! vravím, blízko trhu si —“
     <br/>
     „Ej, Fružka-družka — a čo predávaš?“
     <br/>
     „Uvidíš, tŕpky —“ „Ale, Ulička,
     <br/>
     ten Jonáš!“ „Tu som, čo je, kamarát?“
     <br/>
     „Či reku žiješ?“ „Hádam...“ Brtoš zas:
     <br/>
     „Ej, ‚Dievča, dievča lastovička‘...“ „Nie!
     <br/>
     tú ‚Dievča, dievča maľovanô‘, tú!“
     <br/>
     mu Halaj, „nože spusťte!“ „Ešte vám
     <br/>
     záhadám jednu! ale takú, že...“
     <br/>
     „Iď, betlehemec, nemrz!“ „Ľaľaď ho!
     <br/>
     Hrajnoha...“ „Čo som?“ „Chlapci! koterec...
     <br/>
     Utrite gamby...“ „A čím? pyštekmi?...“)
     <br/>
     A podhrdlinka? — samým družičkám,
     <br/>
     vraj, len, by jejich dúšky slávičie
     <br/>
     sa pretríbily; ktorá pod čepiec
     <br/>
     však rada by už, nech vraj mladuche
     <br/>
     zpakruky vezme čo-to s taniera,
     <br/>
     no tak, by tá to nepobadala —
     <br/>
     „No, šiky-myky!“ duril družbovský,
     <br/>
     „veď nepozerá —;“ ale piesňou mu
     <br/>
     odpovedaly: ‚Nevydávaj sa
     <br/>
     ty, dievča, ešte‘, piesňou zápornou.
     <br/>
     Starejšie zbedákaly, že im nič...
     <br/>
     Ó, hej! — vraj — zúbky! K zúbkom chrumkalá,
     <br/>
     a na to rosy, rosy z plnučkej
     <br/>
     toť fľaše, keďže dievča naše je...
     <br/>
     Tak reči zamieňali veselé,
     <br/>
     nápady, jak čo komu chľuplo v um,
     <br/>
     a nezbedili počas večere.
     <br/>
     V to muzika vše zhrala; ktorý ten
     <br/>
     uskočil zpoza stola, zhulákal
     <br/>
     a zatančiv si, hupol na miesto.
     <br/>
     Družice celú piesní zásobu
     <br/>
     rozvily, ani stužiek ligotných —
     <br/>
     tak jedna:
     <br/>
     ‚Kedy sa mi, vtedy srdce zaveselí:
     <br/>
     keď mi predný družba predo dvermi strelí...
     <br/>
     Ani mi otec, mať, ani radní páni;
     <br/>
     koho rada vidím, nik mi nezabráni...‘
     <br/>
     Druhá:
     <br/>
     ‚Náš starejší nevie, čo družičkám treba:
     <br/>
     po pohári vína, po okružku chleba.
     <br/>
     Tá naša starejšia ošemetná žena:
     <br/>
     z mladého dievčaťa urobila žieňa...‘
     <br/>
     Tretia:
     <br/>
     ‚A veru sloboda nad všetko panuje;
     <br/>
     ktorô ju dievča má, nech si ju šanuje...
     <br/>
     Keď sa dievča vydá, ako by umrelo,
     <br/>
     ako by ho nikdy na svete nebolo.‘
     <br/>
     Iná zas:
     <br/>
     ‚Krásna reč, múdra reč;
     <br/>
     komuže sa, moja milá, dostaneš?
     <br/>
     Nikomu inému,
     <br/>
     iba tebe, šuhajíčko, samému!‘
     <br/>
     Podobne:
     <br/>
     ‚Náš družbovský pyšný, že má za groš čižmy,
     <br/>
     koňa za päť groší, čo sa na ňom nosí...‘
     <br/>
     Družbovskí v to:
     <br/>
     ‚Keď sa šuhaj žení, ako by sa topil,
     <br/>
     ako by jabĺčko do Dunaja hodil.
     <br/>
     Ešte to jabĺčko Dunajček obráti,
     <br/>
     šuhajova voľnosť viac sa nenavráti...
     <br/>
     — Ešte ťa len kolembali:
     <br/>
     už ťa za mňa sľubovali;
     <br/>
     ešte si len húsky pásla,
     <br/>
     už si v mojom srdci rástla...
     <br/>
     — Veru by ma dali, keby ma pýtali;
     <br/>
     ale ma nedajú, keď ma nepýtajú...
     <br/>
     — Za päťdesiat toliarov sivé volčatá;
     <br/>
     že som sa oženil, že som sa oženil:
     <br/>
     plačú dievčatá...‘
     <br/>
     Starejšie
     <br/>
     zas:
     <br/>
     ‚Už si ty, dievčatko, už si ty raz naša:
     <br/>
     veď sme zaplatili od tvojho sobáša...
     <br/>
     — Nič si ty, nevesta, nič si ty nemysli,
     <br/>
     len si ty mužíčka ku srdcu pritisni...
     <br/>
     — Už som sa vydala, bože Hospodine!
     <br/>
     mámže sa nachodiť s hrncom po dedine;
     <br/>
     čoby po dedine, ale i po meste,
     <br/>
     ako je to mrzko tej mladej neveste...
     <br/>
     — Už som sa vydala, už je darmo,
     <br/>
     obviazala som si ťažkô jarmo,
     <br/>
     ktorô musím ťahať až do smrti,
     <br/>
     na svoju slobodu zabudnúti.
     <br/>
     Slobodienka moja, drahý poklad,
     <br/>
     oplakala som ťa na tisíckrát...
     <br/>
     — Teraz som sa rozihrala, teraz že mi hrajte...‘
     <br/>
     Na to starší:
     <br/>
     ‚Všetko by to nič nebolo,
     <br/>
     keby dievča naše bolo.
     <br/>
     Už je dievča, už je naše,
     <br/>
     napime sa z plnej fľaše!
     <br/>
     — Bola to nevesta, mala tá periny:
     <br/>
     štyri vozy sena, piaty hrachoviny...
     <br/>
     — Oženil som sa napoly s plačom,
     <br/>
     vzal som si ženu s krátkym rubášom.
     <br/>
     Ľudia ma kľajú — ženu mám malú,
     <br/>
     srdce ma bolí pozerať na ňu.
     <br/>
     — Oženil som sa napoly s plačom;
     <br/>
     odbavil som veselie s pol druha kabáčom.
     <br/>
     — Kochal som anjela, čerta som vzal...‘
     <br/>
     Všetci pospolu:
     <br/>
     ‚Nechže náš principál, nech tak dlho žije,
     <br/>
     pokiaľ komár vodu z mora nevypije.
     <br/>
     Piže ju, komárik, piže ju pomaly;
     <br/>
     nechže náš principál žije v dobrom zdraví.
     <br/>
     Piže ju pomaly, piže ju potenku;
     <br/>
     živ boh oboch mladých, mužíčka i žienku.
     <br/>
     Piže ju potenku, piže ju cez zúbky;
     <br/>
     rozmnož a živ, bože, v ich dvore holúbky...
     <br/>
     — Ten náš gazda — dobrý gazda...‘
     <br/>
     Po hluku, aký sšumel po tomto,
     <br/>
     a pripíjaní búrnom, výskote
     <br/>
     zas radostnice chcely naraziť,
     <br/>
     i začaly už ani škovránky
     <br/>
     tú:
     <br/>
     ‚Zaspievaj si, dievča, kým si na slobode,
     <br/>
     kým ťa neulapia, jak rybku vo vode‘;
     <br/>
     ale Eljaš vtom ich zahriakol:
     <br/>
     „Hm, nehúkajte! nie ste v úboči —“
     <br/>
     Odsotil tanier, jaksi srepetil
     <br/>
     sa so sedadla, zlupkal očima
     <br/>
     a pokračoval: „Všetky nôty tie
     <br/>
     som dávno v pätách zodral, dávno! hm —
     <br/>
     už vtedy (odfúkol si nadute),
     <br/>
     keď ešte cez sklo lízaval som med,
     <br/>
     či viete? — Slúcham s chvíľu všaký škrek,
     <br/>
     nu, Doroty je skoro — ale, hm,
     <br/>
     niet piskora, čo utrafil by raz
     <br/>
     i moju nôtu...“ „Ktorú!?“ skričali.
     <br/>
     „Hej, hudci! zahrajte, hej, dievčatá!
     <br/>
     nevesty!...“ a sa hupkom prez stoly
     <br/>
     hrnuli k nemu. „Ktorú?“ zhrdlivo
     <br/>
     utrčil spodnú gambu, schmúril sa.
     <br/>
     „Lajdáci! nedouci... Túto! hm...“
     <br/>
     I ukazovák zdvihnuv do taktu,
     <br/>
     započal nôtiť hláskom tenunkým:
     <br/>
     ‚A tak idú naše časy s hodinami rovno:
     <br/>
     dneska hojne, zajtra štedre — potom veľmi skrovno!
     <br/>
     („Bo,“ skriviv ústa, vrkol, „nemívaj
     <br/>
     sa nikto, že ho ani pavúka
     <br/>
     var’ budem kŕmiť — nie som blázon!...“ „Čo!?“
     <br/>
     viacerí skríkli. „Uvidíme, či
     <br/>
     nedáte, čo nám patrí! Nájdeme
     <br/>
     vám clivô miestko... Pobúrame dom!
     <br/>
     Ba zálohov dosť — záloh vezmeme,
     <br/>
     hej, vskutku!...“ „Judku? he-he... Slúchajte!“)
     <br/>
     A keď príde ameň:
     <br/>
     privalí nás kameň,
     <br/>
     a tie naše kosti
     <br/>
     pôjdu do radosti,
     <br/>
     duša na exámen —‘
     <br/>
     <br/>
     „Ľaď!“ Blažko zvolal, „ani na pánte,
     <br/>
     tak skikiríkal; na môj’ hriešnu, on
     <br/>
     to musel byť dnes na povale...“ „Čuš!
     <br/>
     hm, lužeš!“ (pľuvnul). „Nepľuj!“ Peter mu,
     <br/>
     „si strigôň či čo? Predsa pri stole
     <br/>
     dlieš, a nie v stajni...“ Ale na Blažka
     <br/>
     vždy ešte hľadel stĺpkom, mykajúc
     <br/>
     čeľustím, a bol ani z varu rak.
     <br/>
     „Ondrisko psisko!“ spišťal, „nazdáš sa,
     <br/>
     že zabudnul som, ako čeliadku
     <br/>
     si moju prijal? — Za tú neúctu,
     <br/>
     hej, na dereš s ním, chlapci! na dereš!
     <br/>
     hm — Hrmen tebe! hrmen...“ „To len tak!“
     <br/>
     mu Blažko, chachocúc sa. „Po všem už,
     <br/>
     už po všem, pane Eljaš! palica
     <br/>
     dnes má dva konce, udrie, koho chce!“
     <br/>
     „Jaj, Gábor! Jonáš!...“ „Veru! hajdúsi
     <br/>
     sme vari vaši?“ vetil jeden z nich.
     <br/>
     „Náš úrad trochu vyšej stavajte;
     <br/>
     a potom — jeden Vlkolinský len
     <br/>
     bol, ktorý mal moc laskať virgáčom,
     <br/>
     len Beňo, váš brat —“ „Vidíš!?“ Peter v to,
     <br/>
     „i tí ti vypovedia poslušnosť,
     <br/>
     dnes druhý raz už... Sadni; generál
     <br/>
     si mrcha, braček —“ Odpľul, strhal sa.
     <br/>
     „Ja!?“ kríknul, „čo som, to som! — Ale tí,
     <br/>
     to samý chumaj — („Hoho!“ zvýskali,
     <br/>
     „hejk hore! —“) Ja tých kedy zavolám
     <br/>
     za družbov...“ „Ale daj už pokoj raz!
     <br/>
     Rozmýšľaj radšej o tom, čo si nám
     <br/>
     toť spieval: ako složíš exámen —“
     <br/>
     „Hm, ako? na eminens —“ „Neverím;
     <br/>
     bo assessorom bude, hádaj, kto?
     <br/>
     Hestera, braček —“ „Žena neráta —“
     <br/>
     „A tá“ (v to Ferdo) „bude prikladať
     <br/>
     ver’ hodne pod váš tučný kotlíček,
     <br/>
     ej, hodne —“ zrehotal sa. „Čoby? hm —
     <br/>
     tú pekne-krásne prekabátime
     <br/>
     i tam, šak, Ezech? he-he...“ „Noženo!“
     <br/>
     mu Peter. „Akokoľvek, zalejme
     <br/>
     tie muky, Eljaš!“ „Za-za-zalejme
     <br/>
     ich,“ Jakub na to —
     <br/>
     Radostnice vtom
     <br/>
     zjasaly znova: teraz velebiac
     <br/>
     zas manželský stav v piesňach rozkošných,
     <br/>
     prednosti čepca vyvyšujúc nad
     <br/>
     svoj veniec, predstierajúc mladuche,
     <br/>
     toť Žofke: jako krásne predsa je,
     <br/>
     viac hodno nežli všetka sloboda
     <br/>
     a povoľnosť, než vlasy spustené
     <br/>
     i party blysky, viac — byť nevestou;
     <br/>
     za ktorým srdce dievčie túžilo
     <br/>
     len z diaľky, oko plachým vtáčatkom
     <br/>
     poletovalo, muža milého
     <br/>
     môcť zobjať trvale, s ním životom
     <br/>
     si kráčať svorne, hravo, bezpečne
     <br/>
     a jemu hľadať vôľu, — hniezdočko
     <br/>
     spoločné riadiť, pravou gazdinou
     <br/>
     si dvoriť, kľúče nosiť za pásom...
     <br/>
     V ich chorál ihneď vtrhla družina
     <br/>
     a pomáhala, ba i starejšie
     <br/>
     sa zamiešaly. Ešte svokrušu
     <br/>
     by boli mali kliesniť v piesni — no
     <br/>
     vstal práve Nátan, preto zatíchli.
     <br/>
     Ten ale riekol: „Tak sa nazdávam,
     <br/>
     že deň sa hodne schýlil; večera
     <br/>
     tiež žiadna nemôž’ trvať večite
     <br/>
     a čo by bola Balsazárova.
     <br/>
     No mrzko bolo by, keď minulo
     <br/>
     by sa nám všetko a my slovíčkom
     <br/>
     nespomli by sme tých, z ichž spolčenia
     <br/>
     nám tiekol celý dnešný úžitok
     <br/>
     i radosť všetka. Čakal síce som,
     <br/>
     že povolaný k tomu povstane
     <br/>
     a pozdraví ich — („Čuješ? Eliáš,“
     <br/>
     v to Peter výsknul, „to si mal byť ty!
     <br/>
     Neúcta strašná...“ „Hm, mal lebo nie,“
     <br/>
     mu vrkol; „ja si rúče pozdravím
     <br/>
     ich doma, či vieš? hm, a do iných
     <br/>
     ma nič, nič — či vieš?“) Ale nevstal nik
     <br/>
     poteraz — Tedy obraciam sa ja
     <br/>
     hen k mladým, vinšujúc im zo srdca:
     <br/>
     by ono slnce božej milosti,
     <br/>
     čo svitlo im dnes s nebies bohate
     <br/>
     a papršlekov zlatým povrázkom
     <br/>
     ich zopásalo tuho v jednotku,
     <br/>
     im nezapadlo nikdy — za hole
     <br/>
     tie naše mračné, ale svietilo
     <br/>
     im neprestajne v cestu života!
     <br/>
     Bo stojí: pod tým slnkom jedine
     <br/>
     je požehnaný každej práce pot
     <br/>
     a jeho svetlo býva ručníčkom
     <br/>
     na každú slzu oka najlepším.
     <br/>
     A aby toto dostalo sa vám
     <br/>
     za podiel, deti moje, viete čo?
     <br/>
     bojte sa boha! Bázeň božia je
     <br/>
     najlepšia kázeň. Jeho milujte:
     <br/>
     a lásky vašej prameň vydolie
     <br/>
     v čoakom suchu. Naňho skladajte
     <br/>
     starosti svoje a on odnesie
     <br/>
     ich a vám za to sťa by čarúnkom
     <br/>
     prinesie vašich túžob splnenie:
     <br/>
     že blaženosťou usmejete sa,
     <br/>
     jak mesiačik vše zrobí na splne...
     <br/>
     I žite šťastne matuzalemský
     <br/>
     vek! v oddanosti jeden druhému,
     <br/>
     pri požehnaní božom, kdekoľvek
     <br/>
     zajmete postať. Ako dobrý strom
     <br/>
     obroďte hojne zdravým ovocím:
     <br/>
     vám k chvále, celej slávnej rodine
     <br/>
     k radosti... Toto žiada, vinšuje
     <br/>
     vám starý Nátan, sused, pokrevný.“
     <br/>
     A zazdravkali novomanželom
     <br/>
     napospol búrne, každý doloživ
     <br/>
     dač svojho k tomu, ovšem, pojeden
     <br/>
     i šteklivého... Ezech nestačil
     <br/>
     sa poďakovať. (V kútku u pece
     <br/>
     mať zavzdychala: „Daj to, bože, daj...“
     <br/>
     a sviece vzbĺkly vôkol v tulejkách —)
     <br/>
     Na prívinš ale onen Nátanov,
     <br/>
     jak patrilo sa, menom mladých dal
     <br/>
     odpoveď Blažko. Dlho hovoril
     <br/>
     i rúče; predsa oddavačom bol,
     <br/>
     a že aj rečník, podal dôkazov
     <br/>
     dosť predtým. Ako skončil, rozumie
     <br/>
     sa, opäť hojné skrsly prípitky,
     <br/>
     a nielen v počesť mladým, rodičom
     <br/>
     a hodnostárom svadby, ale už
     <br/>
     i navzájom; veď mnohým šumelo
     <br/>
     to ani v úle v hlave — Myšlienky
     <br/>
     však podobné sú včelám, bleskne-li
     <br/>
     opojné svetlo jara, nestrpia
     <br/>
     viac v hniezde: bzíknu, bzučia... Eliáš,
     <br/>
     kým Blažko rečnil, vzpretý o stenu
     <br/>
     a vyvalené prsia, na tohto
     <br/>
     sa díval, díval, kedy-netedy
     <br/>
     sšmižkajúc iba mihalnicami,
     <br/>
     zhmkajúc, mľasknúc — I keď dokončil
     <br/>
     ten svoju povedačku, zdravkania
     <br/>
     však prúdy stíchly (na ňomž účasti
     <br/>
     mať nechcel žiadnej, vzdorne odsotil
     <br/>
     vše pohárik, čos’ zbrbrúc —), na toho
     <br/>
     vtom prstom ukázal, i odfúknuv
     <br/>
     si valne: „Clarissime orator —
     <br/>
     hm, quot sunt partes orationis?“
     <br/>
     sa opýtal ho. „Respondeas, hm,
     <br/>
     luride puer! scisne? —“ „Septem,“ mu
     <br/>
     odvetil Blažko v smiechu (ostatných
     <br/>
     tiež náležité bralo). „Septem, nam,
     <br/>
     domine doctissime praeceptor!
     <br/>
     nam—“ zajakol sa jak by — „Asinus
     <br/>
     es! Blasius, octo! octo —,“ Eliáš
     <br/>
     zajachtal. „Non sum, rogo —“ „Sus! sus —“ „Non;
     <br/>
     nam interjectio ulla scilicet
     <br/>
     ‚hm‘ nulla dictio est, nequaquam —“
     <br/>
     „Quid? kvak-kvak — proles ranae deformis! —“
     <br/>
     „Et nobilitas vestra lupi, mox —“
     <br/>
     „Quid loqueris? quid vertis oculos!?
     <br/>
     ulula... Canis tua...“ „Loquor nunc
     <br/>
     de liquore et isto poculo —
     <br/>
     Bibamus tandem...“ „Bibas! bibas — Huc!
     <br/>
     ‚Cum steteris coram dominis, haec quinque tenebis:
     <br/>
     junge pedes; compone manus; caput erige; vultu
     <br/>
     ne dispergaris; nisi jussus, pauca loquaris!‘
     <br/>
     Audivistine? cave...“ „Pareo,
     <br/>
     omnia jam tenebo certe, sed
     <br/>
     bibamus propter pacem —“ „Apage!
     <br/>
     hŕŕ...“ schytil fľašu, ale podniesol
     <br/>
     ju preds’ len k ústam. „Braček! (Peter mu)
     <br/>
     už darmo, nepredáš ho — latinák
     <br/>
     to veru! zpod ferule Gallasa —
     <br/>
     vieš? toho ‚quare muchy do strechy‘! —
     <br/>
     Nuž ‚ipse vtip se‘, to jest chyť sa vraj
     <br/>
     za noštek...“ „Blízo všetkých bude čas
     <br/>
     polapať za ne, všetkých na úzdu,“
     <br/>
     privolala mu žena. „Nonono,
     <br/>
     len aby vám tam čepce nakrivo...
     <br/>
     to, pozor!...“ Skríkly ženy protestom;
     <br/>
     vraj, skorej im už hlavy nabraté,
     <br/>
     sťa vŕby v pľušti... „Ticho! kvočky...“
     <br/>
     S tým
     <br/>
     na chvály prešli zdravíc odznevších;
     <br/>
     prv Nátanovej. „Ale! Eliáš
     <br/>
     preds’ na ohnivom voze chodieval —“
     <br/>
     „Ten? (Ferdo na to.) Nikdy ináč, jak
     <br/>
     na drabinovci vídam jachať ho!
     <br/>
     Však stojí, voly máva najkrajšie,
     <br/>
     vždy ani ryby...“ Zápäť Blažkovu
     <br/>
     zas ocenili reč; no Eliáš
     <br/>
     sa neohlásil: na stôl podoprev
     <br/>
     si hlavu, dumal dumu hlbokú.
     <br/>
     „Ech,“ škrkol Jurák, „neviem, načo to
     <br/>
     tie mnohé vítancie? kedysi
     <br/>
     to išlo krátko; ale manželstvo
     <br/>
     trvalo zato potom —“ „Do smrti
     <br/>
     var’, Mišo?“ „Dlhšie! ani hrubý ráf —“
     <br/>
     „Hľa, kováč! —“ „Ja bych aspoň pokoval
     <br/>
     či odbavil to tiež tak:
     <br/>
     Prišli sme po tú vašu.
     <br/>
     Dajte nám ju k svätému sobášu!
     <br/>
     — Ech! nos fafrnos,
     <br/>
     ústa kapusta — na! —
     <br/>
     Kto chce furmaniť:
     <br/>
     musí cestu nehaniť —
     <br/>
     — Tak? nuž choďte k svätému sobášu!
     <br/>
     Mlatkom buch!
     <br/>
     buch! na nákovu — putko hotovô...“
     <br/>
     „Bŕŕŕ!“ Eljaš zotriasol sa. „Sedľač, hm,
     <br/>
     len na lopate, čida! —“ „Zemianstvo
     <br/>
     prestalo, pane!“ v odpor Jurák. „Čo!?
     <br/>
     prestalo tebe...“ „Pravda, prestalo!“
     <br/>
     „Nepravda! neprestalo!“ zemani
     <br/>
     skríkli; „nego...“ mrmlal Efraim.
     <br/>
     „A nikdy neprestane, prenikdy!
     <br/>
     vy ale sedľač ste i budete
     <br/>
     vždy! —“ „Bysťu! nie tak,“ výskli títo zas;
     <br/>
     „sme rovní! viete? sám pán Kossuth váš
     <br/>
     tak...“ „Čo nás do Kossutha? my sme my!...“
     <br/>
     „A my sme tiež my!... Rovno porcie...“
     <br/>
     „My za vás!“ „Za čo?“ „Za čo? za tú zem,
     <br/>
     čo po nej črčrete sa...“ „Zemani
     <br/>
     sme tedy takže! Vojenčíme tiež...“
     <br/>
     „Na salaš! na pltnicu! na panskô!
     <br/>
     tam...“ Tak to išlo z reči do reči;
     <br/>
     i bezmála by bolo všakove
     <br/>
     sa dialo, ale vtom vstal Ezechiel
     <br/>
     a utíšiv ich, takto preriekol:
     <br/>
     „Sme rovní! áno — zeman-nezeman,
     <br/>
     v tom rozdielu viac niet. Kto inakšie
     <br/>
     dnes vraví, nezná časy alebo
     <br/>
     je zatvrdilý, čo je nerozum.
     <br/>
     Bo rovnosť má byť v svete, ako je
     <br/>
     pred bohom rovnosť; všetci ľudia sme —
     <br/>
     Ak predsa žiada si kto prednosti,
     <br/>
     to nech ju hľadá v sebe jedine;
     <br/>
     a bárs ju nájde — môž’ sa zjavovať
     <br/>
     napríklad v pekných skutkoch, v statočnom
     <br/>
     plnení povinností, čoho bez
     <br/>
     otázky i ten roľník schopný je —
     <br/>
     viem, nepôjde s ňou predsa na hradskú
     <br/>
     sa chvastať, znajúc, taká prednosť že
     <br/>
     najkrajšie svieti z tichej komory
     <br/>
     pokory: jak to z príležitosti
     <br/>
     tej práve, ktorú spomenuli ste,
     <br/>
     v novinkách našich krásne vysvetlil
     <br/>
     nám, akže dobre hádam, Lichard náš.
     <br/>
     Nuž prosím všetkých, svorne bavme sa!
     <br/>
     to pristane len spoluobčanom:
     <br/>
     jedine svornosť, bratstvo, priateľstvo,
     <br/>
     úslužnosť, zhovievavosť kresťanská;
     <br/>
     veď chyby svoje, jak sa hovorí,
     <br/>
     na chrbte nosí každý, nevidí
     <br/>
     len cudzie — no že predsa ťarchou sú,
     <br/>
     ocítiac vlastné, cudzie preminie...
     <br/>
     I prosím... A keď i sám ďakujem
     <br/>
     za úctu; a keď odporúčam sa
     <br/>
     i svoju žienku ďalšej do lásky
     <br/>
     vás všetkých, tento pohár, dovoľte,
     <br/>
     nech vypijem ho vaše na zdravie!
     <br/>
     na shodu, pokoj k ďalšej zábave...“
     <br/>
     Blažkovci rástli až, kým hovoril
     <br/>
     Ezechiel. Žofka nežným pohľadom
     <br/>
     utkvela na perách mu zbronelých;
     <br/>
     chápala lebo nie, no bolo znať:
     <br/>
     jak v dušu lapá každý jeho hlas
     <br/>
     a otvoreným zpola pyštekom
     <br/>
     jak dychtí urvať z jeho bytosti
     <br/>
     až jagotavej pre ňu... Eljaš zas,
     <br/>
     keď Ezechove počul vývody,
     <br/>
     len lakťom zmykal, zmrmlal popod nos:
     <br/>
     „Hm — dalže by ti Beňo nebohý,
     <br/>
     hm — prevrat...“ Ezechovej po reči
     <br/>
     sa zdvíhal, ale zdvihnúť nevládal;
     <br/>
     „hm (cmuknul) nebodajná Krupina...“
     <br/>
     Chcel Ezechiela najskôr zavrátiť —
     <br/>
     či Nátanovi abo Blažkovi
     <br/>
     vyčítať svoje? kto zná? Seďačky,
     <br/>
     no podporený jak prv, začal aj
     <br/>
     či vlastne započínal s mnohým ‚hm‘,
     <br/>
     „bŕŕ“ — „ale“ — „ja som“ — „ja viem“ —
     <br/>
     „holopysk“ —
     <br/>
     „trhani“ — pričom hádzal posunky
     <br/>
     pravicou všaké; ale nikam nájsť
     <br/>
     vodiacu nitku v ume — Jazyk mu
     <br/>
     viac lolotal len, až i voviazol
     <br/>
     v mrmlanie púhe — V rozpoložení
     <br/>
     tom kolísal sa za čas na lakti,
     <br/>
     až hlavou razom skĺzol k ramenu
     <br/>
     i stal sa božím...
     <br/>
     <br/>
     Bo už k polnoci
     <br/>
     či po nej bolo, keď čas čepčenia:
     <br/>
     starejšie utiahly sa do zadnej.
     <br/>
     Tam Žofku ihneď vzaly do krúžku,
     <br/>
     na stolec posadily; samy však,
     <br/>
     horiace sviece v rukách, pri speve
     <br/>
     tých prenikavých piesní, v ktorých sa
     <br/>
     mladucha lúči s vencom zeleným,
     <br/>
     s tou krásnou partou z perál, z atlasu,
     <br/>
     juž nenosila iba do času,
     <br/>
     i rada by ju ešte podržať,
     <br/>
     no družba náhli, že ju treba sňať —
     <br/>
     so slobodienkou zlatou, na krielcach
     <br/>
     jejž sťa to vtáča dosiaľ lietala
     <br/>
     po dúbravine... takto spievajúc,
     <br/>
     sa otáčaly tíško kolo nej.
     <br/>
     Že k slzám pohlo ju to, ľútostne
     <br/>
     sa rozplakala — nediv; okamih
     <br/>
     to predsa veľavážny pre každú!
     <br/>
     Okamih, v ktorom všetko zmení sa,
     <br/>
     v ňomž zrazu celá panny minulosť
     <br/>
     sa zjaví v svetle a jak za hoľu
     <br/>
     by mračnú hviezda, hneď i zapadne,
     <br/>
     tmu v duši zvíriac mladej... Ku tomu
     <br/>
     družbovský, Gábor, ozaj tiež už stál
     <br/>
     tam ani cherub s šabľou, aby ju
     <br/>
     vypudil navždy z raja mladosti;
     <br/>
     kým zo starejších jedna (Blažková)
     <br/>
     jej rozpletala vlasy, strehotal
     <br/>
     i hodne súril, aby sňala už,
     <br/>
     čo jemu patrí, partu zvenčenú —
     <br/>
     „No, s buka spadol, oddýchnul si!“ mu
     <br/>
     odsekla, „aký vojak! — Čakať, kým
     <br/>
     jej odspievajú — Tuto! to ja var’
     <br/>
     len s hlavy strhnem a — na!?“ „Nečakám! —“
     <br/>
     a dral sa v kolo; ale družice
     <br/>
     ho zadržaly, smejúc sa mu: „Nič! —
     <br/>
     Ak dáš nám po byločke? ináč nie,
     <br/>
     Gáborko!...“ dráždily ho. „Ani zbla! —
     <br/>
     no nemrzte ma — Chytro!“ nástojil.
     <br/>
     Znal svoju úlohu: že veniec má
     <br/>
     nenarušený odniesť v triumfe
     <br/>
     a na šabieľku pekne zotknutý
     <br/>
     s tým heslom ‚Dobrý boj som bojoval —‘
     <br/>
     staršiemu prezentovať, i že niet
     <br/>
     pre družbu väčšej hanby, ako keď
     <br/>
     prepasie skvost ten abo zošklbú
     <br/>
     mu družice ho, chtivé vydaju.
     <br/>
     I preto strážil tak ni šarkan u
     <br/>
     dvier pokladnice, zmáhal prekážky
     <br/>
     a odhrýzal sa jašteričkám: až
     <br/>
     konečne veniec šťastne ulovil;
     <br/>
     zablahorečil mladej, družiciam
     <br/>
     sa vymocoval z rúk a s korisťou
     <br/>
     čo víťaz hybaj! umknul, plesajúc,
     <br/>
     vo dverách ešte sraziv ostrôžky —
     <br/>
     A Žofke z rusých vláskov zrobily
     <br/>
     priam kontík, jak sa češú zemianske
     <br/>
     nevesty. „Čepiec!“ riekla Petrova,
     <br/>
     „sem...“ „Už-už... tu je,“ priniesla
     <br/>
     ho totka. (Biely bol ni ľalia,
     <br/>
     okrúhly, s šírou stužkou ružovou.)
     <br/>
     „Je krásny vskutku! pristane ti — Nuž,
     <br/>
     vo meno božie...“ I už pripraviť
     <br/>
     ho mala; ale vtom v pitvore hluk —
     <br/>
     Dnu, sprevádzaná matkou, babami
     <br/>
     (podistým od posluhy, z kuchyne),
     <br/>
     vpálila slúžka, posol Esterin,
     <br/>
     s dosť hodnou škatuľou. Až skrahly, tak
     <br/>
     ich zarazilo všetky. Zvláštno! Či
     <br/>
     tak chytro by sa bola smierila?
     <br/>
     Hrom z čista-jasna — Čo viac, hneď i dar?
     <br/>
     Skutočne zázrak! — Zvládla zvedavosť,
     <br/>
     hádaly — „Stavím, čepiec zlatý, ten
     <br/>
     s drahými kamienkami, s perlami —
     <br/>
     veď viete? nosila ho Hestera —“
     <br/>
     „Skôr k začepčeniu z čipák ako sneh,
     <br/>
     vie predsa...“ „Najskôr bude toho viac,
     <br/>
     nádoba hodná...“ „Tedy dáme z tých,
     <br/>
     musíme!“ „Chvalabohu!“ Bocková
     <br/>
     oddýchla — „a ty, Katra, povedz, že
     <br/>
     ďakovať dáme pekne — Dočkaj len,
     <br/>
     priam výslužku ti...“; ale slúžka šla,
     <br/>
     šla rýchle domov. „Veďže otvorte
     <br/>
     ju skoro!“ podúrala Petrova.
     <br/>
     „Akosi tuho trčí, bodaj ťa —
     <br/>
     sťa by ju boli priklincovali —“
     <br/>
     „Daj ju mne —“ „Ba mne —“ spely na pomoc
     <br/>
     jej razom kŕdľom. „Ale čakajte —
     <br/>
     toť (pustil vrchnák) Svieťte!...“ Poslúchly,
     <br/>
     i skoro všetky čiahly v škatuľu;
     <br/>
     čo ale bolo, čo ztiaď vytiahly,
     <br/>
     zpomedzi množstva všakých papierov?
     <br/>
     nuž — klopty. Prekvapenie opätné —
     <br/>
     „Ach!“ zaupela matka, dcéra však
     <br/>
     tvár skryla v dlane — „Ejha!“ Petrova
     <br/>
     mlk prerušila, „bolo to tam! Ten
     <br/>
     bol, je i bude predsa najkrajší,
     <br/>
     v ten začepčíme — drž sa, dievčička...“
     <br/>
     „Za pomsta! (Blažková zas.) Ako by
     <br/>
     už v kloptách nebolo žien poriadnych,
     <br/>
     viac ich jest... Netrápte sa! Ráno hneď
     <br/>
     ich pošleme jej nazpät s odkazom,
     <br/>
     že keď už chce dať, v Starých Horách nech
     <br/>
     dá aspoň krajšie ukleplovať, hej! —
     <br/>
     Toť, mojim dievkam zídu sa, ba i
     <br/>
     mne starej ešte...“
     <br/>
     Začepčenú už
     <br/>
     odviedol Gábor medzi svatov. I
     <br/>
     keď pohovoril s Blažkom úradne,
     <br/>
     čo mladú žienku Žofku predstavil
     <br/>
     Ezechielovi — tento ale sa
     <br/>
     jej priznal zrejme s veľkou radosťou,
     <br/>
     pravicu vrelo stisol druhovi —:
     <br/>
     dal zahrať, i jak rezkú zahúdli,
     <br/>
     na obe strany vzal sa zvŕtať ju,
     <br/>
     nevestu krásnu, mladopečenú
     <br/>
     (až v náruč si ju zajal Ezech sám);
     <br/>
     čím zapríčinil, že aj ostatní,
     <br/>
     čo totiž mohli, s búrnym výskokom,
     <br/>
     tralakajúci, vtrhli do tanca.
     <br/>
     <br/>
     No onedlho dali na stôl, vraj,
     <br/>
     že pokladanku: koláč, pletenák,
     <br/>
     rozmerov dúžich, vôkol ktorho si
     <br/>
     roj jabĺk sedkal pekných, červených
     <br/>
     ni detské tváre... K tomu pečienky...
     <br/>
     I chutnali si... Blažko predniesol
     <br/>
     úvodné sady... Ktorás’ starejšia
     <br/>
     však zaspievala mladej neveste:
     <br/>
     ‚Pozri si, Žofíka, hore do povaly...‘
     <br/>
     <br/>
     — Deň nato týmže hlučným trávili
     <br/>
     spôsobom: zčiastky bujných pri hodoch
     <br/>
     (ichž chýr už viac ráz obec peruťou
     <br/>
     obohnal silnou, tu-tam upustiac
     <br/>
     páperce, pierko vzácnu za korisť —)
     <br/>
     a zčiastky na tanci: tu na krčme,
     <br/>
     tu doma u stola. Dobrej vôle im
     <br/>
     skôr pribúdalo než by ubudlo,
     <br/>
     a z jaročkov tak mnohých, vzprúdených
     <br/>
     tok povstať musel valný. Ba i hry
     <br/>
     si v kratochvíľu vplietli rozličné,
     <br/>
     jak nivou mysle štedre skropenej
     <br/>
     i ožiarenej slnkom povole
     <br/>
     im skvitly: zapýril sa vlčí mak,
     <br/>
     nevädza žmurkla, šepla sypačka
     <br/>
     a štrkáč zhrkal... všetko prejavy
     <br/>
     prírody nespútanej. Napríklad
     <br/>
     (snáď Eljašovi zafatinkovať
     <br/>
     sa za včerajšiu chcejúc nehodu):
     <br/>
     do obžaloby vzali kohúta,
     <br/>
     zasadli súdom takoj, po stručnom
     <br/>
     však pokonávaní i vyniesli
     <br/>
     hneď ortiel nad ním: strašný zločinec
     <br/>
     ten že má podstúpiť smrť a to priam,
     <br/>
     bez apeláty, hlavy soťatím!
     <br/>
     Za katov hlásili sa družbovia;
     <br/>
     a ženské zanôtily k poprave
     <br/>
     tak srdcelomnú pieseň, kuracie
     <br/>
     až obecenstvo nárkom sfikalo,
     <br/>
     prúd krielcí stierajúc sĺz — Eliáš
     <br/>
     do Blažka: „Ty bys’ nadstaviť mal krk,
     <br/>
     ty podšťuváč! hm...“ „Prosím! panáček,
     <br/>
     vy máte hrebeň rúči, hrvoľček
     <br/>
     až radosť, k tomu pierka červené —
     <br/>
     A potom každý kokoš zemanom,
     <br/>
     šak ostrohy má...“ „Ti dal, Eliáš!“
     <br/>
     k tomuto Peter, „ajaj!“ „Veď ty, hm —
     <br/>
     prokátor čertov — Ale odoraj
     <br/>
     mi kde raz ešte, nahľadáš sa! Dnes
     <br/>
     sme dvaja...“ Peter sepnul plecami — —
     <br/>
     Zas pošli hajnám (ozaj pod hajnom
     <br/>
     čo mužskí). Najprv ku potoku, tú
     <br/>
     si vyspevujúc pieseň:
     <br/>
     ‚Keď som išla na vodičku briežkom,
     <br/>
     pripadla mi moja hlávka sniežkom —‘;
     <br/>
     zatým však
     <br/>
     ťažalo vzali s jarmom, v tamto os
     <br/>
     zabili, na ňu stokli koleso,
     <br/>
     v to ale s jednej strany dedka a
     <br/>
     oproti pripravili babičku.
     <br/>
     Jak túto z šúpy — formovali (nos
     <br/>
     jej označoval špalok skrivený,
     <br/>
     dve slivky oči, ústa lubu kus
     <br/>
     ohnutý v žliebok, dnuká kolozub —
     <br/>
     a vlasy chlpy z klkov —), Eliáš
     <br/>
     prehodil: „Hm, hm — ja bych poradil
     <br/>
     vám babu! živú, zlostnú, strapatú —
     <br/>
     Veď viete, včera jakla z obloka —“
     <br/>
     „Var’ Judku!?“ kríkol Ferdo s chachotom,
     <br/>
     „a vy zas deďkom...“ „Ľapták! umýva
     <br/>
     od rána hubu, predsa... Varuj sa
     <br/>
     hm — nihilovať... Prídeš ko mne, príď!
     <br/>
     dá tebe ona, dá! —“ „A Jakub, ten
     <br/>
     poháňať bude... I tak... alespoň
     <br/>
     nech bičom plieska!“ „To nie! ani nie,
     <br/>
     to naše kiare...“ Halaj odseknul.
     <br/>
     A prestrojení všako (jeden z nich
     <br/>
     za slameného kňaza) odišli,
     <br/>
     vraj, po pýtaní oných po domoch,
     <br/>
     z nichž účastníci boli na svadbe.
     <br/>
     Po tomto... ale kto by vyrátal,
     <br/>
     opísať stačil každú roztopaš
     <br/>
     a fígle, aké v ten deň spáchali? —
     <br/>
     Niet toho pisára! Len slnko snáď,
     <br/>
     čo opäť jasnou tiahlo oblohou,
     <br/>
     zrieť, počuť mohlo všetko vôkol; čo
     <br/>
     jak lúčov, toľko píšúcich má rúk:
     <br/>
     to mohlo by byť vstave poznačiť
     <br/>
     ich všetky činy: as’ kol na blanu
     <br/>
     nív zasnežených, strání...
     <br/>
     <br/>
     Vo stredu
     <br/>
     či v svadby tretí deň (— bo Eliáš
     <br/>
     urputne súril odchod; Bocku s tým
     <br/>
     odpravil, pravda, v žarte: bylo, vraj,
     <br/>
     a není, prejedlo i prepilo
     <br/>
     se, item... item... účet hotový —),
     <br/>
     o polpoludní sobrali sa, a
     <br/>
     pár mladý v čele, jak prv, pochodom,
     <br/>
     no takže s treskom-pleskom, pri speve
     <br/>
     tých ‚Ostávajte zdraví...‘ odtiahli
     <br/>
     do Elov. Práve mali do dveriec —:
     <br/>
     tu Eljaš (lebo navzdor pesničke,
     <br/>
     že: ‚Otvárajte vráta... ideme
     <br/>
     zďaleka...‘ tieže boly zavreté)
     <br/>
     brnk! vopred fortňou; a jak zhrčili
     <br/>
     sa všetci u dvier, už stál za prahom,
     <br/>
     a pokyvujúc rezko čapicou,
     <br/>
     so všetkou, akou vládal vľúdnosťou,
     <br/>
     všemožne pekne vítal príchodzích;
     <br/>
     „Hm, Judka, kde si!? skoro chlieb a med!“
     <br/>
     s patrným srdom skríkol po druhé.
     <br/>
     No tá ni hláska. Iba v kuchyni
     <br/>
     sa šerudili — dvere však tiež klop! —
     <br/>
     „Nič — hm — A rúcho!? (v čelo trkol sa)
     <br/>
     kde, Ondro? Ideš takoj nazad poň!
     <br/>
     Nevesta každá...“ „Či som rúšnica?“
     <br/>
     ho prerval Blažko. „Nuž tak žena... hm;
     <br/>
     hej, Judka!“ zdupkal. „Žena môž’ byť; no
     <br/>
     mladucha ešte neodobrala
     <br/>
     sa od rodičov — nemám pravdy?“ „Čo?
     <br/>
     ty? kedy? — Ale nič to; nože dnu,
     <br/>
     dnu — Judka! — nech sa páči — Čertica...“
     <br/>
     tak všako nesnádz asi zakrýval,
     <br/>
     i tetelil sa, smiech si nútiac v tvár —
     <br/>
     A povchádzali. Dnuká pokryté
     <br/>
     síc’ boly stoly, ale prázdne. „No,
     <br/>
     hm, predsa aspoň toľko...“ S tým
     <br/>
     mentieku shodil, dal sa do práce,
     <br/>
     usádzať, zahovárať — „Ezechiel!“
     <br/>
     prevolal, „nevestička! i vy, hm,
     <br/>
     pomocte, i vy, ako doma... Kde
     <br/>
     len trčí devla?“ Judka vošla vtom.
     <br/>
     „Jaj, tisíc... kde sa šúľaš, povedz!?“ A
     <br/>
     k nej bzíknul, „rec, hm.“ „Ale — na pôjde,“
     <br/>
     mu odvetila, celá bez seba.
     <br/>
     „Hľa! tiež tam...“ Blažko kríkol. „Lenže, hm,
     <br/>
     si nečul šarapatiť... Rozdiel, vieš?...“
     <br/>
     K starejším postupla a omluvou
     <br/>
     preriekla: „Ale nečakala som
     <br/>
     vás ešte, nik mi neodkázal, nik;
     <br/>
     nuž preto, preto — ale vďačne — Mám
     <br/>
     hotovô...“ I to občul Eliáš
     <br/>
     i splesal: „To je žena! hotová,
     <br/>
     hm, kedykoľvek; uč sa, Žofia —
     <br/>
     veď tak ti meno? Potom u mňa sa
     <br/>
     aj obedúva, viete? ako náš
     <br/>
     Kazimier obesí sa — bom-bom, hneď,
     <br/>
     nie ako hockde!“ „Chvasty, braček, to!
     <br/>
     nič inô...“ Peter mu vtom. Nedočul
     <br/>
     snáď, pokračoval: „Ale, Jano, mi
     <br/>
     zle nerozumej; si svat! tebe česť,
     <br/>
     hm, prvšia u mňa! Nuž a žena kde?...“
     <br/>
     „Oj, príde; ešte doma kutí sa...“
     <br/>
     „Nač? Lebo všetko tu sa dokončí,
     <br/>
     tu bude kyjak! A ja dúfam, hm,
     <br/>
     že dom môj bude takým traktírom,
     <br/>
     jak žiaden iný! Toľkej čriede aj
     <br/>
     hm — treba, braček — ani kobylky
     <br/>
     to, veď vieš, ktorí? — Nono, naložte!
     <br/>
     až stoly budú stenať pod ťarchou...
     <br/>
     Hej, Žofka! fertuch...“ „Hej, pán strýčik, hneď,“
     <br/>
     sa sponáhľala. „Strýko, dievča, vieš?
     <br/>
     alebo — tato. Len mi privykaj,
     <br/>
     zmok zlatý, he-he-he, hm — lasička,
     <br/>
     tak friškô,“ potľapkal ju po líci.
     <br/>
     „Len, Judka moja, slušne!“ „Ale — viem,
     <br/>
     viem, sadni —“ vrkla. „I tým, čo sú dnu
     <br/>
     za stolmi; i tým, čo sú v pitvore;
     <br/>
     i tým, čo na dvore... Och, to je len,
     <br/>
     hm, radosť! ženiť, to je potecha!
     <br/>
     môcť všetko rozdať, čím len vládneme,
     <br/>
     i vola, osla...“
     <br/>
     Tak bol vzrušený,
     <br/>
     tak naklonený svetu celému.
     <br/>
     A vskutku vyznačil sa. (Prvý raz
     <br/>
     v živote zdarma.) Dával jesť a piť
     <br/>
     až zbytkom, že sa každý podivil,
     <br/>
     čo znal ho dobre. „Už ten šalie sa,“
     <br/>
     Petrova škrkla, „toľký predrenec...“
     <br/>
     „Ja (Nátanova na to), povedal
     <br/>
     ‚a‘, musí i ‚b‘...“ „Ale (sused im)
     <br/>
     nebojte, že by zašiel po ‚zať‘ až;
     <br/>
     má za ucháľmi...“
     <br/>
     Ferdo: „Aspoň raz
     <br/>
     z Eliášovho do rozpuku — na
     <br/>
     dva týž’ne aspoň! Žena moja, jedz —
     <br/>
     Chráň, Jakub! nehaj pacienciu,
     <br/>
     až na Hladovku pôjdeš...“ „Dobre!“ ret
     <br/>
     k úsmechu podňal Eljaš, „na to je,
     <br/>
     len na to! Ferdík. No, aj máme vždy,
     <br/>
     vždy po dônovku hodne ďaleko!...“
     <br/>
     „To potiaľ bude svadba?“ „Šibal! hm,
     <br/>
     má merťuk — Dobre! ale budete
     <br/>
     mne robiť, svážať môjho do humna
     <br/>
     so všetkých zemí! ako?“ „Nedbám, ak
     <br/>
     vždy budú hody...“ „To už opýtaj
     <br/>
     sa Judky! tá má štoky pod rukou;
     <br/>
     ja čo len na trh odmeriam vše, hm...“
     <br/>
     „A vrchovate?“ „Ovšem, bez štrichu,
     <br/>
     vždy natrasenou mierou...“ „Bez trasu?“
     <br/>
     „Hm, pravda — ibák samo sypne sa —“
     <br/>
     „Ak do podolkov dnes —?“ „Bár do plachát,
     <br/>
     do batohov, hm: sám stôl podrgnem...“
     <br/>
     Tak zabával sa s každým, štrngal si,
     <br/>
     dal zahúsť jeho grošovku. A bárs
     <br/>
     aj zapárali doňho vtipy: dnes
     <br/>
     (snáď, na svoje že prešiel smetisko)
     <br/>
     nik nevysotil by ho z koľaje,
     <br/>
     čo aký hrubý kameň vrhol by
     <br/>
     mu pod koleso vôle tekavej.
     <br/>
     No aj mu išlo mnohé po srsti.
     <br/>
     Zajedno: Judka posošila sa
     <br/>
     čo žena, ktorej povesť mužova,
     <br/>
     tá dobrá zvlášte leží na srdci;
     <br/>
     veď bolo ozaj všetko v hojnosti
     <br/>
     i dobré, ako uvažoval sám.
     <br/>
     Stred obedu však povstal Blažko, i
     <br/>
     mu polichotil hodne všelijak:
     <br/>
     vraj, to už zemän! pohostinný pán!
     <br/>
     muž, hospodár i gazda... Prvý strýk
     <br/>
     pod slncom! ktorý ruky obidve
     <br/>
     rozprestrel nad synovcom strapeným...
     <br/>
     A Judku ešte ako vyzdvihnul!
     <br/>
     Že na pôjde keď bola, nebola
     <br/>
     tak vysoko: — jej krásne vlastnosti,
     <br/>
     jej súcosť, štedrosť, vľúdnosť, milotu...
     <br/>
     Len prirodzené: rečiach po takých
     <br/>
     že nastal hurhaj; cvengu, výsku že
     <br/>
     a dúškom konca-kraja nebolo.
     <br/>
     „Si mandragora, Ondro! kýsi čert —“
     <br/>
     preriekol Eljaš, utierajúc si
     <br/>
     sĺz púte, čo mu tvárou potiekly,
     <br/>
     bo pokým vravel tamten, nestačil
     <br/>
     ich smazať, meravo stál, počúval
     <br/>
     a obe dlane k ušiam nadložil.
     <br/>
     „Šak sa ti páčil teraz?“ Peter mu
     <br/>
     nadhodil. „Pravda, hm — a čo by nie?“
     <br/>
     „To verím.“ „Môž’š.“ A ozaj podivné:
     <br/>
     i jemu samému sa rozviazal
     <br/>
     vtom jazyk; rečnil — ovšem, bez ‚hm‘-ku
     <br/>
     to nešlo, len s ním. „Judka moja, vieš?
     <br/>
     (pokriknul) to tu naše kuratá!
     <br/>
     hm — dobrá kôčka dobre fedruje;
     <br/>
     i volaj, volaj zobať: cip-cip-cip...“
     <br/>
     A dodal: „Nie som taký sprostý, hm,
     <br/>
     jak kto by o mne myslel; ačpráve
     <br/>
     čo na mňa boli mali naložiť,
     <br/>
     šlo na Beňa... Ech! čo tam po tom? hej,
     <br/>
     by sme si reči nezabudli!...“ A
     <br/>
     zas statne ľulkalo sa. „Zahrajte!“
     <br/>
     rozkázal Eljaš a brnk! uprostred
     <br/>
     bol izby. „Žofka, hybaj!“ pokývol —
     <br/>
     Šla ostýchave. Pochytil ju a
     <br/>
     vyzvŕtal až no — „Vivat!“ kríkli. „Hm —
     <br/>
     tak uctievam si doma nevestu...
     <br/>
     A teraz — Judka!“ Ledva stihla dať,
     <br/>
     čo práve niesla, na stôl; i dosť sa
     <br/>
     oddudrávala: voľky-nevoľky
     <br/>
     musela zvoliť, tým viac, všetci že
     <br/>
     tiež stáli na tom, „tak je!“ zvýskali.
     <br/>
     I tancovali. On si skackal, tá
     <br/>
     však cifrovala s nohy na nohu,
     <br/>
     sťa račica by... „Hm, toť, Judka, sme
     <br/>
     nič nezabudli! šak? — hop! zvŕtaj sa —“
     <br/>
     („Just mrkva s paštrnákom...“ podštrknul
     <br/>
     susede Peter.) „Vivat!“ zhrmelo.
     <br/>
     A to ich rozjarilo natoľko,
     <br/>
     že zpoza stolov mleli sa, ba čo
     <br/>
     viac, prez ne vyskákali do tanca;
     <br/>
     i čosi-kamsi, jeden vzprúdil vír,
     <br/>
     spev rozliehal sa —
     <br/>
     „Ale do krčmy!...“
     <br/>
     a skokmo z izby vytratili sa;
     <br/>
     čo starší ciepkali, jak vládali —
     <br/>
     Len Ezech tíško tajšiel so svojou...
     <br/>
     <br/>
     K večeri prišli zpät. Bo Eliáš
     <br/>
     ich zrovna zajal: u neho sa, vraj,
     <br/>
     aj večeriava! i čo obed by
     <br/>
     bol trval po samú až večeru —
     <br/>
     V zemianskom dome, vraj, tak býva vždy
     <br/>
     — kde totiž ešte nevypriahli —: tam,
     <br/>
     vraj, kozub nikdy nevystydá, sťa
     <br/>
     by dáky Turek dymník večite
     <br/>
     si fajčí, dnu však stola holého,
     <br/>
     vraj, nikdy ešte cudzí nevidel.
     <br/>
     Jak sedali si, velel Eliáš:
     <br/>
     „Hm, Žofka! za stôl — rúče s Ezechom!
     <br/>
     Tam vaše miesto, tesno pospolu
     <br/>
     sťa tie dva prsty — i tak počujem
     <br/>
     vám srdcia pišťať ustavične, a
     <br/>
     na obed videl som, čo všetko vieš.
     <br/>
     Nu, bude z teba žieňa, bude! hm...
     <br/>
     A teraz — celá moja čeliadka,
     <br/>
     do ruky! z ruky do úst — do mlyna!
     <br/>
     a z mlyna — do nôh a či do hlavy!
     <br/>
     kde ako ktorý chce — a nevesty,
     <br/>
     hm, pod čepce! hneď krajšie zakvitnú —
     <br/>
     Ty, Jurák! ale poklep, ak by sa
     <br/>
     čo zhubilo kde...“ „Vďačne urobím...
     <br/>
     Kto puknúť mieni, mňa nech prikývne;
     <br/>
     i debnára som schopný nahradiť —“
     <br/>
     Večera bola žírna. Trvala
     <br/>
     až do bieleho skoro rána, a
     <br/>
     neveľmi treba snáď už stvrdzovať,
     <br/>
     že pri rozmare najstrakatejšom:
     <br/>
     ni lúka keď je v plnom rozvitku,
     <br/>
     na byľkách kvieťa, kvietím motýle...
     <br/>
     I načo šíriť slová? keď i tak
     <br/>
     už čeľaď známa — Ináč krútňava
     <br/>
     to aj, jejž žiaden nerozkáže duch:
     <br/>
     stoj! na okamih, že ťa vystihnem;
     <br/>
     nech zmeriam tvoju šerú hlbinu,
     <br/>
     nech spoznám vlny, svetlom zažiarim
     <br/>
     do očí každej, akou dúhou hrá?...
     <br/>
     Nie! nepostojí, ďalej ubieha
     <br/>
     kolesom, piercom hupká bielych pien,
     <br/>
     huk, vrenie... Snáď aj ináč nemôže.
     <br/>
     „To jenerál, šak!?“ Petra oslovil
     <br/>
     vtom Jono, smudiac blkom cigaru,
     <br/>
     „nuž kajúcne var’ už raz prisvedčíš?...“
     <br/>
     Bo Eliáš im nedal odlihu:
     <br/>
     tak komandoval — až i povystal
     <br/>
     mu jeden-druhý... „Do špitála s ním!“
     <br/>
     zavolal bodrý vojak. Nátan si
     <br/>
     plešivú hladkal hlavu, prečo? on
     <br/>
     sám vie len. Kľuckal, brnčal Efraim,
     <br/>
     a jeho polovička za každým
     <br/>
     ‚nuž tak‘ sa ovievala ručníčkom
     <br/>
     tým tuhšie — „ovej, ovej, vetríčku!“
     <br/>
     sťa keby bola zhúdla. Mládež zas
     <br/>
     v hrách preberala — až sa dohodli
     <br/>
     most stavať veľký — prez Váh hlboký —
     <br/>
     „Hop!“ Ferdo zhvízdal, „ja som palier, hop!
     <br/>
     Nech oprobujem, či je mocný? či...
     <br/>
     juj, švarná slzaj!“ cmukol družicu —
     <br/>
     Tá nelenivá, švac mu zaucho —
     <br/>
     „Ej!“ ssipel, „požehnaná dlánočka...“
     <br/>
     Tak každý výraz dával nálade.
     <br/>
     A Jakub? V ústach pípku, hojdal sa
     <br/>
     na miestku, spadal vždy viac do hŕbky,
     <br/>
     no ruky na stole mal stále a
     <br/>
     objímal tuho ten svoj kalištek.
     <br/>
     „I jak sa máme?“ Blažko ku nemu.
     <br/>
     Pokýval: „Len ta — len ta — držím sa —“
     <br/>
     „A operadla, ašak?“ Ferdo v to.
     <br/>
     „Len domov ako potom?“ „Pomaly —“
     <br/>
     „Ak ani tak nepôjde, Jakubko?“
     <br/>
     „Poslúžiš, synku — pod pazúšku ma
     <br/>
     zaberieš; doma opri o stenu,
     <br/>
     vieš? tak už zájdem...“ „Tisíc! Tedy var’
     <br/>
     len naliať ešte?“ „Pravda!“ ozval sa
     <br/>
     Eliáš hurtom — —
     <br/>
     Judke bolo už
     <br/>
     primnoho toho; fľochla z kuchyne,
     <br/>
     zas prisotila prudko dvere —
     <br/>
     Deň
     <br/>
     prezeral okny. „Ľaľaď, ráničko! —“
     <br/>
     „A kedy zmrklo? prisám! neviem, nek...“
     <br/>
     <br/>
     — Vo štvrtok (ktorý bol aj posledným
     <br/>
     dňom svadby) tamže poschádzali sa,
     <br/>
     kto prv, kto neskôr, ako mohol dôjsť.
     <br/>
     Vraj, na otrusky prišli, ako aj
     <br/>
     ak by tak v bočke ešte ločkalo;
     <br/>
     bo tamtie by, vraj, vtáctvo nebeské
     <br/>
     alebo snehové toť motýle
     <br/>
     — veď bijú sa von zase mlynári —
     <br/>
     pozobať mohly snadno, súdku však
     <br/>
     by zaťaželo iste v žalúdku.
     <br/>
     „Čo pravda, pravda!“ stvrdil Eliáš,
     <br/>
     „hm — nemyslite, že ste vyjedli
     <br/>
     ma za deň cele... Z bočky musí tiecť
     <br/>
     tiež ešte jarkom — Judka, dokazuj!“
     <br/>
     (Tú skoro puklo zlosťou; predsa, vraj,
     <br/>
     im vykrámila všetko, rabošom,
     <br/>
     a ešte sa ti doredikajú —
     <br/>
     no Eljaš kázal: muselo sa stať,
     <br/>
     a čo by vziať ho mala zpod zeme —)
     <br/>
     „I radostníky ešte majú byť!...“
     <br/>
     „Neboly včera?“ ryknul Eliáš.
     <br/>
     „Nie!“ „Budú dneska; Judka, nakladaj!...“
     <br/>
     A čosi-kamsi: preds’ len vypriadla
     <br/>
     i nastolila zdostač všetkého.
     <br/>
     „To žena!“ Eljaš výsknul. „Veru hej!
     <br/>
     hej, veru!“ prisvedčili všetci. „Hm!
     <br/>
     niet druhej na tom svete —“ „Veru niet! —“
     <br/>
     „Hm — ale Žofka bude taká tiež!“
     <br/>
     „Ja, bude —“ Vo všetkom sa srovnali.
     <br/>
     I hodovali znova ochotne,
     <br/>
     spôsobom známym, časom zabehnúc
     <br/>
     do výtržností všakých —
     <br/>
     Podvečer
     <br/>
     dal rozkaz Eljaš: „Choďte po kúdeľ...“
     <br/>
     Za nimi zvolal ešte: „Od piesta
     <br/>
     až počnúc — s ktorou vecou robila,
     <br/>
     to všetko prineste mi! — Zíde sa...“
     <br/>
     „Ja, veďže nie tak —“ Bocko zatočil —
     <br/>
     (bo sami boli už). „Nuž?“ Eliáš
     <br/>
     vypleštil oči. „To, že v oddávky
     <br/>
     sme sa už boli dorozumeli;
     <br/>
     či nemám pravdu?“ „Pravdu-nepravdu!
     <br/>
     hm,“ Eliáš mu; „trvám na svojom:
     <br/>
     tí u mňa budú!...“ Judka poštuchla
     <br/>
     ho tajne; ale obozrev sa, doložil:
     <br/>
     „Co jsem psal, psal jsem!“ „Ale, strýko náš,“
     <br/>
     sa ozval Ezech, „pekne od vás, hej!
     <br/>
     i povďačný som... No ja odprvu
     <br/>
     — preds’ mojou vecou je sa udržať
     <br/>
     i ženu, ináč nezaslúžil bych
     <br/>
     ver’ mena muža — vravím, odprvu
     <br/>
     ten plán mám: Korodovskô prenajať
     <br/>
     na viacej rokov — (Judke odľahlo,
     <br/>
     až povzdychla si —) A tak prosím vás,
     <br/>
     veď poznáte ma... (tu sa zapálil),
     <br/>
     pri tomto podniku mi pomocte —“
     <br/>
     reč schvela sa mu. Eljaš zosŕkal,
     <br/>
     „si žid? hm, či čo?“ vrkol tupo, „a
     <br/>
     čo za pomoc chceš?“ Ezech mlčal však;
     <br/>
     v tú chvíľu pocítil snáď po prvé
     <br/>
     tiaž kroku svojho — „Nič viac, strýku, nič!...“
     <br/>
     sa sobral. Bocko sa chcel zamiešať,
     <br/>
     no Eljaš predbehol ho: „Synku! hm,
     <br/>
     tu roboty dosť, oj, dosť!... Potom, vieš?
     <br/>
     jar príde: vyjdeš pekne do poľa
     <br/>
     a obrázdiš si zeme otcovské,
     <br/>
     priorieš k mojim; i tak patrily
     <br/>
     k nim, synku... A mať nech tam súdi sa!...“
     <br/>
     „Tak nikdy, strýku, nikdy!“ Ezechiel
     <br/>
     zamietnul trpko. „Ale,“ ohlásil
     <br/>
     sa Bocko, „v takom páde čo by ste
     <br/>
     s tým urobili, kde my bývame?
     <br/>
     Bo to som určil deťom a aj dám —“
     <br/>
     „Hm — ak nie ináč, do árendy...“ „Tak?
     <br/>
     To zase nikdy nedopustím ja!
     <br/>
     Priam na Jozefa vytiahneme a
     <br/>
     tí zostanú tam — to si vinšujem,
     <br/>
     i moja žena...“ Žofka túlila
     <br/>
     sa k Ezechovi teraz ešte viac
     <br/>
     i do tváre mu zrela, obojím
     <br/>
     sa zdala prosiť, aby poslúchnul —
     <br/>
     On celou duše svojej vrúcnosťou
     <br/>
     jej tiskol ruku; ale rozmýšľal
     <br/>
     len ďalej — „Ech, čo?“ škrkol Eliáš,
     <br/>
     „to ukáže sa... Od vás závisí:
     <br/>
     či tu a či tam? — Ak tu, vďačne, hm,
     <br/>
     šak Judka? pravda —“ Plecma zmrdala
     <br/>
     a šuchla dvermi. „Stojím na svojom —
     <br/>
     hm, ukáže sa...“
     <br/>
     Rozniesol sa spev,
     <br/>
     a oknom plápol bolo vidieť sviec,
     <br/>
     húf uličkou, ruch — Niesli praslicu
     <br/>
     vysoko vytýčenú, zvenčenú
     <br/>
     i ostužkanú zdobne. Pred okny
     <br/>
     zastali. Hudba zhrala do skoku,
     <br/>
     i zdupali sneh takoj — Jeden ich
     <br/>
     hnal v tanec, vzduchom piestom zamával —
     <br/>
     Po chvíľke vtiahli s hurtom, s povykom;
     <br/>
     zavinšovali: By, vraj, nikdy niť
     <br/>
     sa Žofke nepretrhla! — Točiť ju
     <br/>
     na míľu! ďalej... Do divého sa
     <br/>
     pustili šantu, letkom krútili,
     <br/>
     vyskakovali, o stôl trkli vše —
     <br/>
     zas dlaňami bac! v trámy, dobre že
     <br/>
     neskydla poval, všetko kopŕcky
     <br/>
     nepošlo v izbe čím hore, tým v dol —:
     <br/>
     až Eljaš zhmkal, cele zjašený
     <br/>
     v barboru kopnúc, vrieskol spurne: „Dosť!...“
     <br/>
     <br/>
     *
     <br/>
     <br/>
     Sťa skočná srnka z hája na pokraj,
     <br/>
     tak z dveriec švihla; podľa záhradky,
     <br/>
     juž zrána novo skrášlil vďačný máj,
     <br/>
     by ozdobnejšou bola na sviatky, —
     <br/>
     tak švihla z tieňov lipy na cestu —
     <br/>
     Svet videl kráčať — mladú nevestu.
     <br/>
     <br/>
     Na nôžkach z kordovánu čižmičky,
     <br/>
     čo spevne vrzly každom pri kroku;
     <br/>
     z hodvábu sukňu, po nej hviezdičky,
     <br/>
     snáď vo blankytnom tkanú vysoku —
     <br/>
     skôr látka len ztiaď našské pod ihly —;
     <br/>
     záponku zpredu: kúsok rannej hmly...
     <br/>
     <br/>
     Živôtok driečkom rýdzi zlatohlav
     <br/>
     a z plecníc stužky — Prez ten kosičky
     <br/>
     sieť: kvetnou lúčkou čistý jarku splav —
     <br/>
     zpod tej však prebleskujú perličky;
     <br/>
     na hlave čepiec: samý zlatý jas —
     <br/>
     Kam oko zazrie: kŕdeľ vnád a krás.
     <br/>
     <br/>
     Zemianka? pravda, ona. Taký kroj
     <br/>
     len ony nosia, strojné zemianky.
     <br/>
     Slniečka lúče za ňou... včeliek roj
     <br/>
     jak za stydlivým kvietím pohánky;
     <br/>
     či vábom pierko v ruke? z rezedy...
     <br/>
     Či tvár, kde milosť s krásou susedí?
     <br/>
     <br/>
     Turíce boly: sviatky velebné.
     <br/>
     Deň ani rosa v kvete. Slušno, k nim
     <br/>
     že pripravila sa tak malebne.
     <br/>
     Len slušno, vhodne v čas, keď cherubim
     <br/>
     prúd Ducha naráža v dol, zo plamu...
     <br/>
     Spevníček v druhej — spechá do chrámu.
     <br/>
     <br/>
     Hneď za ňou z dveriec kročil mladý muž,
     <br/>
     čo svieca — Tiež tak k sviatku hotove.
     <br/>
     Pár krôčkov — a ju dohonil by už;
     <br/>
     no na hradskú vtom Gábor Šimovie
     <br/>
     tiež zahnul z ulíc, v tomže úkolu:
     <br/>
     ho zahovoril — I šli pospolu.
     <br/>
     <br/>
     Kus nižšie ale, kde toť orgován
     <br/>
     nad cestou spriada vetev k vetvici,
     <br/>
     dom Tomášovie — Z neho ako laň
     <br/>
     vybehla panna — rumeň na líci,
     <br/>
     Marienka známa — Hor’ sa zopäla
     <br/>
     a z orgovánu ešte trhala.
     <br/>
     <br/>
     A ženáč — bo sa už-už sblížili —
     <br/>
     druhovi šepol: „Tys’, hľa, mládenec,
     <br/>
     a pozri! dievča, kvietok spanilý —
     <br/>
     Nuž?“ „Sprevádzať var’?“ „Prirodzená vec —“
     <br/>
     „Ba! —“ „Slúchni, braček — lebo kto ho vie...?“
     <br/>
     „Daj pokoj...“ váhal Gábor Šimovie.
     <br/>
     <br/>
     Na ‚Dobrô ráno‘ ženáčovo zrak
     <br/>
     sklopila náhle — Bola v rozpakoch.
     <br/>
     No Gábor pridružil sa — (rúče tak);
     <br/>
     „Smiem odtrhnúť si z orgovánu?...“ „Och...“
     <br/>
     A ženáč šibnul, za ženičkou šiel —
     <br/>
     Kto boli títo? — Žofka, Ezechiel —
     <br/>
     <br/>
     Od Bockov vyšli. Lebo, ako jej
     <br/>
     rozhodnul otec, tak aj stalo sa
     <br/>
     vzdor povytáčkam Ezechielovým:
     <br/>
     tam bývali si sami ani tie
     <br/>
     hrdličky v hniezdku. Na majetku, čo
     <br/>
     ku domu patril, hospodárili,
     <br/>
     ba nielen na tom: lebo Ezechiel,
     <br/>
     jak úmysel mal, z onej kúrie
     <br/>
     vzal do prenájmu predsa mnohý kus,
     <br/>
     prednejšie hony (— Otázka len, či
     <br/>
     s pomocou strýkovou?...). A poneváč
     <br/>
     on hospodár bol súci, rozumný,
     <br/>
     ona však varovčivá gazdiná
     <br/>
     a robotnica, ani včielka vždy;
     <br/>
     poneváč žili v láske, svornosti
     <br/>
     a bohabojne, znajúc: modlitba
     <br/>
     že vrúcna zavše nebo preráža,
     <br/>
     i čoby bolo skryté v oblakoch
     <br/>
     tých najhustejších — i že pokora
     <br/>
     je onou palicou, čo na cestách
     <br/>
     života najskôr zdrží od pádu:
     <br/>
     boh požehnával prácam, úsiliu
     <br/>
     ich, vzmáhali sa očividne...
     <br/>
     Keď
     <br/>
     im času zbudlo, Eliášovcom
     <br/>
     pomohli zavše — v poli — na humne;
     <br/>
     no beznáročne vždycky. Vtedy vše
     <br/>
     Eliáš zhmkal: „Ani na krok viac!
     <br/>
     tu buďte...;“ ale najskôr očistom
     <br/>
     len: bo ich predsa nechal domov ísť,
     <br/>
     jaknáhle bola práca skončená.
     <br/>
     Veď kto by vyznal sa aj v podivnej
     <br/>
     prírode jeho? ktorý zdravý um
     <br/>
     v tej krížnych pováh hroznej mäteži? —
     <br/>
     Snáď preds’ len najlepšie ho Estera
     <br/>
     znázorňovala — Nie div: znala ho
     <br/>
     najlepšie, všetky srdca záhyby —:
     <br/>
     až do tých nazrieť, vniknúť do ľadvín
     <br/>
     mu, nadosť majúc príležitostí,
     <br/>
     odkedy slula jeho švagrinou.
     <br/>
     <br/>
     A táto — jakže? — Asi ako ten,
     <br/>
     kto oželel sa, na svet zanevrel:
     <br/>
     tým úmornejšie zaryla sa do
     <br/>
     prác neustajných kolo gazdovstva
     <br/>
     (až služobníctvu u nej vydržať
     <br/>
     len zťažka bolo možno...). Neskoro
     <br/>
     spať chodievala, včasne vstávala,
     <br/>
     a navzdor veku dosť už sošlému
     <br/>
     zas hrdlačila ďalej, oddychu
     <br/>
     si sotva prajúc, spánku. Služobných
     <br/>
     tak neraz harušila: Stará som,
     <br/>
     šedivá, a preds’ stačím silami
     <br/>
     i chuťou! no vy, každý ani buk
     <br/>
     a dievka ako kopa: iba jesť
     <br/>
     a drichmať!... Hanbte sa!... Dosť ľahko však:
     <br/>
     skôr nevôľa len z nej tak vybuchla
     <br/>
     vše, rozdráždenosť hlbšej príčiny —
     <br/>
     Snáď zámienkou aj všetko: ako by
     <br/>
     tých zamestnaní hrubých kobercom,
     <br/>
     tou drsnou plachtou klopôt večitých
     <br/>
     pozakryť bola chcela nadobre
     <br/>
     trhlinu v svojej duši, puklinu
     <br/>
     na srdci materinskom, vdovy strasť
     <br/>
     i opustenosť... Prirodzene, i
     <br/>
     sporila pritom hodne; na hŕbu
     <br/>
     snášala, sotva kedy postaviac
     <br/>
     tú otázku si: kto to poberie?
     <br/>
     kto hovieť bude si z jej mozoľov?...
     <br/>
     Bo z hrozieb známych nevyplnila
     <br/>
     ni jednej dosiaľ. Nepredala zbla
     <br/>
     z majetku a aj sotva urobí.
     <br/>
     Tiež nevydala sa; i že by to
     <br/>
     raz vykonala, veriť nemožno:
     <br/>
     bo jestli ktorá, ona na pranier
     <br/>
     nevrhne nikdy ženskú hodnotu...
     <br/>
     A zolvicino dievča Uličku
     <br/>
     (na Petra-Pavla práve s mnohými
     <br/>
     konfirmované bolo v kostole,
     <br/>
     i z katechizmu ozaj, sťa by hrach
     <br/>
     bol metal, rúče odpovedalo,
     <br/>
     živôtkom rúčky, vlásky v štipôčkach
     <br/>
     kol čielca, stojac z radu vyzvané
     <br/>
     tam pred oltárom jasným...), dievčatko
     <br/>
     to že či kedy vezme za svoje? —
     <br/>
     Od tých čias aspoň viacej nespomla...
     <br/>
     <br/>
     Nuž žila, ako mohla: neozrúc
     <br/>
     sa o nikoho, vyhýbajúc i
     <br/>
     potyku s ľuďmi — Čo viac, v kostole,
     <br/>
     ni tam už nesedala ako prv
     <br/>
     v stolici z predných, ale zakaždým
     <br/>
     hneď u dvier utiahla sa za mriežky.
     <br/>
     <br/>
     *
     <br/>
     <br/>
     Po rokoch (— minulo ich päť či šesť —)
     <br/>
     Estera v dobe sbierok, podvečer
     <br/>
     — už kosom slalo slnko pablesky
     <br/>
     kol na strniská, nižej stromovím
     <br/>
     obradov preblieskalo zárive,
     <br/>
     vtom osvietiac vše záprah so zbožím —
     <br/>
     šla s poľa práve, uzol na ruke
     <br/>
     opálajúci, hlavu schýlenú.
     <br/>
     I jako drbolila dedinou
     <br/>
     znaveným krokom, jatá pomysly
     <br/>
     (snáď: čo má ešte dneska porídiť?
     <br/>
     či akej práce ťarchu zajtrajšok
     <br/>
     navalí na jej chrbát shrbený?...),
     <br/>
     i ku domovu doháňala už
     <br/>
     po prašnej ceste: zrazu šarvanček
     <br/>
     tu tmavovlasý!— Náhle vylúčil
     <br/>
     sa z kŕdľa detí, ktoré sedely
     <br/>
     u plota, hučkajúc sa na brvnách,
     <br/>
     a pobehnuv jej v stretky poskokom,
     <br/>
     ju prez jej vetché zobjal kolená
     <br/>
     tak prudko, že až našinula sa —
     <br/>
     „Och, pačrev!“ rykla celá splašená,
     <br/>
     „och, bodaj... tak mi prebrať driemoty!...
     <br/>
     Len toľko, že som neprepadla prez
     <br/>
     ohavu... Ideš zpod nôh!...“ Chlapča však
     <br/>
     tým tuhšie trímalo ju, do rancov
     <br/>
     sa vrepiac tlačenice. „Ja vás rád,
     <br/>
     rád veľmi!“ výsklo, trocha račľujúc.
     <br/>
     „Iď! — kopnem ťa, ty žaba!...“ „Ale no...“
     <br/>
     zas chlapec frnkom, prekážajúc jej
     <br/>
     urputne v chôdzi. „Čie si, potvora!?
     <br/>
     há?“ — Vzozrel: „Ezechielov — Bockovie.“
     <br/>
     „A jak ťa zovú?“ „Benkom.“ Strhla sa,
     <br/>
     odtisla hlavu decka strmo: „Ta,
     <br/>
     ta, háďa jedno, plemä jašterčie!
     <br/>
     iď... nezavadzaj!“ vrkla. „Nepustím,
     <br/>
     nepustím...“ chlapča plačky zvolalo
     <br/>
     i túlilo sa k nej. „A kto som ja?“
     <br/>
     „Vy — moja stará matka! moja, hej —“
     <br/>
     „Nepravda! — Zdvihni takoj klobúk si
     <br/>
     a choď, choď, chlapče! Nehnevaj ma, čuj...“
     <br/>
     „Ja nejdem — S vami pôjdem, s vami len —“
     <br/>
     „No! ubijem ťa...“ „Stará matka! nie...“
     <br/>
     „A čo chceš predsa? povedz!“ „Jabĺčko
     <br/>
     si prosím, stará matka! jabĺčko —“
     <br/>
     „Nuž, s jablone som spadla var’, či čo?
     <br/>
     Choď, nemrz — ani nemám v kešeni —“
     <br/>
     „Tak krásne u vás rastú vo dvore
     <br/>
     (tu mľaskol), videl som ich špárou vrát...
     <br/>
     Z tých, stará matka, jedno! — Joj, ja vás
     <br/>
     rád vidím veľmi, veru! —“ „Nuž tak poď!
     <br/>
     poď...“ riekla. A vnuk, v tyle klobúčik,
     <br/>
     keď zobzeral sa ešte po deťoch,
     <br/>
     jak by im riekol: hľa, ja budem mať —,
     <br/>
     s vysmiatou tvárkou šiel s ňou, hupkajúc
     <br/>
     i štebocúc jej pritom; sukne však
     <br/>
     jej ani vtedy ešte nepustil.
     <br/>
     <br/>
     Len vošla s chlapcom: vzala tyčku a
     <br/>
     potriasla konár. Hodne cuplo ich,
     <br/>
     i guľkaly sa dvora važinou —
     <br/>
     Však chlapec hupkom stačil posbierať
     <br/>
     si do klobúčka všetky; vysadol
     <br/>
     na múrik pavlačky a rumádzgal...
     <br/>
     No pozoroval pritom starú mať
     <br/>
     brnkavým zrakom stále, pokým sa
     <br/>
     kutila sem-tam... „Ča-ča! Pozrite
     <br/>
     len, stará matka, akô krásno je!
     <br/>
     hľa —“ ukazoval. „Vidím,“ vetila.
     <br/>
     „To tatovi — a toto mame, šak?“
     <br/>
     sa pýtal. „Nedbám —“ zavolala. Vtom
     <br/>
     povedľa prešla, vrátila sa, v tvár
     <br/>
     sa nazrela mu dobre, na čielku
     <br/>
     mu vlásky zahrnula; drobnými
     <br/>
     len chrustkal zúbky, hmkal... „Nehmkaj,
     <br/>
     to mrzko!“ riekla, „kdeže predsa si
     <br/>
     už polapil to...?“ „Už viac nebudem,“
     <br/>
     odvetil okúňave. Vzozrel k nej.
     <br/>
     „Joj! (kríkol) stará matka! — Čo vám to
     <br/>
     po tvári — posberkanô?“ „Hja, syn môj,
     <br/>
     nuž, vrásky — starosť...“ „Starosť? — Ale ma
     <br/>
     už radi — ašak?“ „Ozaj? — noženo,
     <br/>
     ak budeš hodný...“ „Budem —“
     <br/>
     Zdnuká kľúč
     <br/>
     vyniesla s perom veľkým, zubatým
     <br/>
     a do sypárne pošla. Chlapec priam
     <br/>
     brnk za ňou — „A tu, stará mamička,
     <br/>
     čo máte?“ vyzvedal sa líškave.
     <br/>
     „Všeličo, Benko...“ (Brala hydine.)
     <br/>
     „A tuto sťa strom! má i jablká...“
     <br/>
     „Strom famílie —“ „Čo to?“ „Rodina,
     <br/>
     vieš?“ „Hej, viem — Aká jabloň! — A či tie
     <br/>
     jabĺčka s neho odpadujú tiež?
     <br/>
     keď dozrú — ašak?“ „Tak, môj synáčik,
     <br/>
     čo dozre, odpadne aj...“ povzdychla.
     <br/>
     <br/>
     Ku studni príduc: „Ja vám naťahám
     <br/>
     vodičky!“ výskol skokmo. „Veru to,
     <br/>
     a spadnúť do nej...“ Kolo zhrčalo.
     <br/>
     „Joj, ako brní!... U nás toho niet —“
     <br/>
     „A teraz dáme šurám, kačiciam...“
     <br/>
     zvolala na hyd. S vreskom sbiehal sa.
     <br/>
     „Joj, čo ich máte — Ja im nasypem,
     <br/>
     ja, stará matka!“ „Dobre —“ Hŕstočkou
     <br/>
     bral z merice a pohadzoval im —
     <br/>
     „A to je husár, ako zosipel!
     <br/>
     Uštipne...“ „Ó, ty vojak-bojáčik...“
     <br/>
     <br/>
     Do izby za ňou vkĺzol podobne.
     <br/>
     „Joj (klobúčik sňal), ako peknúčko
     <br/>
     tu máte, stará matka! — Obrázky
     <br/>
     jak krásne! (rúčky složil). Na koňoch
     <br/>
     to páni, šak hej?“ „Oni...“ „I ja, keď
     <br/>
     narastiem, budem pánom!“ „Ešte čo...“
     <br/>
     „Ba hej — A tuto čo kníh za tým sklom!
     <br/>
     čie sa to?“ „Nuž i tvoje môžu byť,
     <br/>
     ak dobrým budeš žiakom — Akože?“
     <br/>
     „Hej, budem — Tato dá ma do školy,
     <br/>
     povedal — budem —“ „A čím?“ „Farárom!“
     <br/>
     „Čo nepovieš...“ „Hej, veru!“ pokýval
     <br/>
     hlavičkou dotvrdením, „už aj viem
     <br/>
     a b ab! stará matka, tato ma
     <br/>
     naučil...“ „Ach-ach...“ Skackal, všetečil
     <br/>
     a v každom kúte plno bolo ho.
     <br/>
     <br/>
     Medzitým skoro zvečerilo sa.
     <br/>
     I keď už pokŕmila, všakove
     <br/>
     ho nalaskala (robotníctvo tiež
     <br/>
     už s poľa dochádzalo, z Dúbravy;
     <br/>
     i statky hrnuly sa na nocľah
     <br/>
     s mučaním, s klepom), riekla chlapcovi:
     <br/>
     „A teraz, synak, choď už domov, choď;
     <br/>
     noc bude...“ „Joj, nie, stará matka! nie,
     <br/>
     len trocha ešte — Veď som doma, šak?...
     <br/>
     Kravičky pozrieť — máte teliatka? —“
     <br/>
     „No hľadať budú ťa...“ „Nie, nebudú,
     <br/>
     nebudú...“ odhŕňal sa. „Slúchni! iď —“
     <br/>
     „Ja nejdem — S vami, s vami budem spať!“
     <br/>
     „To nemôž’š! Prídeš zajtra...“ „A vy k nám
     <br/>
     prídete kedy? Mama...“ „Táradlo...“
     <br/>
     — I mrk už tmavý zvládol dedinou,
     <br/>
     jak odniesla ho slúžka k rodičom.
     <br/>
     <br/>
     A toten chasník bol, hľa, hrdinom
     <br/>
     tým, ktorý uzol krutý rozviazal!
     <br/>
     Čo rozorvaly liché predsudky
     <br/>
     a premrštenosť: priepasť hlbokú
     <br/>
     preklenul jeho malicherný um;
     <br/>
     zarytú myseľ, srdce zatvrdlé
     <br/>
     na lásku stopil jeho prostý cit...
     <br/>
     Bo onedlho za tým chlapčaťom
     <br/>
     sťa vodičom by prišli — do shody.
     <br/>
     Testiná, ani keby pri svadbe,
     <br/>
     si privítala milo nevestu:
     <br/>
     na očiach slzy, ovšem, radosti,
     <br/>
     bo jasom skvúce sa, už vo dverách
     <br/>
     kol krku padla jej a bozkami
     <br/>
     ju, uhanbenú, takmer zasypla...
     <br/>
     I neobanovala, veru nie:
     <br/>
     veď Žofka ozaj bola ako chlieb,
     <br/>
     tak dobrá vždy, i sladká ani med;
     <br/>
     sťa dcéra by len, milá, prítulná —
     <br/>
     Tak neraz riekla: „Nože, mamičko,
     <br/>
     sa neustávajte; ja urobím,
     <br/>
     a tak, že bude i vám po vôli —
     <br/>
     Veď dosť ste sa už napracovali...“
     <br/>
     Tá ale vše: „Len nechaj, dievočka;
     <br/>
     vieš, uvykla som... Radosť práca mi!
     <br/>
     i bude, kým len údy k službe mám...
     <br/>
     Aj ufám, nepadnem vám na ťarchu —“
     <br/>
     A Ezech bol tiež dobrý syn, jak muž...
     <br/>
     Tak neraz riekol: „Ako, mamko, by
     <br/>
     ste mienili vy?...“ Ale neskončil,
     <br/>
     už odbyla ho: „Ja už nemienim,
     <br/>
     môj syn, nie-nie — I so mnou stalo sa,
     <br/>
     že ‚človek mieni, pán boh mení‘ — Nuž,
     <br/>
     si gazda, hlava, otec čeľadný:
     <br/>
     i urob, rozkáž, jak sám nahliadaš...“
     <br/>
     <br/>
     Nuž stojí: rozumní čo pokazia,
     <br/>
     napravia často deti nevinné;
     <br/>
     hej, ony poslovia sú z neba...
     <br/>
     Tak,
     <br/>
     čo rozdvojilo s bohom človeka
     <br/>
     hen v raji: tu, hľa, šťastne spojilo
     <br/>
     so synom matku — šumné jabĺčko.
     <br/>
    </p>
   </div>
   <p>
   </p>
   <p>
   </p>
  </div>
 </body>
</html>
