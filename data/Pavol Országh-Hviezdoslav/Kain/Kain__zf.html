<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2509879">
       </a>
       Kain
      </h2>
     </div>
    </div>
   </div>
   <div class="literallayout">
    <p>
     <br/>
     Po onej bratovražde ukrutnej,
     <br/>
     keď zaburácal strašný otcov hnev
     <br/>
     čo oblak hromoťažký, svetlý obzor
     <br/>
     dosaváď láskou spätej rodiny
     <br/>
     potiahnuv razom čierne, — v jeho hluk
     <br/>
     však nárek matkin zaznel horkou kviľbou,
     <br/>
     na spôsob riavy pustým údolím
     <br/>
     hrnúcej v loži tvrdom, kamenistom;
     <br/>
     keď sestry zdvihli boli Ábelovu
     <br/>
     mŕtvolu, — že však padala im z rúk,
     <br/>
     už oťaželá smrťou, nepríjemný
     <br/>
     chlad ocítili svalov, zlomený
     <br/>
     zrak pri nej zhliadli, presinuté skráne,
     <br/>
     rty nemé, tobôž kaderami jak
     <br/>
     zmoklými krvou lipla na trávniku
     <br/>
     (priam, kde stál oltár jeho obetný
     <br/>
     i ešte voňal tlením vďačnej žertvy
     <br/>
     a jatril sa tak placho): preto aj
     <br/>
     ju upustili takoj na mieste,
     <br/>
     zdesené zjavom nevídaným skríkli,
     <br/>
     sa porozpŕchli — hneď však, otušiac
     <br/>
     snáď, menovite z plaču matky, z otca
     <br/>
     búrlivej vášne, zjavu podstatu
     <br/>
     a význam hrozný, i zas zhlučili sa,
     <br/>
     obstali kruhom telo bezdušné
     <br/>
     a zbedákali, roniac prúdy sĺz,
     <br/>
     vlas ponechajúc každá tenúť vetrom
     <br/>
     a ruky lomiac: Beda! Beda! Beda!…
     <br/>
     On nepovstáva… Okom milostným
     <br/>
     prehliadnuť nechce… Neozve sa sestrám
     <br/>
     hlas jeho sladký — Ábel! Ábel! Brate,
     <br/>
     vstaň! Zhasla obeť… stádo tvoje sa
     <br/>
     rozliezlo šíre po vŕškoch, ťa hľadá,
     <br/>
     pastiera svojho v tmavých úbočiach,
     <br/>
     u skalísk dumných, v osirelom háji,
     <br/>
     v krovine smutnej: i že nenachodí
     <br/>
     ťa, neobčuje píšťalôčky tvojej
     <br/>
     hru rozkošnú, čo rosou mrholí
     <br/>
     na pastviny, ich zeleň mení rýchlo
     <br/>
     na zorí luh, že necíti tvoj pozor
     <br/>
     ho varujúci, ponuk nečuje
     <br/>
     ni prívety, — sa ľaká, trasie bázňou,
     <br/>
     rozptyľuje sa, tratí, v pazúroch
     <br/>
     vyjúcej zveri hynie bôľne… Vstaň!
     <br/>
     I slnko zbledlo sťa tvoj obličaj,
     <br/>
     hľa! — Sestry tvoje upejú… ó, vzbuď sa!
     <br/>
     Ach — neposlúcha… krásny plavý vlas
     <br/>
     mu zrudnul, zhľuzel; úsmev zmeravel
     <br/>
     na ústach, zdivel!… Vráž otočil čelo,
     <br/>
     či hnusné háďa!?… Beda! Beda! Beda!…
     <br/>
     Viac nepohne sa — — Čujúc všetko to
     <br/>
     trúchlenie valné, zúrivosti hrmot,
     <br/>
     jak doráža mu nešeredne v sluch,
     <br/>
     jak neľútostne v hruď mu pára, v skráň
     <br/>
     mu durká mlatom, kýva celým bytím
     <br/>
     čo víchor, sťaby príval vyrýva
     <br/>
     korene jeho z hlbín, silne, vztekle
     <br/>
     ich snujúc, skubúc: v tejto nesnádzi,
     <br/>
     po roztrhaní všetkých vzácnych zväzkov,
     <br/>
     čo pútali ho podnes k svojeti,
     <br/>
     v tom rozdvojení, rozorvaní krutom,
     <br/>
     v hryzoby borbe, v ohni štvanice,
     <br/>
     v prietrže mračne sychravom, i voči
     <br/>
     útoku, jemuž neľze odporovať,
     <br/>
     čo Kainovi zbudlo?…
     <br/>
     K tomu keď
     <br/>
     i hory vôkol ozvali sa jakom
     <br/>
     tých istých žalôb, týchže vyhrážok,
     <br/>
     zhučali vody rvavo, oblohou
     <br/>
     zježené zvisli chmáry, v hustých šticiach
     <br/>
     blesk prekrývajúc ostrý, — po grúňoch
     <br/>
     však zbľačal kŕdeľ oviec opustený
     <br/>
     tak krušno, žiaľne, — ba i vlastných býkov
     <br/>
     pár, ktorý nechal tamto pri pluhu,
     <br/>
     otriasol v srde jarmo, rozskákal sa
     <br/>
     po kyprej rovni, orby nástroje
     <br/>
     rozkotal špalky, mrzko zaryčal
     <br/>
     vtom protivenstvom, z tlamy, z ňucháča
     <br/>
     jed sliniac, zvirgal — prihnal odbojný,
     <br/>
     i zagánil až plameň sršiacimi
     <br/>
     okáľmi, dlho-dlho, bodavo
     <br/>
     naň, áno, naňho, svojho hospodára,
     <br/>
     výčitkou žhavou; vôbec príroda
     <br/>
     keď celá veľká jak by bola spikla
     <br/>
     sa… pod nohami sa mu klátila,
     <br/>
     mu na temeno zamýšľala klesnúť,
     <br/>
     ho preťať vpoly: v tejto nevraži,
     <br/>
     v cudzote desnej, v odstŕkaní stálom
     <br/>
     čo zbudlo jemu?
     <br/>
     A keď v duši znova
     <br/>
     a znova videl, ako Hospodin
     <br/>
     rozkrídlil ťažkú mrákav záclonu,
     <br/>
     že poly jej sa rozleteli prudšie
     <br/>
     než úsvitové bystré perute,
     <br/>
     až ako by krv kvapkala dol z nich, —
     <br/>
     jak slncom vyzrel nato otvorom,
     <br/>
     skúmavým slncom, jagotajúcim sa
     <br/>
     bez zažmurknutia, obsiažil ním svet,
     <br/>
     presvietil krížom-krážom v okamihu,
     <br/>
     a jeho, trebárs v húšti schúleného,
     <br/>
     polapil ihneď prvým pableskom,
     <br/>
     ten ovinúc mu kolo podlej šije,
     <br/>
     ho povyvolal, — bársi kryl sa, kryl,
     <br/>
     zelenú rúšku vetiev nad sebou
     <br/>
     v záhyby zberal, šklbal lúčovú
     <br/>
     sieť nepretržnú, zaliezal vždy hlbšie
     <br/>
     dľa zvyku hada v tesnú, tajnú skrýš, —
     <br/>
     umoreného žasom, hriešnika
     <br/>
     predviedol predsa pred svoj jasný súd;
     <br/>
     keď opäť, stojac chvelý v svetle pravdy,
     <br/>
     pred veličenstvom trónu biedny červ
     <br/>
     — bo hlásil sa vždy ešte ozvenou
     <br/>
     z brál nebeských, spod sklepov všehomíra
     <br/>
     prehlučne — opäť musel vypočuť
     <br/>
     vševládny ortieľ: ,Budeš zlorečený!…
     <br/>
     Behúnom sveta budeš, tulákom:
     <br/>
     bo ani zem ti nepotrpí dlho
     <br/>
     na chladnej dlani, kam si dostupil,
     <br/>
     lež prehodí ťa žeravý čo uhoľ
     <br/>
     na druhú, by zas povrhla ťa tá;
     <br/>
     jak smud a dym, hľa, z tvojho ohniska
     <br/>
     sa prevešuje, sedá po bodliakoch,
     <br/>
     no utkvieť nemôž’, lebo otrasú
     <br/>
     ho i tie zaraz, tŕňov pichadly
     <br/>
     odpravia, že sa musí skomoliť,
     <br/>
     stlať ďalej — obraz tvojho osudu…
     <br/>
     Pred svedomím sa vlastným budeš skrývať,
     <br/>
     však neskryješ sa! Lebo množstvo očí,
     <br/>
     viac nežli hviezd je mojich, týmto v ňom
     <br/>
     otváram: nimiž strážiť bude ťa,
     <br/>
     že nezutekáš! A by bez prekážky
     <br/>
     ťa stíhať mohlo z môjho rozkazu,
     <br/>
     postihnutého strestať zas a zas,
     <br/>
     sa neboj, vraždy synu, nestrachuj:
     <br/>
     nik neujme ti žitia, žiaden z tvorov
     <br/>
     ti neuškodí, nie! — Bo, ajhľa, v čelo
     <br/>
     ťa poznačujem škvrnou v oblak až
     <br/>
     vytrysklej bratokrvi nevinnej,
     <br/>
     kropajou, streklou z Ábelovho srdca,
     <br/>
     mne milého tak — škvrnou nevybledlou —
     <br/>
     A táto známka uháji ťa, lebo
     <br/>
     postrachom bude všetkým stvoreniam
     <br/>
     ostatným — všetkým mimo jedného!
     <br/>
     Jedného v tebe — štíta svedomia…
     <br/>
     Iď, závistlivče čistej obeti,
     <br/>
     mne posvätnej, nezažal bárs márne
     <br/>
     ju obetovník, bo ju nahradím,
     <br/>
     že vďačnou bola, iste stonásobne!
     <br/>
     Odejem v slávu sluhu verného…
     <br/>
     Iď, odporco ty, odvážlivec drzý,
     <br/>
     na vôľu moju štekajúci, že
     <br/>
     hen sklonila sa v priazni, od teba,
     <br/>
     ohyzdo, však sa odvrátiť jej prišlo…
     <br/>
     Iď! Vražedlník, zhubca, zločinec,
     <br/>
     mariteľ môjho riadu, tvaru borca,
     <br/>
     preč z úslnia mi! Rušaj po dráhe,
     <br/>
     juž odpadlý duch čiarnul čiernym stínom
     <br/>
     sa prekotivší z jasna v priepasť tmy;
     <br/>
     skús, zlotrilého kam ťa zavedie?…
     <br/>
     Iď! Odsudzujem ťa i zapudzujem!
     <br/>
     Rozkrúcam, honiť teba, ničomník,
     <br/>
     tvoj vlastný rezký bič a upravujem
     <br/>
     v cieľ osteň tebou samým ozubený!’
     <br/>
     Po tomto všetkom — božský výrok ten
     <br/>
     nezdolnej váhy i nezmeniteľnej
     <br/>
     vyčujúc hromom v ušiach opätne,
     <br/>
     hneď nato kliatbu otca pokonnú,
     <br/>
     tu matkin výkrik desný, srdcelomný —
     <br/>
     zas lkanie sestár, tiahle úpenie —
     <br/>
     na čele smuhu cítiac špejúcu,
     <br/>
     juž zmazať chcel, no zmazať nebol vstave —
     <br/>
     čo zbývalo mu?…
     <br/>
     Nemý, odulý,
     <br/>
     posupnou tvárou úzkosť so vzdorom,
     <br/>
     hrdzavých kučier rozmetanú hrivu,
     <br/>
     v postave rozmach spury: onen kyj,
     <br/>
     nímž zalomázil na smrť Ábela,
     <br/>
     zodvihnul hurtom, v plece založil si
     <br/>
     a rušal stadiaľ… Chvátal nivou, ktorú
     <br/>
     bol obosial sám, šumným osením
     <br/>
     jej, do klasu už hojne vysypaným
     <br/>
     i u kolienok krásne zbronelým,
     <br/>
     búrlivo kráčal, rovno prívalu;
     <br/>
     a predláviv tak šírošíry priechod,
     <br/>
     na úvratiach však oltár rozkopnuv,
     <br/>
     že trosky jeho kúdolom sa vzniesli:
     <br/>
     zamieril v porast — prelámal sa ním,
     <br/>
     jak šelma v noci na lup ťahajúca —
     <br/>
     Tam, kyjak vraziac do vĺn oporou,
     <br/>
     aj presadil hneď valnú rieku, i
     <br/>
     zas preboriac sa spriečnym brehu drievím,
     <br/>
     na pastvy bzíkol, na púšť… Zakrátko
     <br/>
     pretrieliv i tú víchrom, strmnul; priam však
     <br/>
     sa schytil znova, peľal: z obzoru
     <br/>
     vždy viacej hynúc, miznúc rodine,
     <br/>
     sťa prízrak… Šibol hore úbočím
     <br/>
     neschodným, príkrym, kde sa plazil v chlpoch
     <br/>
     dym kalný, mutný, vinul v kotúče
     <br/>
     i rozsnúval zas: asnáď jeho súdruh
     <br/>
     to pri žertve, len pobehnuvší, by
     <br/>
     púť znamenal; no stúpal bez toho,
     <br/>
     by ohliadnul sa, hrnul smerom priamym,
     <br/>
     len ďalej, vyššie. — S tým dostúpil v tiene
     <br/>
     hôr nebotyčných v slnci urastlé,
     <br/>
     čo západom sa práve predralo
     <br/>
     spomedzi mračien jakby skrvavený
     <br/>
     obličaj; po tých stínoch, podobných
     <br/>
     tým v jeho duši, siažil dlho ešte
     <br/>
     a siažil náhle, nad ním biely pruh
     <br/>
     kyjany v kyvu, čo hnát suchý… až
     <br/>
     v pošmúrnom lese naraz zanikol.
     <br/>
     <br/>
     A vtedy len čo ustal otec Adam
     <br/>
     od zúrenia a hrozby. Umĺkol
     <br/>
     jak búra sekom, v brvách sklenky potu:
     <br/>
     sťa rosné zbytky búrky stromovín,
     <br/>
     opŕchajúce potom cupotavo,
     <br/>
     i poosŕknuc celým telom, oprel
     <br/>
     sa vedľa o kameň tichej olivy,
     <br/>
     tak smutne v lúčoch rudých kmitajúcej,
     <br/>
     a dumal…
     <br/>
     Matka Eva medzitým,
     <br/>
     ba od drahnej už doby čupela
     <br/>
     pri šiatri, viacej mŕtva nežli živá,
     <br/>
     zdrtená naskrz, vlasov pramená
     <br/>
     scuchané plecmi… Časom zdýmla, jak
     <br/>
     kto pod balvanom skonáva už, ťažko
     <br/>
     čo prirútil ho znenazdania; kým
     <br/>
     dcéry zas všetky krúžkom blízko nej
     <br/>
     sedeli kľačmo, ruky na podolkoch,
     <br/>
     a ustrnulé strážili jej dych,
     <br/>
     sa privrávali útešnými slovy,
     <br/>
     ju chlácholili, ako vedeli:
     <br/>
     pojedna zazrúc okom plachým tu
     <br/>
     na otca, tu zas v stranu, kde dlel Ábel
     <br/>
     ssinalý — a či za Kainom v diaľku…
     <br/>
     - Vtom postúpil sa otec, čelo zmraštil
     <br/>
     i pozaťal päsť. Zvrátil ku horám
     <br/>
     zrak palný prudko; i jak Kain by
     <br/>
     bol ukázal sa, z horskej skrýše švihol,
     <br/>
     sa ponavracal: prchko prepuknul
     <br/>
     znov v predošlý vztek, že skočili dcéry
     <br/>
     zľakané — ba tým precitla i mať.
     <br/>
     <br/>
     <span class="emphasis">
      <em>
       Ada
      </em>
     </span>
     <br/>
     Ó, ustaň, otče drahý, žehrať, ustaň!
     <br/>
     Stíš velehnevu svojho búrny tok;
     <br/>
     nech zahace sa v behu — opadne
     <br/>
     na vľúdnu plytkosť, žblnkavý hmýr brodu
     <br/>
     pomedzi brehy jarom zakvitlé,
     <br/>
     v hru chytkajúci ľalíj zvislé skvosty:
     <br/>
     i privráti sa, šťastne zmierený
     <br/>
     so samým tebou, mysle tvojej pokľud,
     <br/>
     ten hladký, milý: ako jazera
     <br/>
     hlaď, patočina, neznajúca vrások
     <br/>
     ni rmutu, iba nežný, tichý chvej,
     <br/>
     priesvitný lunot, v nejž sa uzierajú
     <br/>
     tak vďačne — v strmej púti pozastanúc —
     <br/>
     či obláčky, či hviezdy radostné,
     <br/>
     keď zblankytneje nebo, hviezdy — oči
     <br/>
     dcér tvojich, ach, dcér… Ustaň! Ada ťa,
     <br/>
     hľa, tvoja prosí! Prosí na kolenách
     <br/>
     a v slzách prosí, s vrúcnym vzozrením
     <br/>
     ku tebe: prestaň, dobrý otče, prestaň!…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     A potom — veď už pošiel, vzdialil sa
     <br/>
     on… Pozri, otče, zavreté sú hory!
     <br/>
     Opona vchodu nepovláva viac
     <br/>
     vo vetre, po zem visí spustená:
     <br/>
     jak keby slnce krikľavé tie blesky,
     <br/>
     tam zamestnané — dovidela som —
     <br/>
     pritiahli boli k sochorom ju šiatra,
     <br/>
     na dverné týky boli pribili
     <br/>
     ju pevne, pevne. — Neodvratná visí
     <br/>
     a nepriehľadná; ešte zhustne aj,
     <br/>
     jak priľahne k nej hrádzou sama noc —
     <br/>
     <br/>
     <span class="emphasis">
      <em>
       Hana
      </em>
     </span>
     <br/>
     I ja ťa prosím, otče: Povyjasni
     <br/>
     svoj obličaj, nech v bezpeč žiari nám,
     <br/>
     bázlivým stvorám… bo, ach, kam sa dieme
     <br/>
     bez jeho svitu v desných noci tmách!?
     <br/>
     Bez vlády jeho priazne v mdlobách vlastných,
     <br/>
     v hmlách totých našej vratkej slabosti,
     <br/>
     kam? Rozsúď… I len k tebe jedine
     <br/>
     sa túlime, náš príkrov, ochraniteľ!
     <br/>
     Opletám nohy tvoje kaderami:
     <br/>
     bys’ neopustil nás! Ich opletám,
     <br/>
     jak brečtan cédra podnož mohutnú:
     <br/>
     ó, neroztrhni tento útly zväzok!
     <br/>
     Ó, neodstrkuj, priviň! Zmiluj sa…
     <br/>
     Veď spravodlivá je ver’ prchlivosť
     <br/>
     a sťažnosť tvoja — a nám nepatrí sa
     <br/>
     ich prúdu stavať prosby prekážku,
     <br/>
     len mlčky dívať sa v ich vlnobitie,
     <br/>
     ba strhnúť sa dať, jestli žiadaš tak —
     <br/>
     Sú spravodlivé, i odeli slová
     <br/>
     príslušné cele, iste z vnuknutia,
     <br/>
     jak učils’, tohto! — Zasypali syna,
     <br/>
     sťa kamenný dážď, potrestali ho
     <br/>
     za veliký hriech jeho primerane,
     <br/>
     ho privalili hodnou pokutou,
     <br/>
     od krbu žihom pomsty zahnali;
     <br/>
     však ináč — niet v nich sily, spomoženia,
     <br/>
     na tejto strane chabne účin ich:
     <br/>
     bo Ábel, ľúby brat môj, nepohnul sa,
     <br/>
     spí tvrdo, hlucho…
     <br/>
     <br/>
     <span class="emphasis">
      <em>
       Zila
      </em>
     </span>
     <br/>
     Môž’ byť, prebudí
     <br/>
     sa aj — ja úfam, otče! však i ty? —
     <br/>
     až zájde slnko, živná mrku rosa
     <br/>
     však pokropí mu údy zomdlené,
     <br/>
     opľaslé prsia, navädnuté pery…
     <br/>
     Jak zbadala som u stlačenej trávky,
     <br/>
     u kvietka, ktorý noha sšliapala:
     <br/>
     prv lístok jeden zdvihnul, zápäť druhý,
     <br/>
     zas tretí, sťaby krepké ramienka,
     <br/>
     stavčeky pružné — hlávku napokon,
     <br/>
     hlavičku mladú, zdobne operenú,
     <br/>
     z večera dlane počernej, no prajnej,
     <br/>
     i dužejúci, až osvežel celky,
     <br/>
     vystrel sa, vánkom hybko uklonil,
     <br/>
     na víčkach hravé ešte hviezdičky —
     <br/>
     však, otče? — Hľa-hľa! Ovce hrnú k nemu;
     <br/>
     hneď ovejú ho dychom teplučkým,
     <br/>
     mu zbľakocú v sluch, pohrebú ho nôžkou,
     <br/>
     preberú!…
     <br/>
     <br/>
     <span class="emphasis">
      <em>
       Adam
      </em>
     </span>
     <br/>
     Nemäť, decko blúznivé!
     <br/>
     Môj sladký syn, môj Ábel úprimný,
     <br/>
     dar milosti, je zbitý — zbitý navždy!
     <br/>
     Je — och, tá neresť, už ju chápem, už,
     <br/>
     dnes prebleskla mi umom strašne! — je
     <br/>
     korisťou smrti! Cupol prvým jabkom
     <br/>
     z jablone bôľu, krehkým ovocím
     <br/>
     odkrušils’ — cítim —, padol, zahynul…
     <br/>
     A onen žije! Žije uraziteľ!
     <br/>
     On žije? Dýše? — Ako? Ubijca?…
     <br/>
     Hach, horo silná, pohni ramenami,
     <br/>
     hneď zajmi ho v ich úžiacu sa obruč,
     <br/>
     hneď! — Povoľ, stiesni, stiesni, uvoľni
     <br/>
     ju v sťahu — čím diaľ, ju skľúč tesnejšie —
     <br/>
     konečne sklop ju razom, tuho v ňu
     <br/>
     zlosyna zavri, zaštiep, zatrať večne!
     <br/>
     Len ani chvíľky neotáľaj — skoč
     <br/>
     na nohy! Zatras šticou, plecami
     <br/>
     porušaj: že ti skydne v lono sám —
     <br/>
     Lap, zmliažď ho, pokým neumkne ti v brloh
     <br/>
     čo zmija, dravec v dieru skalenú,
     <br/>
     či nestrepoce ľstivým operencom —
     <br/>
     Ty, Bože, svojou všemohúcnosťou,
     <br/>
     tou, ktorouž, jak si stvoril veľký svet,
     <br/>
     i zničiť ho môž’š v brzkom okamžení,
     <br/>
     Ty prispej jej! Jej všetky živly pridruž:
     <br/>
     zahubiť zvrhľa môjho semena
     <br/>
     nešťastlivého! Pôvod bolesti,
     <br/>
     urážky kameň, kliatby, zlorečenstva
     <br/>
     plod! — Och, že musel narodiť sa! Že…
     <br/>
     <br/>
     <span class="emphasis">
      <em>
       Eva
      </em>
     </span>
     <br/>
     Ó, dosť už, dosť už, mužu — dosť už zloby.
     <br/>
     Si rozvíril ju, zhrnul — nechaj už:
     <br/>
     nech roztopí sa v žene v nemú žalosť
     <br/>
     čo akej hĺbky… Preds’ len hriešnicou
     <br/>
     ja bola prvou; on je iba druhým,
     <br/>
     ach, druhým… Kain, i len následkom
     <br/>
     previny matky. — Pováž: zo stromu
     <br/>
     vedenia dobra, lež, ach, i zla v raji
     <br/>
     (ó, záhrada tá blaha, z pamäti
     <br/>
     mi nevychodí nikdy; minulejšou
     <br/>
     čím je, tým živšie plaje v duši mi
     <br/>
     unylej), z toho tam vzdor zákazu,
     <br/>
     zákazu, ktorý ináč bol tak ľavný,
     <br/>
     v nesmiernom lásky božej okrese
     <br/>
     tak úzky, z púhej mlsnej pachtivosti,
     <br/>
     zo samopaše — lebo obviňovať
     <br/>
     viac netrúfam si hada — svevoľne
     <br/>
     ja urvala som jedno… kradmo jedla
     <br/>
     som; teba zviedla tiež… Tu ovocie!
     <br/>
     I posiaľ trpké: oddnes otravné,
     <br/>
     chrobačné, smrtné… Och, mne výčitky
     <br/>
     len! Len mne celú horič tvojho vnútra,
     <br/>
     plň strasti tvojej, hnevu tvojho spor,
     <br/>
     pohromy páľu, súžbu kúsavú,
     <br/>
     mne jedine, mne!… Dopusť, nechže strovím
     <br/>
     si všetko sama, sama tentoraz,
     <br/>
     na zadrhnutie… Stratili sme synov:
     <br/>
     ó, straty ťarchu navaľ samej mne,
     <br/>
     nech bolestím, jak uložené mi,
     <br/>
     i zasluhujem — po skončenie žitia;
     <br/>
     ten odruvnul sa zlostne, pretrpím —
     <br/>
     ten v obeť klesnul: budem ticho žialiť
     <br/>
     nad jeho schránkou… Len ty premôž sa,
     <br/>
     manželu! Spokoj, otec — udrž statným,
     <br/>
     obranco, strážca plachej čeliadky…
     <br/>
     Ó dosť už, dosť už —
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Ach, hej: dosť ver’, dosť —
     <br/>
     Veď pošiel, pošiel; a aj sotva príde
     <br/>
     viac…
     <br/>
     <br/>
     <span class="emphasis">
      <em>
       Adam
      </em>
     </span>
     <br/>
     Kto ho žiada? — Veliká ty noc,
     <br/>
     už prileť, doleť čiernym velevtákom,
     <br/>
     perute roztoč! — Rozstri svoje temno,
     <br/>
     i najsilnejším jeho záhybom
     <br/>
     zmaž pamäť jeho! —
     <br/>
     Dievky, pospešte!
     <br/>
     Prineste ihneď drahú mŕtvolu
     <br/>
     Ábela môjho; nech ju ošetrím…
     <br/>
     <br/>
     Poslúchli razom všetky. Odbehli.
     <br/>
     — A súrnym krokom v trudnom poslaní
     <br/>
     na miesto dôjduc úkladu a zmaru,
     <br/>
     kde posiaľ dlelo tŕpne ustreté
     <br/>
     i zrosené už chladom podvečerným:
     <br/>
     zodvihli takoj telo Ábelovo,
     <br/>
     do náručí si naložili a
     <br/>
     dve u hlavy, dve u nôh, niesli ho —
     <br/>
     a nesúc, časom, avšak pritlmene
     <br/>
     (obďaleč stádo trúchlosprievodom
     <br/>
     za nimi…) takto nad ním skvílili:
     <br/>
     <br/>
     <span class="emphasis">
      <em>
       Chór
      </em>
     </span>
     <br/>
     Dnes ráno tak bodrý, svieži tak, ihravý,
     <br/>
     za zory schytil sa, statček svoj po pastvách
     <br/>
     zaháňal veselo, najlepšie na trávy;
     <br/>
     a teraz: zlomený, nehybný, bez vravy —
     <br/>
     ach, Ábel! Ábel, ach…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     A onen prchavý…
     <br/>
     <br/>
     <span class="emphasis">
      <em>
       Chór
      </em>
     </span>
     <br/>
     Volal nám: Sestričky, dnes obeť pristrojím;
     <br/>
     postrežte svetlý kúr! Vzápätí vonný pach:
     <br/>
     pastvisko zjasá sa, naplní obojím;
     <br/>
     Hospodin prijme snáď… azda ho spokojím —
     <br/>
     Ach, Ábel! Ábel, ach…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     On tiež chcel so svojím…
     <br/>
     <br/>
     <span class="emphasis">
      <em>
       Chór
      </em>
     </span>
     <br/>
     Slniečko — zreli sme — sálalo zvysoka,
     <br/>
     ku nemu šinul sa stĺp dymu, skvúci prach…
     <br/>
     Z protivnej strany však chmára už široká
     <br/>
     valí sa — ľahla naň! I slnku do oka…
     <br/>
     Ach, Ábel! Ábel, ach…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Viem, želie zhlboka…
     <br/>
     <br/>
     <span class="emphasis">
      <em>
       Chór
      </em>
     </span>
     <br/>
     Zložme ho trošička: ťažký je, chladný je,
     <br/>
     jak kameň studený na ľalíj ramenách;
     <br/>
     hlava mu okväcá — ruky vše rozvije,
     <br/>
     lež darmo! Nezdrží ich sestre kol šije…
     <br/>
     Ach, Ábel! Ábel, ach…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Snáď tiež už nežije…
     <br/>
     <br/>
     <span class="emphasis">
      <em>
       Chór
      </em>
     </span>
     <br/>
     Vezmime, ponesme… Zavláda noci stín,
     <br/>
     a otec čaká nás! I matka vo mdlobách —
     <br/>
     Pospešme, prinesme — Poľahči, Hospodin! —
     <br/>
     Vracia sa rodičom, lež aký? Bledý syn!?
     <br/>
     Ach, Ábel! Ábel, ach…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     A Kain? Ach, Kain…
     <br/>
     <br/>
     A Adam, ako dcéry ubehli,
     <br/>
     popadnuv patyč, zaraz pod olivou
     <br/>
     do práce sa dal. Zaťal v mäkkú pažiť:
     <br/>
     i vyrýval prsť kyprú náramne,
     <br/>
     priehrštím zhŕňal, na kraj pohadzoval
     <br/>
     (čomu sa Eva prizerala, vždy
     <br/>
     viac užasnúca…); hĺbil lože, zriedka
     <br/>
     podnesúc hlavu, kedy zakaždým
     <br/>
     do mrku uprel svoj zrak, v ktorom rovno
     <br/>
     mrkalo tobôž, hneď však zápästím
     <br/>
     si čelo utrel — a či slzí jarky? —
     <br/>
     a robotoval ďalej, dlubal v zem…
     <br/>
     A jakonáhle došli s mŕtvolou,
     <br/>
     ju chvatom prevzal, zobjal kŕčovite;
     <br/>
     ni nevšimnul si, ako zamrela
     <br/>
     vtom žena jeho oživnutím bôľu,
     <br/>
     že nestačili preberať ju dcéry —
     <br/>
     nie, objímal len svojho Ábela,
     <br/>
     varoval, láskal, tupo stenajúc:
     <br/>
     až spamätav sa, v sebazaprení mu
     <br/>
     spočinku priznal, zložil do jamy
     <br/>
     mľandravé zvleky, upravil tam rúče,
     <br/>
     na zapadlý zjav snetí natrúsil,
     <br/>
     i pochoval tak syna milého…
     <br/>
     A vtedy len, jak zazrel čierny rov,
     <br/>
     od noci tmavší, desnom po výkone
     <br/>
     tom zaznela mu dušou veta božská
     <br/>
     (pokoja heslo s palmovetvou slávy —
     <br/>
     či ľudských bied len strašná závierka?):
     <br/>
     ,Prach si a v prach sa opäť obrátiš…’
     <br/>
     <br/>
     *
     <br/>
     <br/>
     A jako pohreb odstál toten prvý,
     <br/>
     nad Ábelom sa zdvihla mohyla,
     <br/>
     podobná tvárou noci brnavej,
     <br/>
     presahujúcej obzor, Adam však,
     <br/>
     bez slova zajav ženu poumdlenú,
     <br/>
     do stánku zamieril, tam pokračovať
     <br/>
     v neblahej dume, mrákav reťazou
     <br/>
     mu hukotavo v duši tiahnucej:
     <br/>
     tu devy, jak by bol ich splašil niekto,
     <br/>
     holubicami rozlietli sa kol,
     <br/>
     po luhu osvežlom, a brnkajúc
     <br/>
     čo tmavé motýle ním, opreteky
     <br/>
     zbierali kvietky, ktoré v súmraku
     <br/>
     sťa hviezdy vzpláli krvorumencom
     <br/>
     či ako svetlá slzy roniace —
     <br/>
     No chvíľka len: a každá podolok
     <br/>
     svoj ponaplniac korisťou tou vonnou,
     <br/>
     jak zmizli boli, v tomže pospechu
     <br/>
     i vrátili sa ku bratovmu hrobu,
     <br/>
     sa strúcemu tam mračnom zaľahlým.
     <br/>
     Jak príšery ho zľahka obstali;
     <br/>
     rov ihneď ľalíj posypali pŕškou,
     <br/>
     že sšušťala sťa náramný by dážď
     <br/>
     na kypré lístie, či jak žiaľu brod
     <br/>
     prez duše šrámy. — Zatým zápäť u hláv
     <br/>
     čo sirôtky si čupli, tesne tak
     <br/>
     a úzkostne: i pieseň žalobnú,
     <br/>
     ten predošlý stesk s nárku koncovkou
     <br/>
     nadpriadli chvelým, prenikavým hlasom.
     <br/>
     <br/>
     <span class="emphasis">
      <em>
       Chór
      </em>
     </span>
     <br/>
     Otec ho uschoval, vieme však dobre, kam?
     <br/>
     Tu leží, neborák! Nad ním ten prsti svah:
     <br/>
     príkry — dal stenúť, hľa, i našim kvetinám —
     <br/>
     ťažký, že na ňadrá zalíha už i nám…
     <br/>
     Ach, Ábel! Ábel, ach…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Ten tiež kdes’ trpí sám…
     <br/>
     <br/>
     <span class="emphasis">
      <em>
       Chór
      </em>
     </span>
     <br/>
     Pod nami blízko spí — a predsa v diaľave
     <br/>
     jak by dlel najďalšej, v hmlách hustých, v čiernych tmách —
     <br/>
     Neľze ho dovidieť: hrúd sila na hlave;
     <br/>
     nečuť ni srdca tlk: zastalo meravé —
     <br/>
     Ach, Ábel! Ábel, ach…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     A toho? Boľavé…
     <br/>
     <br/>
     <span class="emphasis">
      <em>
       Chór
      </em>
     </span>
     <br/>
     Tu leží, úbohý… Či kedy vstane zas?
     <br/>
     Kopec ten rozkope, prekročí priečny prah?
     <br/>
     A ak už precitol, nemôž’ však medzi nás!?
     <br/>
     Chytro mu na pomoc! Dlaňami v hrádz tú vraz!…
     <br/>
     Ach, Ábel! Ábel, ach…
     <br/>
     <br/>
     <span class="emphasis">
      <em>
       Zila
      </em>
     </span>
     <br/>
     Ha! Matkin mrúci hlas…
     <br/>
     <br/>
     Tým vydesené skočili z miest. A v kvil
     <br/>
     prepuknúc, v povyk, ako kurence,
     <br/>
     keď kaňu zhliadli krúžiť nad sebou,
     <br/>
     s výskokom divým prchli ku stanu —
     <br/>
     Len Dina razom v behu strnula,
     <br/>
     sťa pribitá by k zemi náhlym vzdorom.
     <br/>
     Strmela chvíľu tak, zjav sihôtky
     <br/>
     so svetlým vzkvetom v toku večera;
     <br/>
     as’ omýšľala sa i váhala,
     <br/>
     či skorej hútala len: ako človek
     <br/>
     na križovatke, odhadujúci
     <br/>
     smer onen sveta, nímž sa vrhnúť má?
     <br/>
     Až rozhodla: i len sa zobzerajúc
     <br/>
     dokola prudko, zdychčiac dychtením,
     <br/>
     jak víchricou by vzatá na krídla
     <br/>
     staď odtrielila stranou opačnou,
     <br/>
     peľala — až i v nočných znikla tôňach:
     <br/>
     že temer zdali sa sťa opony
     <br/>
     by riasa zvislá zľahka pozachvieť
     <br/>
     od toho vpádu jej. A čosi-kamsi,
     <br/>
     len že sa za ňou uzavreli tmy,
     <br/>
     čuť bolo z diaľavy jej tklivo-clivý
     <br/>
     zyv: ,Kain — Kain — Kain…’
     <br/>
     <br/>
     Patrne
     <br/>
     za totým bratom schytila sa v diaľ
     <br/>
     tak odvážne, bár ešte v ušiach znel
     <br/>
     jej porok hrozný, ktorým otec Adam
     <br/>
     ho v prchlivosti navždy odpravil
     <br/>
     od seba, od rodiny. Áno, jeho
     <br/>
     šla hľadať v tajných noci končinách,
     <br/>
     ač slabá žena aj, preds’ bez strachu:
     <br/>
     bo nado všetky ohľady i vzťahy
     <br/>
     pudená tuhšou vzpruhou, nesená
     <br/>
     mocnejším citom…
     <br/>
     Dobre vedela,
     <br/>
     kde odpočinkom pomeškával rád:
     <br/>
     či tvrdej po práci, tej v potu tvári
     <br/>
     konanej denne; či keď nastal deň
     <br/>
     ten veľký siedmy, Bohom stanovený
     <br/>
     k oddychu v tvorbe, tvorom k pokoju,
     <br/>
     jak onen prvý slul ním na počiatku,
     <br/>
     keď prvé svetlo stalo sa a v ňom
     <br/>
     - pod sebou púšť a netvár veškerenstva —
     <br/>
     sa slnil tvorčí Duch sám poletom:
     <br/>
     deň ten keď zavítal, i lenže z brány
     <br/>
     vykročil svitu v božskej nádhere,
     <br/>
     hneď jedným vzťahom od východu v západ
     <br/>
     hrnúci veľtok času prihladil,
     <br/>
     by nehučal, hneď druhým od nebies
     <br/>
     až k zemi opäť jasom pretkal priestor
     <br/>
     i opásal ho tíše blankytom,
     <br/>
     že zjemnel žitia ruch, len srdce tĺklo
     <br/>
     mu, dvíhal sa dych dmutím veleby,
     <br/>
     háj oltárom sa dymil obetným,
     <br/>
     radosťou slzil kvet nív, ker čos’ šeptal,
     <br/>
     vzkličujúc snietky, zrazu vo vzduchu
     <br/>
     však pozaznel hymn slávy, barytónom
     <br/>
     voň narazil val riek i mora šum —
     <br/>
     ten deň, keď tak vše bol sa rozhostil
     <br/>
     so svojím mierom, nehou, lahodou,
     <br/>
     deň, v ľudských bied a strastí desnú chmúru
     <br/>
     jediný z raja záblesk… I tie miesta
     <br/>
     zbehala radom všetky —
     <br/>
     Úvrate
     <br/>
     toť, jeho ornice! Tu, keď bol zoral
     <br/>
     za jara celý záhon na kypro
     <br/>
     mohutným obratom a zápäť ho
     <br/>
     i z plnej hrsti obsial zrnom zlatým,
     <br/>
     že zazrúc šust ten zvláštny, nebeská
     <br/>
     vtač všetka zlietala sa zobať — tu
     <br/>
     (jak pamätá sa), hej, ju, svoju Dinu,
     <br/>
     požiadal vľúdne, by ich zduriť šla;
     <br/>
     kým on sám, zavaliac sa na pažiť
     <br/>
     čo ozrutný kmeň, ruky pod hlavou,
     <br/>
     na čele ešte znoj, žiar snažby v lícach,
     <br/>
     si hovel horeznak: strom lipy nad ním,
     <br/>
     pučiaci iba, neprekážajúci
     <br/>
     rozhľadu vôkol čistom po nebi,
     <br/>
     opodiaľ voly však, blesk v okáľoch
     <br/>
     od večerného slnka, ňuchtiac-fučiac
     <br/>
     sa na mladistvej tráve pasúce,
     <br/>
     za sebou plužný nástroj, svahom grúňa
     <br/>
     až tieň ich vláčny… A jak vrátila sa,
     <br/>
     sa opýtal jej: ,Zaplašilas’ ich?
     <br/>
     Alespoň brúsim zrakom výšavou;
     <br/>
     no jedného som nedovidel posiaľ,
     <br/>
     by prášil, zlodej. — Neposlúchli ťa,
     <br/>
     však? Bo si mäksavá — Priam — kde mi styk?
     <br/>
     Och, ja ich!…’ Avšak sponáhľala: ,Spočiň!…
     <br/>
     Ba uleteli, strepúc krídlami
     <br/>
     i skudliac sa vtom, až to bolo k smiechu,
     <br/>
     i krivolakým tiahli útekom
     <br/>
     ta do hôr…’ S tým sa posadila k nemu.
     <br/>
     On ale, podoprev sa na lakeť,
     <br/>
     v jej oči vnoril pozor hlboký
     <br/>
     i dodal, úškrn mlsných na gambách,
     <br/>
     v obrvách strmých potuteľný mihot:
     <br/>
     ,Hľa, teraz ich zriem brnkať v zraku tvojom
     <br/>
     čo zlaté muchy, iskry všetečné,
     <br/>
     i žihať-štípať teraz… Zajmem ich
     <br/>
     do siete, takhľa!…’ A vtom poza šij
     <br/>
     ju zajal ľavou, k sebe privinul,
     <br/>
     že užasla až, ,nezdrť!’ kríkla, ,ľúby…’
     <br/>
     a chlpy jeho štice zježenej
     <br/>
     z jej kaderí sa skvostným prstencom
     <br/>
     pomiatli jak noc brudná s ligotavým
     <br/>
     dňa svetlom, rovno nastávajúcemu
     <br/>
     súmraku práve - - No úvrate prázdne
     <br/>
     sú, hluché. A to bujné osenie
     <br/>
     vo svite luny, ktorá z roztrhaných
     <br/>
     chmár bleskla vše, sa zdalo hanbou pýriť
     <br/>
     i podkľakovať, kryť sa do brázd kams’;
     <br/>
     lipa zas napriek leta rozvitku,
     <br/>
     väz naklonený, ošarpaná stála,
     <br/>
     z nej vetvy kväcali a razil pach
     <br/>
     jej kvetu hnilobou… A ďalej: v troskách
     <br/>
     krb obetný! — I znova zúpel hlas:
     <br/>
     ,Ach, Kain — Kain!…’
     <br/>
     Potok zahučal
     <br/>
     do ticha noci revom jakby ľvím,
     <br/>
     a bolo poznať, ako rýpe v brehy
     <br/>
     i trhá ich čo vzteklá šelma. — Tam,
     <br/>
     pobrežím jeho tiež sa bavil neraz
     <br/>
     on; v jeho vlny patril menisté,
     <br/>
     jak vreli klokotom, sa uzlili
     <br/>
     v sluč perestú, hneď nato rozplývali
     <br/>
     v náreku rozluky, zas otokom
     <br/>
     jak hady úlisné sa vliekli, liezli,
     <br/>
     že ledva hmýrili, tým vzali nábeh
     <br/>
     k nápadu, zrazu sklbčili sa a
     <br/>
     sápali, drhli, že ich besu pena
     <br/>
     breh zakydala, až si v náručie
     <br/>
     stred boja padli sladkým zmierením
     <br/>
     i žblnkli v chorovod — snáď, jak tak hľadel
     <br/>
     do krútňavy ich: pripodobňoval
     <br/>
     ju prúdom myslí svojich tekavých
     <br/>
     a vášní pre. Aj mnohdy rukou vpálil
     <br/>
     v ten závrat víru, že predišlo, sám
     <br/>
     za nohy že kdes’ visí vysoko
     <br/>
     v povetrí, nad pláň prešinutý telom
     <br/>
     jak balvan, visuť skydnúť hroziaca,
     <br/>
     a dopadnuv dnu korisť čihanú:
     <br/>
     ju v silných drapoch vzniesol s víťazstvom,
     <br/>
     na tvári zištný škľabot, reht z úst… Rybsko
     <br/>
     nestihlo ani zdýmnuť: zgeglo. — Môž’,
     <br/>
     v ten čas zas myslel: tak ľze uloviť
     <br/>
     i srdce, umoriť, a ručaj žitia
     <br/>
     ni nepobadá straty, potečie,
     <br/>
     jak tekala… Tak bolo nedávno
     <br/>
     (si spomla): plietol z prútia rakyty
     <br/>
     kôš akýsi, a ona dívala sa
     <br/>
     mu na prsty, jak hrali umele.
     <br/>
     Zvedavosť nedala jej pokoja,
     <br/>
     i pritúliac sa k nemu, hlesla tíško:
     <br/>
     ,Nač ti to bude?’ ,Hádaj,’ odvetil.
     <br/>
     ,Var’ pre Ábela? Z paše odnášať,
     <br/>
     keď sa mu jahniatko vše uľažie…
     <br/>
     Jak prijme rád! A za to iste dá ti
     <br/>
     alebo mne, jak k tomu privolíš,
     <br/>
     najmenej ovcu, kozla — toho, vieš,
     <br/>
     čo tak zná pekne skákať, šplhať sa
     <br/>
     po skaliskach, ba po sosnách až v lese!
     <br/>
     I tejto noci, čis’ ho nepočul,
     <br/>
     jak scupkal krovom stanu? Toho dá,
     <br/>
     hej, keď ty dáš to. — A ja pásť ho budem!
     <br/>
     I tvoje statky…’ Kain zamračil sa
     <br/>
     však, v peru kúsol si i zmrmlal: ,Ba,
     <br/>
     poľahlo mu —’ vtom prút tak zatiahnuc,
     <br/>
     že praskol až. ,A čo máš proti nemu,
     <br/>
     Kaine?’ zdvihla zraky prosebné
     <br/>
     a o plece mu hlavu oprela,
     <br/>
     ,čo? Povedz — On tak dobrý, milý brat…’
     <br/>
     ,Čo!?’ strhal sa i sškrípal, ,on že… Tomu
     <br/>
     ja!…’ nedoriekol; len sa zahrozil
     <br/>
     zaťatou päsťou, sfučal pohnutím,
     <br/>
     zrak vysadený. ,A čos’ pošuškala
     <br/>
     (po chvíli prepukol) mu do ucha
     <br/>
     dnes ráno, než sa zridal na pastvu?’
     <br/>
     ,Ja? Ach, nič — Ba hej: toľko, Ada že
     <br/>
     mu oltár ovenčí, ja zase — tvoj —’
     <br/>
     ,A pravdu vravíš, Dino?’ ,Pravdu, pravdu,
     <br/>
     jak slniečko to že nad nami svieti! —’
     <br/>
     ,No veď tak —,’ skrotnul. Dopliesť pospešil.
     <br/>
     ,No, hádaj — lepšie!’ poozval sa vtom.
     <br/>
     ,Ach, neviem, neviem — Ty mi rozlož, drahý…’
     <br/>
     ,Ja rozložiť? — Nuž: teba posadím
     <br/>
     doň; na konár hen povesím ho klenu
     <br/>
     a budem hojdať…’ ,A ak upadnem?
     <br/>
     Nie, prosím, nie!…’ ,Oj, bojko, ulapím ťa,
     <br/>
     hľa, tak!’ i pochytil ju na ramená,
     <br/>
     bár vzpierala sa, jak len stačila.
     <br/>
     A ponad potok rozkročiv sa, ju
     <br/>
     pozakolísal nad ním, bielymi
     <br/>
     až nohami v ňom sprevracala vlny;
     <br/>
     kolísal stuha — ,Nebuď šialený!
     <br/>
     pusť!…’ kričala. ,Keď pustiť, dobre; tedy
     <br/>
     iď, plávaj rybou…’ ,Netop, preboha!
     <br/>
     Joj… ukrutník!’ ,Ech, nevrešť, strachopud —
     <br/>
     tu drep —’ a uložil ju na trávnik.
     <br/>
     Vtom ruku chvatla mu a pohladila.
     <br/>
     ,Ba milota si…’ riekla s úsmevom,
     <br/>
     na víčkach rosu, tvrdú ruku tú
     <br/>
     láskajúc — — Tam as’ trúfala ho nájsť
     <br/>
     akiste, tak ho polapiť a zdržať;
     <br/>
     však sklamala sa zas len. Pustý bol
     <br/>
     breh; tupo drnel pod údermi, zhusta
     <br/>
     veň sádzanými prúdov kladivy.
     <br/>
     A po ňom kry v tme sťaby mátohy
     <br/>
     sa tetelili, i zas v priesvit nočný
     <br/>
     čo štete vztýčili sa: zákerníci
     <br/>
     na lúpež čihaví; nie hladkolisté
     <br/>
     viac, vetvíc hybkých, sklonných, zdvorilých,
     <br/>
     lež každý vykľul v rohatý sa bodliak
     <br/>
     a nevražil… Len s tiažou vydrela
     <br/>
     z ich paznechtov sa vtáčkom lapeným,
     <br/>
     strap šatu nejeden i krvi kropaj
     <br/>
     im vpospas zostaviac… I iste vzlyk zas
     <br/>
     v sluch noci ,Kain — Kain!…’ zalká, nech
     <br/>
     ho nezahluší rieky jak i hluk —
     <br/>
     <br/>
     A práve bolo v nedeľný vše deň,
     <br/>
     v deň, v ktorom usnú iných povinnosti,
     <br/>
     ustúpia drsné týždňa trampoty:
     <br/>
     že vyvábil ju z kruhu rodinného,
     <br/>
     zo sestár venca vysnul, odviedol
     <br/>
     ďaleko obzorom. — A ona pošla
     <br/>
     čo baránok, jak často spatrila
     <br/>
     u Ábelovho stáda, za materou
     <br/>
     ubiehajúcou, vtáčik za vábcom;
     <br/>
     nebola vstave slovíčkom sa vzoprieť,
     <br/>
     nie stvrdnúť na odpor, bo tiahnutá
     <br/>
     ni nie tak silou bola jeho ramien,
     <br/>
     nie nadvládou, ňouž kypel obrovzrast
     <br/>
     až k postrachu, jak skorej tajným kúzlom,
     <br/>
     nezdolateľne žarkajúcim mu
     <br/>
     z tých bezdných očí, bleskom z oblaku
     <br/>
     oslepujúcim, tak uchvacujúcim
     <br/>
     ju so sebou…
     <br/>
     I vodil vtedy ju
     <br/>
     po šírych poliach; hnedky úvalom
     <br/>
     hlbokým, hneď zas vzdušných po pahorkoch;
     <br/>
     zo stínnej zápače na svetlý grúň,
     <br/>
     hor’ rígľom kamenistým, úbočou
     <br/>
     podhorskou, mäkkým machom vystlatou;
     <br/>
     tu kvetnou poľanou, skaď vetierky
     <br/>
     ozávod unášali svetom vôňu,
     <br/>
     tam ponad priepasti, tmou zívajúce,
     <br/>
     v nichž riavy ručali — či vyla zver? —
     <br/>
     vždy ďalej, vyššie viedol… Ak vtom kde
     <br/>
     síl nedošlo jej, bo svah divo spríkrel,
     <br/>
     či smelosti, bo ručaj presadiť
     <br/>
     či rozsadlinu bolo treba prehnať:
     <br/>
     hneď ochotne jej prispel na pomoc
     <br/>
     vše, ruku podal, že si hupkala
     <br/>
     už potom nahor jak by po stupňoch,
     <br/>
     vznet túžby v líci; abo zrovna prez driek
     <br/>
     ju prepäl ramenom, i dravec jak
     <br/>
     v let s holubicou, pružným oblúkom
     <br/>
     s ňou hĺbku prepravil, že vtom jej vlas
     <br/>
     spustený zavial sťaby zlatá peruť…
     <br/>
     Ba z priestranstva a jasna vidieka
     <br/>
     ju previedol i v prales pošmúrny
     <br/>
     s nesmiernou klenbou na ohromných stĺpoch,
     <br/>
     ňouž iskrami sa preciedzal dňa svit
     <br/>
     a pršiac hasnul, prv však osvetliac
     <br/>
     dopoly čudnú jej spleť, väzbu, ústroj,
     <br/>
     preletujúcich pod ňou operencov
     <br/>
     zhon ligotný či kolíšúcich sa
     <br/>
     na výklenkoch jej hybkých, rímsach z vetvíc,
     <br/>
     z liánov šnúrach, perie dúhy skvost
     <br/>
     a z hrdiel žvast, smiech, hvizd a spevu zmätok,
     <br/>
     a jehož podlaha tu kapradín
     <br/>
     otekom spuchla, inde skladom zvlekov
     <br/>
     sa pozdala byť, nepohrobených
     <br/>
     klád-mŕtvol cmiterom, čo v mužnom veku,
     <br/>
     v úplnku duhu, sily skydali,
     <br/>
     tie porazené hromu mŕtvicou,
     <br/>
     tie povalené úložnicou víchra —
     <br/>
     No nie dosť prekážok, nie hatí, priekov,
     <br/>
     nie núkajúcich v spočin útočíšť,
     <br/>
     krás, zdŕžajúcich nehou, očarením:
     <br/>
     i stadiaľ ďalej rušať musela,
     <br/>
     musela vyššie za ním, unášaná
     <br/>
     tým démonickým jeho rozmachom,
     <br/>
     kýms’ nepokojom rozpútanej vôle,
     <br/>
     čo zahrnúť by chcela razom svet,
     <br/>
     ho podrobiť si hračkou, v podnož zdupať…
     <br/>
     až prebrodením borín, priepadlísk
     <br/>
     (kam mŕtvych svojich pochováva les),
     <br/>
     úplazu slzkým žľabom dostali sa
     <br/>
     na horskú planinu, kde zrazu v cestu
     <br/>
     im nebotyčné vtrhlo skalisko.
     <br/>
     Tam konečne sa v oddych zložili:
     <br/>
     vo tôni duba obrovského, čo
     <br/>
     pláňavou kráľoval sám jediný,
     <br/>
     i so skaliskom pretekal sa vozvýš,
     <br/>
     no trpaslíkom zaostal preds’. Ona,
     <br/>
     do jeho lona skloniac hlavu, snáď
     <br/>
     i usnula, bo púťou ukonaná,
     <br/>
     či rozkošou, keď čula jeho srdca
     <br/>
     tak blízko tlkot, dvíhajúci ju
     <br/>
     kams’ v oblasť blaha, v kráži jeho moci
     <br/>
     sa ocítila neobmedzenej —
     <br/>
     On avšak, ozaj jak by neúnavný
     <br/>
     kýs’ strážca nad ňou, bdel, i pozorom
     <br/>
     po okršleku kolotal ni sup,
     <br/>
     v záchveve vetriaci nos, čeľusť vzpätú
     <br/>
     s úškrnom kol úst protivným; i len
     <br/>
     čo prsty čechral v rozkotúľaných
     <br/>
     jej kaderiach…
     <br/>
     A jak tak vychádzali,
     <br/>
     jej neraz pilne poukazoval
     <br/>
     na vnady prírody i zázraky,
     <br/>
     útvary pitvorné i roztomilé
     <br/>
     stvorenstva články. — Ale medzitým
     <br/>
     vždy niečo našiel vadným, nedostatkom
     <br/>
     na tvorčích dielach, i hneď nevážne
     <br/>
     ich zľahčil, odsúdil: Klas mu bol chudý,
     <br/>
     mzdou práce lichou; málo pestrý kvet
     <br/>
     pre oka žiadosť, pre sluch lakotný
     <br/>
     spev vtáčka bzuk ak —; chrastím leda strom,
     <br/>
     bár vrcholom sa týkajúci hviezd,
     <br/>
     tok horský leňochom; pláň hrbatinou,
     <br/>
     krtinou vrchu štít, hôr bujňava
     <br/>
     vyškudlou pažiťou a šíry obzor
     <br/>
     len tiesňou, úžavou; ba blankyt sám
     <br/>
     ten nekonečne čistý, jasotný
     <br/>
     slul zabrudenou síňavou mu, chmára
     <br/>
     nie nadosť čiernou, slepcom slniečko —
     <br/>
     Kam zmyslom trkol, všetko zvrátil v opak;
     <br/>
     površím foriem šibnul pohrdou,
     <br/>
     v ich jadro však vryl známku porušenia,
     <br/>
     tak potupil ich: kýsi kazisvet,
     <br/>
     odbojník, nadutec, v tom činiac sa
     <br/>
     as’ nádobou, v nejž celá muka, horkosť
     <br/>
     vyhosteného z raja rodiča
     <br/>
     klokotom zvrela…
     <br/>
     Nasluchovala
     <br/>
     tým Dina rečiam jeho blúznivým
     <br/>
     a rúhavým; i srdce stislo jej
     <br/>
     vše, tak jej bolo ťažko, bôľno, ľúto,
     <br/>
     že očujúc ich padať krupovcom
     <br/>
     na svojej mysle pole ružové,
     <br/>
     mu skoro vrkla: Mlč, prosím ťa, nehreš!
     <br/>
     Ba ako z tvorov hada jedine
     <br/>
     bol chválou vyznačil, vraj, umenia
     <br/>
     vzor dokonalý, i ho kolo krku
     <br/>
     si otočil a bavil sa s ním, to
     <br/>
     žihadlo jeho klané lákal, dráždil,
     <br/>
     až uskočila desom od neho,
     <br/>
     plam polial ju, i len že neskríkla:
     <br/>
     Preč, ošklivče! Preč, zradco s hadom-zradcom!…
     <br/>
     A jak zas brechot vzniesol šakalí
     <br/>
     nad hudbu sfér i sám sa pustil v štek,
     <br/>
     ho napodobniac s ochotou, tu hrôzou
     <br/>
     zdupnela zrovna, i z nej vymaniac sa,
     <br/>
     mu už-už vmietla v drzý obličaj:
     <br/>
     Tak skáraj jazyk tvoj Boh!… Medzi šelmy
     <br/>
     bež, vlkolaku, zlotrilec ty… Však
     <br/>
     len fľochol na ňu vtom a uľahla
     <br/>
     jej duše vlna prv než fľuskla s šumom
     <br/>
     z jej ňadier — zanemela, ako povoj
     <br/>
     sa k nemu pritúlila, miloty
     <br/>
     vzkvet na rtoch, cele jemu oddaná
     <br/>
     i pokorná — veď predsa bol jej bratom,
     <br/>
     viac: tým as’, čím bol otec matke — viac:
     <br/>
     bol Bohom jej!…
     <br/>
     I po tých známych stezkách,
     <br/>
     po šľapajach tých vzácnych kratochvíľ
     <br/>
     honila nocou, kutajúc ho — až
     <br/>
     na pomedzí tom najďalšom ich púte
     <br/>
     sa razom octla, sotva popadajúc
     <br/>
     už dychu, chripiac leda: ,Kde si? Kde,
     <br/>
     môj Kaine, kde?…’ Avšak ani tam
     <br/>
     ho nebolo, nie. — Poľaň príšerne
     <br/>
     trnula v matných svitoch mesačných,
     <br/>
     stín za stínom hnal po nej. — A to čo?
     <br/>
     Dubisko vyvrátené, v jeho polom
     <br/>
     zabŕdla… Ako? Stála víchrica
     <br/>
     var’ dnes? — Ach, áno, ona! Strašná búra,
     <br/>
     čo rozpoltila vo dve poly svet,
     <br/>
     že rozkydnúť sa hrozí! Zrumiť v prach —
     <br/>
     A ona, biedna stvora, jak ho scelí?
     <br/>
     Čím preklenie tú desnú trhlinu,
     <br/>
     čím, Bože!?… Stŕpla, sklesla omdlením —
     <br/>
     Vtom placho vzhliadla: mesiac vylupnul sa
     <br/>
     z chmár, v skaliska štít stĺpkom uprel zrak,
     <br/>
     sťa čihač tiež — a tam, tam, prez kolená
     <br/>
     okväclé ruky, z čela štice spád,
     <br/>
     jak ozorný by pavúk, dunčiaci
     <br/>
     si sedel… „On to!“ hupnúc, zjakla, „Kain!…
     <br/>
     Preds’ našla som ťa! Neujdeš mi viac,
     <br/>
     nie!… Jak mám k tebe? Poraď, pomôž — Či
     <br/>
     ty zídeš dolu? Och, zíď, premilený!
     <br/>
     Na lúčoch luny spusť sa pozorne,
     <br/>
     a ja, jak tys’ ma chcel vše — pamätáš sa? —
     <br/>
     podletiac v stretky ti, ťa dochytím
     <br/>
     v objatie… Ó, poď!…“ Ale netúrnul.
     <br/>
     „Čo nehýbeš sa, drahý, neozveš?…“
     <br/>
     (pokračovala). „Si var’ hluchý, nemý?
     <br/>
     To nemožno! — A či ma nepoznáš?
     <br/>
     Či nechceš poznať? Ja som, tvoja Dina!
     <br/>
     Tá, ktorús’ ľúbil dosiaľ výlučne,
     <br/>
     jaks’ usvedčil ju vždy, a ktorá tobôž
     <br/>
     ťa jediného ľúbila i ľúbi
     <br/>
     tak veľmi, veľmi!… V strachu o teba
     <br/>
     ťa od mrku už hľadá po svete,
     <br/>
     až našla si ťa! Našla celého,
     <br/>
     so srdcom, verím! — Počuj, jej to hlas!
     <br/>
     Môj vzlyk! Ó, zostúp s tešným prerečením,
     <br/>
     jak škovránok sa vracia v tvoju brázdu
     <br/>
     ku družke svojej — Chytro! Nedaj mi
     <br/>
     zmrieť túhou…“ Urputne však drepel len
     <br/>
     a mlčal — „Čo ti…?“ (Skríkla.) „Skalisko
     <br/>
     to väzní ťa snáď? Mám ním otriasť, a ty
     <br/>
     mi padneš jablkom?… -ach, niet mi síl,
     <br/>
     a jablko — Či var’ sa hneváš na mňa?
     <br/>
     Že na mňa? Prečo? Nemáš príčiny,
     <br/>
     Kaine, nemáš! Všetky moje cesty
     <br/>
     sám upravovals’ doposaváď; sám
     <br/>
     myšlienky moje splietals’, rozväzovals’,
     <br/>
     že lietali, jak tys’ im určil smer,
     <br/>
     a zhromaždené v tejto hlave, sadli
     <br/>
     ti na plece, keď tak si zavelil —
     <br/>
     Aj zo srdca, jak tys’ chcel, crkal cit…
     <br/>
     Na Ábela sa pripína tvoj oblak?
     <br/>
     No načo? On spí, čuší hlboko, hlboko,
     <br/>
     kam sme ho zahrebli — vieš? Pod olivou —
     <br/>
     nie… Sestry s matkou majú biedy dosť —
     <br/>
     A otec: len sa pred ním pokoriť,
     <br/>
     do prachu trebárs skloniť pred ním temä,
     <br/>
     vzpäť k nemu ruky v bázne zachvení,
     <br/>
     tak vrúcne prosiť ho, ho obmäkčiť —
     <br/>
     ja sama pripojím sa s prosbou, s nárkom,
     <br/>
     z tej duše všetky slzy vylejem…
     <br/>
     i odpustí ti! Iste!“ Trhlo ním,
     <br/>
     i vzpriamil sa; zrak sprudka ziskril mu
     <br/>
     a dubkom vstala potrasená hriva.
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     Čo? — Odpustenie? Ja oň neprosím,
     <br/>
     nestojím — nechcem!… A či odpustil
     <br/>
     ten záhradník tam skúpy, pravý sebec,
     <br/>
     rodičom, že si jedno mizerné
     <br/>
     odtrhli plánča, zjedli? Neodpustil,
     <br/>
     lež, nepovážiac ani obrany
     <br/>
     ich, prchkým súdom zhrmel nad nimi
     <br/>
     a zápäť svojou spupnou čeľaďou,
     <br/>
     ináčej zvyklou leňošiť a hýriť,
     <br/>
     ich z raja vystrkal… Och, že sa dali
     <br/>
     tí slabosi tak ľahko vypratať!
     <br/>
     Bez odporu — keď predsa záväzný
     <br/>
     sľub jeho mali: To vám všetko k službe,
     <br/>
     panujte nad tým!… Že si na pomoc
     <br/>
     oproti bielej zberbe, máchajúcej
     <br/>
     naoko mečmi z plamu bez žiaru,
     <br/>
     húf neprizvali černokrídlatých,
     <br/>
     tých statných zápasníkov! — I bol boj by
     <br/>
     o ohrad zvíril zas, o — cha-cha-cha! —
     <br/>
     jablko červené: jak zúril kedys’
     <br/>
     na skúdolených poliach vozduchu
     <br/>
     o jeho sídlo, sklepenie to prázdne,
     <br/>
     s tým lichým svetielcom… Hach! V borbu tú
     <br/>
     s tou päsťou, kyjom tým — i pričapím
     <br/>
     roj motýľov tých jedným úderom,
     <br/>
     že bradlo toto, olepené nimi,
     <br/>
     na letákoch ich vtákom brnkne preč —
     <br/>
     a druhým zráňam záhrady tej všetky
     <br/>
     vrcholce! Tretím jemu v posmech… hej,
     <br/>
     za durdenie sa ničomné. — A prečo
     <br/>
     pre takú pletku zrobil tartas ten,
     <br/>
     vlas skrížil s brvnom, slonom pristupil
     <br/>
     na muchu — prečo? Preto, lebo znal
     <br/>
     - och, on to vie, však vie ho Kain tiež —
     <br/>
     že v odpustení vždycky trčí ujma
     <br/>
     pre toho, kto ho dáva: vypadá
     <br/>
     mu z kruhu moci tvrdej ohnivo,
     <br/>
     i spräž sa durí, seká slávopovoz;
     <br/>
     no — Kain dokladá — má škodu i ten,
     <br/>
     kto prijíma ho: lebo v hrdý väz
     <br/>
     mu vďaka ľahne bremenom, i viac
     <br/>
     teružiť musí, než mal vláčiť predtým…
     <br/>
     Oč väčšia moja vina, o toľko
     <br/>
     i schodok oťažel by tam i tuto —
     <br/>
     nie! Nech si otec podrží svoj hnev,
     <br/>
     ho pestuje a z neho súka mračná,
     <br/>
     a keď mu ďaka, strely mece z nich;
     <br/>
     ja svoj hriech zachovám, tú nadobyzeň
     <br/>
     krvavo zbronelú, vo vlastnej vyhni
     <br/>
     žeravej vyzrelú a v dume potiaľ
     <br/>
     otuhlú, ochladlú: i pôjdem s ňou
     <br/>
     a preobrazím svet!…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Ó, čo to zmýšľaš,
     <br/>
     kam odskúbaš sa, kam chceš zapadnúť?
     <br/>
     Uznávaš vinu — kto tú uznal, je
     <br/>
     už v práci zhladiť ju aj, vytrieť z duše
     <br/>
     čo oželenú škvrnu; a ty preds’
     <br/>
     len nechceš sa jej zbaviť, zveličuješ
     <br/>
     ju, dosažnejšie vnímaš… Nerozumiem,
     <br/>
     Kaine, nerozumiem! — Či si ty,
     <br/>
     ten výberčivý, netrpiaci v zboží
     <br/>
     pleveľnej šmúžky — prvorodenec
     <br/>
     z očisty pošlý prvých ľudských súžob?
     <br/>
     Si človek tam hor’? A či útes skalný,
     <br/>
     čo v hláskach, v zvukoch nezná rozdielu,
     <br/>
     lež všetky zmätie, schlpí, skomolí
     <br/>
     i ozvenou ich nezmyselnou brbce,
     <br/>
     jak pomätenec, zvrhlec…? Ach, nie, nie —
     <br/>
     Ty v prsiach chováš sebavedomie,
     <br/>
     tú istú bytia postať, nestrhanú
     <br/>
     od priepastí; a z nej ti živo vieri
     <br/>
     svedomia prameň, obrúbený kol
     <br/>
     zeleňou kyprou sľubných nádejí,
     <br/>
     nakukujúcim dnu potechy kvietím:
     <br/>
     ty musíš nazrieť doň tiež, dovidieť,
     <br/>
     jak upadlý veň kameň úrazu
     <br/>
     ho zmútil, skalil, do dna rozrušil!
     <br/>
     A spatriv to, chcieť musíš, ľúby brate,
     <br/>
     by očistil sa, zjasnel a v ňom opäť
     <br/>
     sa usmievavo kochal okršlek,
     <br/>
     tie tvoje stráne fintili sa… ba
     <br/>
     Hospodin rád sa zhliadal plnotvárne!
     <br/>
     Sám potrebuješ z čista piť, ty sám,
     <br/>
     bo kaluž otravuje. — Spomeň len:
     <br/>
     tvoj býk zdroj zašliapnul, ty mal si smäd —
     <br/>
     čis’ vtedy pil? Nie. — Prv sme spôsobili,
     <br/>
     že k zemi usadnul kal, pokajal sa
     <br/>
     čo vinník skruchou, sklonom hlbokým —
     <br/>
     a lunky zhmýrili jak včielky z úľa,
     <br/>
     až poskladali z kvietkov-paprskov
     <br/>
     plást krištáľový… Tak si z neho pil
     <br/>
     i výskols’: Haj, chuť! — Som zas silný, zdravý!
     <br/>
     Tak počneme i teraz, milý môj —
     <br/>
     poď, neotáľaj!… S láskou, ochotou,
     <br/>
     s tisícerými zájmy nyjúcimi
     <br/>
     prikročím k dielu sama, pohnútky
     <br/>
     posoším, vzpruhy, páky, zdvihadlá
     <br/>
     - i sestry pomôžu, i mať, ach, mať —
     <br/>
     a pohľad vhĺbený hneď v otcovu
     <br/>
     tvár chmúrnu, hnedky v skabonené nebo,
     <br/>
     budeme volať, vzdychať, upieť, lkať,
     <br/>
     kým rana nescelie, spor neprejde
     <br/>
     v zmier milostný, v ňom hmlou sa nerozplynie
     <br/>
     v hruď zavalený balvan ťažký: hriech!
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     Hriech! Hriech! — A či je hriech? Tma u svetla,
     <br/>
     noc za dňom, ako vidím — protiva,
     <br/>
     jak chutnám, slasti — poblíž zvuku škripot,
     <br/>
     jak počujem ho — ako učí hmat,
     <br/>
     pod cíperím priam, jeho chúlostivým
     <br/>
     korienkom kremeň drsný — ako čuch,
     <br/>
     puch popri vôni — ako vnútro, osteň
     <br/>
     oproti hlati… všetko musí byť,
     <br/>
     je nutným líca opakom, je stránkou
     <br/>
     skúšobnou — povinnosť má jestvovania,
     <br/>
     má právo aj! A nech je zrovna hriech,
     <br/>
     potierajúci protivníka pych:
     <br/>
     i tak ho má! Ba väčšie nežli ctnota!
     <br/>
     On pácha, trpí tá len… Ona lieň
     <br/>
     je rajská — onen zemský blud i chlieb —
     <br/>
     Ja tento volím! Všetky moje zmysly
     <br/>
     priľnuli k nemu: v sfére ducha môjho
     <br/>
     tlie stredobodom!… A či ohradiac
     <br/>
     strom vedenia, on sám tým nevštepil
     <br/>
     klík zvedavosti — hada nestvoril-li
     <br/>
     sám jeho pestúnom, až rozvil sa
     <br/>
     v kvet, obrodil tým neodvratným skutkom?
     <br/>
     Bo prečo nevyčkal, že okúsia
     <br/>
     i z žitia stromu? Ábel žil by, žil!
     <br/>
     I nebolo by skutku… Aj, kde pôvod —
     <br/>
     V tom klíku kľúč: že zahorela žízeň
     <br/>
     tu po krvi, i siahla ruka tá
     <br/>
     a Ábel — umrel! Nie môj dômysel,
     <br/>
     ač úmysel môj: vykonávaš, nástroj
     <br/>
     ja jeho bol len. — Nástroj zduchovnel však:
     <br/>
     stal sútvorcom sa, majstrom! Prijímam
     <br/>
     zlo za svoj remek! Vážim šedivý
     <br/>
     rub dobra; v službu najatý lži, nesiem
     <br/>
     hold mrzkosti… Mám poklad záporu:
     <br/>
     svet schopný zakúpiť ho, obmeniť
     <br/>
     v zmes, na púšť znova! Noc, tys’ jeho schránkou,
     <br/>
     opatrovnicou, ošetrovateľkou
     <br/>
     pri kradmých lúčoch mesiaca, toť, kým
     <br/>
     sa v tichu viažu zradné zámery:
     <br/>
     až k rozvitku ich slnce nenávisti
     <br/>
     posupné vzíde v zoriach krvavých,
     <br/>
     protivných pochýb dumu rozptýli,
     <br/>
     posvieti snahe, činu…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Hrozný! Strašný!…
     <br/>
     Vždy ešte rozum tvoj ťa unáša
     <br/>
     po zrázoch pýchy, zhuby priepastiach:
     <br/>
     ten zdivelý or?… Až mu vyhnúť ťažko
     <br/>
     je z cesty, ťažšie poňať, zavrátiť
     <br/>
     ho umu môjmu — lebo kopyty
     <br/>
     zem rozráža v prach, hrivou zmetá hviezdy
     <br/>
     a z nozdier brýzga v nebo besnou špinou —
     <br/>
     Och, nestydatec! Bohorúhač!… Stoj,
     <br/>
     kým strmhlav nezrútiš sa — Zubadlo
     <br/>
     ti na pysk tvrdý! Putá… Kde ich vziať?
     <br/>
     Kde, Bože!? Ukáž, bleskni!… Človeče,
     <br/>
     máš ozaj — srdce?
     <br/>
     <br/>
     <span class="emphasis">
      <em>
       Kain
      </em>
     </span>
     (s chichotom)
     <br/>
     …Čos’ tu durká v rebrá,
     <br/>
     jak úlom, slúchaj, búši po skalisku —
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Máš tedy ho, máš ešte, chvalabohu!
     <br/>
     I jestli z neho nevyškrel ti cit,
     <br/>
     ak ľadom neskrahlo ti, nezotlelo
     <br/>
     na uhoľ zášťou, musíš podbať oň,
     <br/>
     ho počuť musíš!… a si zrozumieme.
     <br/>
     Kaine, miloval si kedy ty
     <br/>
     rodičov? Otca povždy pečlivého?
     <br/>
     A matku, matku sladkú, sladšiu nad med,
     <br/>
     nad… Povedz, milovals’ ich? Však ver’ nie?
     <br/>
     Úprimne — však ver’ nikdy?
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     Jaba, hej!
     <br/>
     Kedysi — môž’byť — no i rozpomienka
     <br/>
     už váha, kedy bolo? — Dávno — Ech!
     <br/>
     Opukli zväzky, zhasli v pamäti —
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Ó, srdce nájde vždy, čo stratilo!…
     <br/>
     A sestry milovals’? Čo?
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     Pokoj daj —
     <br/>
     Už povedal som: pásky popraskali;
     <br/>
     som sám! — Dosť sebe veľký, slobodný —
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     A Dinu? Dinu — Bože, ani si len
     <br/>
     jej nevšimol si posiaľ, zblúdilče,
     <br/>
     ač tu je, trasúca sa, sťaby lístok
     <br/>
     vo vetre, túžbou, strachom, pohoršením,
     <br/>
     tu — pod tebou, tak blízko, blízko, preds’
     <br/>
     i ďaleko tak — Dinu, spomni, ktorá
     <br/>
     ťa nadovšetko v svete ľúbila,
     <br/>
     ti oddala sa cele, bez výhrady,
     <br/>
     svoj život, deň, noc, čistý panny kvet…
     <br/>
     ju či si ľúbil kedy?
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     Telesne —
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Tak? Tedy klamals’, šudil mrzko ju
     <br/>
     odprvoti? Tak? — Och, to vystalo
     <br/>
     od teba, diabla, hada úlisného!
     <br/>
     Keď hovorils’ mi: Dino, ľúbim ťa,
     <br/>
     jak seba, viacej! viacej!… Prísahou si
     <br/>
     ma uistil: som tvojím jedine,
     <br/>
     tvoj každým ruchom srdca, mysle svitom,
     <br/>
     buď mojou tobôž… a ja uverená
     <br/>
     vo sľube, danom pred božou mi tvárou,
     <br/>
     som v objeme ti zmdlela k žiadosti,
     <br/>
     i ľahkovery záloh pod srdcom…
     <br/>
     čos’ vtedy? Podle luhal!
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     Nepravda!
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Nepravda, vravíš? Teda miloval
     <br/>
     si opravdu ma? — Ó, tak ľúbiť musíš
     <br/>
     ma podnes! Lebo láska počiatok
     <br/>
     má síce, ako potok v pramienku:
     <br/>
     no potom — bez konca je v toku svojom!
     <br/>
     Hneď šumný prúd, hneď tichá hlbina,
     <br/>
     i krútňava… Ej, krásne boli to dni,
     <br/>
     Kaine! — Kedy? Včera, zavčerom…
     <br/>
     I keď si zdrsnel, boli divokrásne!
     <br/>
     Keď zdobrels’, číry jara kvet a jas —
     <br/>
     Jak škoda ich! Či nenie ti ich ľúto?
     <br/>
     Ja slzím, jak tá noc: či necítiš
     <br/>
     na tvári rosu?
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     …Ha! Mne spadá plácha
     <br/>
     z tých mútnych očú — Vidím v svetle kraj
     <br/>
     pláť rozkošný — a po ňom ruku v ruke,
     <br/>
     v života duhu kráčať šťastný pár.
     <br/>
     On zdá sa mrzutcom či vážnym… ona
     <br/>
     sám smev i neha: odblesk radosti
     <br/>
     jej vše ním zbronie či strblieta dúhou…
     <br/>
     Ty si to, Dino!?
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Predsa konečne
     <br/>
     ma poznals’? Vďaka! —
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     A či ľúbiš ešte
     <br/>
     tamtoho? Vstave si mu odhŕňať
     <br/>
     mrak čela, trpkosť osladzovať úst,
     <br/>
     ho vymaniť z bied zvierajúcej siete,
     <br/>
     do pustej, tmavej ducha priehlbne
     <br/>
     hviezd nasypať mu tešných… vstave si
     <br/>
     i urobíš to?
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Milerada vždy!
     <br/>
     I ako potiaľ — dúfam — zdolám, zmôžem!
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     Si mojou navzdor?…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Tvoja naveky!
     <br/>
     Naveky tvoja s celým bytím-žitím,
     <br/>
     Po samožertvu — Oltár vstavíš zas,
     <br/>
     i chceš-li, na ňom… Ó, poď! Nadpradieme
     <br/>
     to dejstvie tých dvoch šťastných pútnikov…
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     Lež — brat, krv… Otec: či si nečula
     <br/>
     lom jeho kliatby? Až sa striasla hora!
     <br/>
     K dudniacej zemi prihla vrcholce:
     <br/>
     a Kain, jak bol do dna zbúrený,
     <br/>
     v tej šibavici chvoje, nediv, nediv,
     <br/>
     i zdivel zverom!… No čo hora? Zhora
     <br/>
     len ešte zrachotilo!… Zosŕkal
     <br/>
     svet vôkol, stonal, ručal… čula si?
     <br/>
     Mne posiaľ sa až, posiaľ ozýva —
     <br/>
     Huch, ženo! Zločin — vyše miery, váhy!
     <br/>
     Súd neodvolateľný —
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Nie tak, nie!
     <br/>
     To všetko, drahý, dá sa zmeniť, dá…
     <br/>
     Ja verím: z kliatby vzíde požehnanie,
     <br/>
     jak zlato klasov spod hrúd ťažoby —
     <br/>
     Tys’ nevedel, čo činíš: slepotou
     <br/>
     ti vášeň potiahla zor, v krvi srdce
     <br/>
     sa v ten čas zalialo — i verím: zmier
     <br/>
     že z hrobu vzlietne, s milosťou sa nebies
     <br/>
     vdol zlietajúcou stretne, spojí v rosu
     <br/>
     ti nad hlavou… Len lásku vatrou vznieť!
     <br/>
     Je láska všemohúca —
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     Všemohúca?
     <br/>
     Tak, Dino, rieklas’?
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Áno — Však už poď,
     <br/>
     zíď, miláčku! Je pozde — rodina,
     <br/>
     môž’, v strachu… Tíško spusť sa, pozor… Hľa-hľa,
     <br/>
     viď! Krikľavý svit —
     <br/>
     I už pohol sa,
     <br/>
     tieň obrovitý v búrnom tetelení.
     <br/>
     Mnel zostupovať, ,svieť, mesiačku, svieť…’
     <br/>
     zaprosiac lunu; no vtom pri boku
     <br/>
     mu v žiari brudnej skrsla Lilita —
     <br/>
     „Späť, blázne!“ škrekla. „Kam chceš…?“
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     A ktos’ ty?
     <br/>
     <br/>
     <span class="emphasis">
      <em>
       Lilita
      </em>
     </span>
     <br/>
     Lilita — padlý anjel!… Žena padlá;
     <br/>
     lež ešte vždycky, páč len, slušných vnád:
     <br/>
     blesk v oku, vlasy tulne zvlnené,
     <br/>
     na líci bujarý kvet… nie-li švárna
     <br/>
     dosť? Povedz. — V ňadrách zžieravý až plam,
     <br/>
     čuj, blkot, schopný sálať ľúbosťou
     <br/>
     do nekonečna, keď tak na pery
     <br/>
     sa pery položia. — I krídla ešte
     <br/>
     mám, vidíš, zamak síce obškvrklé
     <br/>
     tým ohňom, zbavia však…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Ó, stráň sa jej,
     <br/>
     Kaine! Stráň sa, ujď!…
     <br/>
     <br/>
     <span class="emphasis">
      <em>
       Kain
      </em>
     </span>
     (Lilite)
     <br/>
     A čo chceš tu?
     <br/>
     <br/>
     <span class="emphasis">
      <em>
       Lilita
      </em>
     </span>
     <br/>
     Po svete brúsiac… inu, pobehlicou
     <br/>
     som trochu; nie čud: zunovala som
     <br/>
     stisk našských anjelov, bár vrelý, chutný,
     <br/>
     preds’ zvšednelý aj… i v tej vychádzke
     <br/>
     zábavnej sem som hupla, Adam kde
     <br/>
     s rodinou čupí. Reku, kuknem ich,
     <br/>
     jak sa im vodí? Horšie nežli predtým,
     <br/>
     či sprepadene dobre? Príkre-sladko?
     <br/>
     Rozkošne-nudno?… A tu — nesnívals’
     <br/>
     predošlej noci o mne? Alespoň
     <br/>
     ja v sen ti patrila, kráž obdivujúc
     <br/>
     ti smelých bŕv — tu — zrazu vidím vzruch
     <br/>
     mne vítaný, bunt, rozpor… Hoj, tys’ obor
     <br/>
     dľa úmyslu i činu! Bohatier
     <br/>
     z úkladu, z pomsty rek! Ty — ty bys’ mal
     <br/>
     i ďalej pôdu krájať jalovú,
     <br/>
     ju potom polievať? Ty válčiť s býkmi,
     <br/>
     keď z brázdy uvrzgnú?…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Ach, neslúchaj
     <br/>
     jej lživých rečí! Práca šľachetná
     <br/>
     to, Kaine, zná povzniesť, uspokojiť —
     <br/>
     Sám Boh ju uložil…
     <br/>
     <br/>
     <span class="emphasis">
      <em>
       Lilita
      </em>
     </span>
     <br/>
     I začula
     <br/>
     som z rokle hen tvoj bohorovný hovor:
     <br/>
     vývody tvoje šírych rozmerov,
     <br/>
     vzdor nádherný i námer svetoborný…
     <br/>
     až rástla som! On to, som zastukla
     <br/>
     radosťou; to on, jehož práve hľadám,
     <br/>
     i nachodím! — Ba ja prísť musela,
     <br/>
     ja, odkryť ťa i sebe samému,
     <br/>
     ináče sotva bys’ sa kedy poznal:
     <br/>
     Vieš, kto si, brachu? Či vieš? Veleduch!
     <br/>
     Ty medzi našich duchov patríš umom
     <br/>
     i vôľou jedine! Ten orlí vzlet,
     <br/>
     ten rozmach ramien, za priekorom žízeň,
     <br/>
     po protivenstvách žravá pachtivosť,
     <br/>
     snáh vzbura o víťazstvo plenu, skazy!…
     <br/>
     Jak? Ty bys’ smel si odpäť perute
     <br/>
     pre jarmo nízke? Svoju chmúrnu výsosť
     <br/>
     chcel jasnom potupiť? Bys’ vrávoral,
     <br/>
     bys’ upadoval?…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Och, jaj!… Nedaj, nedaj
     <br/>
     sa, Kaine, zmiasť! Pomni na zásvit
     <br/>
     vo svojej duši… Ustúp, odžeň ju!
     <br/>
     Skoč, zbehni! Rýchle! —
     <br/>
     <br/>
     <span class="emphasis">
      <em>
       Kain
      </em>
     </span>
     (Lilite)
     <br/>
     Čo máš, dopovedz!
     <br/>
     <br/>
     <span class="emphasis">
      <em>
       Lilita
      </em>
     </span>
     <br/>
     Buď milencom mi a mi budeš — bohom!
     <br/>
     Či áno?… Buď, buď! Pozri, ňadrá mi
     <br/>
     jak lichcú — Skúsiš ľúbosť anjelskú:
     <br/>
     ač povrhnutá, nenie k zavrhnutiu!
     <br/>
     Ač pokvárená, plná ešte vždy,
     <br/>
     uvidíš. — A dve tône, dovoľ bližšie,
     <br/>
     sa zažnú plameňom! — Znám, milenče,
     <br/>
     kraj Nod, hneď za Edenom; zvláštny kraj,
     <br/>
     čarovnú záhradu: ta pôjdeme,
     <br/>
     však i ty? — S veľkým uspolčeným citom —
     <br/>
     Raj založíme tam… či dobyjeme
     <br/>
     ten tvojich späť? Jak chceš; no v pokolení
     <br/>
     on skvitne našom! — Môj si?
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Môj! Však môj,
     <br/>
     Kaine? Poď!…
     <br/>
     <br/>
     <span class="emphasis">
      <em>
       Kain
      </em>
     </span>
     (po podumaní)
     <br/>
     Hach! V údoch cvik a lom,
     <br/>
     zdvih búrky vnútri… Tvoj som, Lilito!
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     To nemožné! Ó, nezavrhuj lásky
     <br/>
     tej pravej, večnej! Kain, Kain! Ach…
     <br/>
     <br/>
     <span class="emphasis">
      <em>
       Lilita
      </em>
     </span>
     <br/>
     Môj Kain… Skloň sa na čas v lono mi,
     <br/>
     až nastúpime po strminách cestu —
     <br/>
     <br/>
     <span class="emphasis">
      <em>
       Kain
      </em>
     </span>
     (urobí, však hneď sa strhne)
     <br/>
     Hu! V čele — tu-tu! Zašpelo to, páli —
     <br/>
     <br/>
     <span class="emphasis">
      <em>
       Lilita
      </em>
     </span>
     <br/>
     Nech podúcham…
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Ó, mojej duše vzdych
     <br/>
     vie zhasiť aj, vie…
     <br/>
     <br/>
     <span class="emphasis">
      <em>
       Kain
      </em>
     </span>
     <br/>
     Dosť; už prestalo,
     <br/>
     Lilito. Poďme —
     <br/>
     <br/>
     <span class="emphasis">
      <em>
       Dina
      </em>
     </span>
     <br/>
     Kain!… Neposlúcha,
     <br/>
     uchodí — beda mi! Ty, Hospodine,
     <br/>
     mi vráť ho! Vráť! Joj…
     <br/>
     Sklesla. Vzhupla zas.
     <br/>
     ni uštknutá, zrak vzpretý do merava
     <br/>
     v tú stranu, kam sa horskom po chrbte
     <br/>
     dva zrutné stíny uberali, dva
     <br/>
     oblaky párom, krvou poliate
     <br/>
     umierajúcej luny. — A jej nárek
     <br/>
     na mihotavých svitu perutiach
     <br/>
     sa tácal sťa vták poranený, s kvilom
     <br/>
     z pokonnej bolesti…
     <br/>
     <br/>
     A od tých čias
     <br/>
     sa vo dva prúdy rôzni človečenstvo,
     <br/>
     pretekajúce zeme okršlek.
     <br/>
     Z nich jeden žriedlo má vo skamenelých
     <br/>
     sŕdc braliskách, v pŕs úzkych úvale,
     <br/>
     pod lbami pychu, prekálajúcimi
     <br/>
     až nebo rohy, v slojach kadlubísk;
     <br/>
     a nadŕžkaný opachami krivdy,
     <br/>
     sebectva prahmi posošený v rut,
     <br/>
     sšibaný chrastím nešpliech, zápačí
     <br/>
     zmámený záštnym liehom: naložený
     <br/>
     tak, s lačným revom, s chtíčom vražedným
     <br/>
     sa hrnie prívalom — sám svár a lesť
     <br/>
     a ziskubažnosť kalná… brehy trhá
     <br/>
     s útulky ctnosti, s pravdy oltármi,
     <br/>
     s majákmi svetla; zaplavuje nivy
     <br/>
     s ich krásou, dobrom, v korisť zaberá
     <br/>
     skvost nádeje i práce hotovizeň,
     <br/>
     v púšť obracajúc sľubný Kanaán…
     <br/>
     A druhý — tajomný je jeho vznik:
     <br/>
     snáď pŕška z neba je mu roditeľkou
     <br/>
     i dojkou — tu dol’ iste prítokmi
     <br/>
     mu milosrdia slzy, otaje
     <br/>
     súcitu jarné, ctihodné z čiel kvapky,
     <br/>
     žertv krvoperly… no už na počiatku
     <br/>
     dosť silný, bystrý, tečie v riečišti
     <br/>
     si upravenom, šumí, putuje,
     <br/>
     sa hadiac-radiac, sveta končinami,
     <br/>
     ich navlažuje, úrodnými robí
     <br/>
     i skytá chleba ústam hladným, smäd
     <br/>
     zaháša, telo priodieva nahé
     <br/>
     a plesom blaha naplňuje duše.
     <br/>
     Hneď rovnobežne ženú ozávod,
     <br/>
     hneď zblížia sa a zídu, zhacú, spriečia
     <br/>
     i potierajú v boji zdĺhavom;
     <br/>
     no neresť, onen s jedopenou, s rykom
     <br/>
     tým šelmy, zhubca obdrží vždy vrch…
     <br/>
     Ó, kedy tento dravý opadne,
     <br/>
     pod ktorým slnkom vyschne, vytlie do dna!?
     <br/>
     A kedy tamten tichý, láskavý
     <br/>
     na veľtok zmohutnie, sa roztočí
     <br/>
     po zemi? Ľudstvo zlúči v rodinný kruh
     <br/>
     bez falše, protivne — zem oázou
     <br/>
     bez púšte spraví, rajom bez hriechu?
     <br/>
    </p>
   </div>
   <p>
   </p>
  </div>
 </body>
</html>
