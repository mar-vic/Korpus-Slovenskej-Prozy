<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e167">
       </a>
       O vzájomnosti slovanskej
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e174" name="d56e174">
      1
     </a>
     ]
    </sup>
   </p>
   <p>
   </p>
   <p>
    Niečo zvláštneho leží v tom, že náš velikánsky národ slovanský na viac rozličných kmeňov
         (Rusov, Poliakov, Čechov, Slovákov, Srbov, Chorvátov, Bulharov, Slovincov, Lužičanov)
         rozvetvený je, z ktorých každý sám osebe zvláštne nárečie a literatúru, zvláštnu nielen
         národnú, ale aj politickú individualitu, zvláštny štát v histórii tvorí, alebo aspoň tvoriť
         sa domáha. Toto bočenie od všeobecnosti a jednoty, tento centrifugálny čiže výstredný smer
         jednotlivých kmeňov slovanských, toto prílišné lipnutie každého kmeňa k svojmu zvláštnemu
         nárečiu a snaženie o zvláštnu kmeňovitú literatúru, zvláštnu samostatnú obec, zvláštny
         utvoriť si svet, je charakteristický úkaz vo vývine národa nášho, ktorým delí sa tento od
         všetkých terajších národov európskych — úkaz, ktorý mnohí novší slavianofili za najväčšie
         nešťastie národa slovanského považovali, v ňom príčinu jeho literárnej i politickej
         rozdrobenosti a zárod jeho rozpadávania sa a konečnej záhuby hľadajúc a nesvornosť Slovanov
         v tomto ohľade bolestne oplakávajúc.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Kolikráte myslím o tom našem
        </em>
       </span>
       <span class="emphasis">
        <em>
         národu a jeho veľkosti,
        </em>
       </span>
       <span class="emphasis">
        <em>
         ale na zlomky a drobnosti
        </em>
       </span>
       <span class="emphasis">
        <em>
         rozervané zhoubným satanášem:
        </em>
       </span>
       <span class="emphasis">
        <em>
         Pod knížetem, cárem, králem, bašem
        </em>
       </span>
       <span class="emphasis">
        <em>
         žijícím, co kaluž v temnosti,
        </em>
       </span>
       <span class="emphasis">
        <em>
         veždy duchem plným žalosti
        </em>
       </span>
       <span class="emphasis">
        <em>
         volám takto za Izaiášem:
        </em>
       </span>
       <span class="emphasis">
        <em>
         „Rozmnožil si národ tento, Pane,
        </em>
       </span>
       <span class="emphasis">
        <em>
         ale nezveličils’ veselí!“
        </em>
       </span>
       <span class="emphasis">
        <em>
         A v tom slza z oka mého kane;
        </em>
       </span>
       <span class="emphasis">
        <em>
         nebo všeho světa zlořečenství
        </em>
       </span>
       <span class="emphasis">
        <em>
         na veľký se národ schumelí,
        </em>
       </span>
       <span class="emphasis">
        <em>
         nepomkne-li dále člověčenství.
        </em>
       </span>
       (Kollár.)
      </span>
     </p>
    </div>
   </p>
   <p>
   </p>
   <p>
    Ačkoľvek povedomie spoločného pôvodu a mena, u všetkých slovanských kmeňov až posiaľ
         žijúce, tenže vnútorný ústroj, slovosklad a duch reči vo všetkých slovanských nárečiach
         posiaľ zachovaný a mnohé pozostatky starých obyčají, mravov, porekadiel, povestí, národných
         piesní a mien i zásad bájoslovných, nachádzajúce sa u všetkých slovanských kmeňov, zjavne
         prezrádzajú, že ony niekedy len jednu rodinu, jeden pod spoločnou vládou sústredený
         pranárod tvorili, dejepis predsa mlčí o jestvovaní a dejinách takéhoto jedného pranároda
         slovanského. Akonáhle objavili sa Slovania v histórii, už ich vidíme na rozličné kmene
         podelených, rozličné kniežatstvá, vojvodstvá, slobodné obce a ríše bez všetkého medzi sebou
         spojenia zakladajúcich, ba často o nadvládu a panovanie medzi sebou kruté boje vedúcich a
         vzájomne sa podmaňujúcich alebo vykoreňujúcich.
   </p>
   <p>
    Síce obrátenie všetkých slovanských kmeňov na vieru kresťanskú a uvedenie u nich sv.
         Cyrilom a Metodom zostavenej azbuky a bohoslužby neomylne bolo by muselo kmene slovanské v
         ich duchovnom vývine a smere výdatne zblížiť medzi sebou. Tá istá viera a bohoslužba, tie
         isté záujmy a ústavy náboženské a cirkevné, ten istý cirkevný, v bohoslužbe i písme užívaný
         jazyk starosloviensky mali stať sa duchovným ich spojivom a časom snáď aj činiteľom úplného
         literárneho a politického zjednotenia. Ale na nešťastie u niektorých slovanských kmeňov,
         rímskemu a germánskemu vplyvu viac vystavených, menovite u nás Slovákov, Čechov, Poliakov,
         Chorvátov a iných, slovanská, sv. Cyrilom a Metodom pôvodne uvedená bohoslužba a s ňou aj
         cirkevný jazyk slovanský a azbuka, cudzím vplyvom vypudené, miesto latinskému obradu i
         jazyku museli popustiť. Škoda večitá, že kniežatá týchto slovanských kmeňov, záujmy národa
         svojho i svoje vlastné v tom temnom veku pochopiť neznajúc, v prenasledovaní a vypudzovaní
         slovanskej bohoslužby a azbuky spojili sa s nepriateľmi Slovanstva. Slovanská bohoslužba a
         azbuka jedine u Rusov, Srbov a Bulharov útočište našla, kde všetkým možným útokom latiníkov
         a Nemcov víťazne odolávala a až posiaľ si svoje panovanie v cirkvi i v písme udržala. Tak
         rozpadlo sa Slovanstvo v ohľade náboženskom na rímskych katolíkov, čiže latiníkov a na
         pravoslávnych, a títo zase na zjednotených, nezjednotených a glagolitov. Keď slovanské
         kmene, kým ešte boli v mrákote pohanskej pohrúžené, aspoň jedna viera v bohov slovanských a
         jeden obrad modloslužobníctva ako-tak spájal, kresťanstvo ich aj tohoto jediného duchovného
         spojiva na večné časy pozbavilo a zástavu náboženskej neznášanlivosti a fanatickej
         nenávisti medzi nich vystrčilo. Poliaci, Česi, Slováci a Chorváti, priznávajúc sa k
         rímskokatolíckej cirkvi, nenávideli svojich pravoslávnych bratov, Rusov a Srbov, až do
         najnovších čias. Ale ešte horšie následky toto rozpadnutie malo na literárny vývin kmeňov
         slovanských. Totiž Poliaci, Česi, Slováci a Chorváti po zamietnutí a úplnom zabudnutí
         slovanskej azbuky za dlhé roky bez všetkého národného literného umenia biedne živorili v
         latinčine, ktorú z pohnútok náboženských a podľa príkladu susedných románskych a
         germánskych národov do obecnej správy a verejných ústavov uviedli, náhradu hľadajúc a
         otvárajúc bránu cudziemu živlu a duchu, ktorým nakvasil sa ich slovanský ráz a duch.
   </p>
   <p>
    Najväčšie ale zlo pritom bolo to, že neskôr, chcejúc si nahradiť stratu slovanskej
         azbuky tam latinskými, tu švabachovými písmenami v národnom literárnom umení, boli akoby
         prinútení na označenie zvláštnych, len slovančine vlastných, ale ani v latinčine, ani v
         nemčine sa nenachádzajúcich hlások latinské a švabachové písmená všakovak medzi sebou
         skladať, alebo čiarkovať a chvostíkovať. Že si v tom Poliaci ináč, Česi ináč a Juhoslovania
         zase ináč, všetci bez istého nejakého pravidla a bez náležitého ohľadu na zákony a ducha
         slovančiny, celkom samovoľne, najvýš s jednostranným ohľadom iba na svoje vlastné, tam
         vplyvom latinizmu, tam germanizmu spotvorené nárečia počínali, vyvinula sa u nich hrozná
         rozličnosť a strakatosť abecied a národných pravopisov, opravdivá to veža babylonská
         slovanských kmeňov, ktoré, nerozumejúc si už ani v náboženstve, ani v písme medzi sebou,
         ako tí potomci Noemovi, ktorým boh jazyky pomútil, jeden napravo, druhý naľavo ťahali.
   </p>
   <p>
    Táto náboženská a literárna rozorvanosť kmeňov slovanských bola na príčine, že odcudzili
         sa celkom jeden druhému, nemôžuc v tom veku duchovnej slepoty ani len pomyslieť na dajaké
         bratské zbližovanie medzi sebou v ohľade politickom, čoho prirodzený následok bol úplné ich
         osihotenie medzi sebou a konečné podľahnutie nadvláde cudzích národov, alebo úplné
         zmiznutie z dejišťa sveta. Jediní Rusi po strasení z krku jarma mongolsko-tatárskeho
    <sup>
     [
     <a class="footnote" href="#ftn.d56e243" name="d56e243">
      2
     </a>
     ]
    </sup>
    pod Ivanom I. Vasilievičom (r. 1480) udržali si nezávislosť, ba od čias Petra
         Veľkého v obrovskú, európskej rovnováhe povážlivú veľmoc vyrástli. Ale i tu národ pod
         absolutistickým systémom vlády a pod ťažším ešte jarmom stredovekého feudalizmu v nevoli až
         posiaľ mizerne stonal. Tu si potom básnik náš nad odrodilosťou a nevoľou národa slovanského
         slušne nariekať mohol:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Nejedenkrát věru tak se zdálo
        </em>
       </span>
       <span class="emphasis">
        <em>
         mysli mé a srdci bolnému,
        </em>
       </span>
       <span class="emphasis">
        <em>
         jak by ku otroctví věčnému
        </em>
       </span>
       <span class="emphasis">
        <em>
         všechny Slávy nebe odhodlalo;
        </em>
       </span>
       <span class="emphasis">
        <em>
         tak je duší samostatných málo,
        </em>
       </span>
       <span class="emphasis">
        <em>
         tak se chladně mají ke svému,
        </em>
       </span>
       <span class="emphasis">
        <em>
         tak se přilepují k cizému,
        </em>
       </span>
       <span class="emphasis">
        <em>
         jak by vlastních sil jim chybovalo:
        </em>
       </span>
       <span class="emphasis">
        <em>
         Nejvíc pak to rozhořčuje žele,
        </em>
       </span>
       <span class="emphasis">
        <em>
         že lid náš v tom manství ubohém
        </em>
       </span>
       <span class="emphasis">
        <em>
         křižuje sám i své spasitele;
        </em>
       </span>
       (Kollár.)
      </span>
     </p>
    </div>
   </p>
   <p>
   </p>
   <p>
    Toto je asi kostra histórie Slovanstva až do nedávnych čias. Až počiatkom devätnásteho
         storočia, v ktorom duch osvety, slobody a národnosti mocne zavial celou Európou, počína sa
         nová, radostnejšia doba pre Slovanov. Smutnými osudmi a skúsenosťami minulých storočí
         poučení, cudzím jarmom, útlakom a hanou rozdráždení, vlastnou škodou zmúdrení, jazykospytom
         a dejepisnými bádaniami prebudení, odokrytím drahocenných starožitností a literárnych
         pomníkov slovanských osmelení, uverejnením krásnych národných piesní a povestí vábení,
         začali Slovania hlavy svoje hore dvíhať a obzerať sa po súkmeňovcoch svojich, začali seba
         samých, svoje kmene, nárečia a literatúry, svoje prednosti a nedostatky, svoje šťastie i
         nehody, svoju minulosť, prítomnosť a budúcnosť poznávať, čím ich predošlé udusené tušenie v
         to jasné povedomie prešlo, že oni všetci vlastne jednu rodinu, jeden na viac ratolestí a
         nárečí rozvetvený národ tvoria a jednaké národné záujmy a potreby, jednakú národnú misiu v
         histórii človečenstva vykonať majú. Z tohoto prebudeného citu a povedomia spoločných
         národných záujmov a potrieb zrodila sa u nich tzv.
    <span class="emphasis">
     <em>
      vzájomnosť
            slovanská.
     </em>
    </span>
    Slovania spočítali sa a zistili, že sú oni najpočetnejší, najväčší
         národ v Európe; hľadali sa na zemeguli a videli, že oni v kompaktných velikánskych masách
         väčšiu polovicu celej Európy obývajú, nad ich vlasťou, ako básnik spieva, slnce nikdy
         nezapadá; porovnali sa s druhými susednými národmi a presvedčili sa o svojej fyzickej
         prevahe, poznajúc pri tomto porovnaní, že len ich roztrieštenosť a neznášanlivosť
         náboženská, literárna a politická príčinou bola ich doterajšieho hlbokého uníženia,
         otroctva a slabosti fyzickej i mravnej. Toto poznanie prebudilo u nich ten ľudskému srdcu
         prirodzený cit, ktorý silného tajomným studom naplňuje nad tým protirečením prírody, že
         silnejší slabšiemu podlieha, alebo za ním zaostáva, mravne ho vyzývajúc, aby hľadel
         pozbaviť sa tejto uníženosti, ktorá je preňho potupná a človeka — národa nehodná. Tieto
         duchom času ešte viac oživované myšlienky a city naplnili ich tichou túžbou po vzájomnej
         láske, dôvere a zbližovaní sa jedného kmeňa s druhým, aby, keď už je raz národ zovnútorne
         roztrhaný a rozdrobený, aspoň v národných citoch a túžbach boli jedno.
   </p>
   <p>
    Ako každá veľká, národy preporodzujúca myšlienka, tak i táto idea vzájomnosti slovanskej
         našla svojich zástupcov a zvelebovateľov, ktorí jej vo vede, v básnictve a v živote silný
         výraz dali a ňou jednotlivé kmene slovanské k novému životu oduševnili. Medzitým, ako náš
         nesmrteľný Kollár, tento nadšený zvelebovateľ vzájomnosti slovanskej, píše, duch času a
         pocit národných potrieb môže sa u jedného kmeňa pre rôzne okolnosti prv prebudiť a
         silnejšie vyraziť ako u druhého. Kto už niečo má, alebo aspoň mať sa domnieva, ten
         uspokojuje sa obyčajne tým, čo má, netúžiac zveličiť sa; kto ale nič nemá, ten žiada si
         mnoho, žiada všetko. My Slováci v Uhrách sme posiaľ nič nemali v národnej literatúre a
         najviac sme vystavení boli odnárodňovaniu; preto sme aj boli prví, ktorí sme ramená k
         objatiu všetkých ostatných Slovanov vystreli. Naše nárečie stojí v gramatickom a
         geografickom ohľade v stredisku všetkých slovanských nárečí, bo naše Tatry boli a sú
         kolískou celého Slovanstva. Preto u nás Slovákov v Uhorsku idea vzájomnosti slovanskej,
         jazykovednými dielami nesmrteľného Dobrovského a Kopitara prebudená, medzí všetkými kmeňmi
         slovanskými najprv a najvrúcnejšie objatá, vypestovaná, najhlbšie zakorenená, a
         najrýchlejšie rozšírená bola. Tak je, len naše Tatry mohli splodiť Kollára, Šafárika,
         Hollého, Štúra, Hurbana, Hodžu, Hattalu a iných; len tu, v kolíske celého Slovanstva, v
         ktorej stretajú sa všetky slovanské nárečia, mohla sa narodiť a vykolísať
    <span class="emphasis">
     <em>
      „Slávy
            dcera“
     </em>
    </span>
    , ktorá svojou krásou všetky slovanské kmene okúzlila a všeslovanskou
         láskou ich zapálila; len tu mohol spievať básnik:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Stokráte jsem mluvil, teď už křičím
        </em>
       </span>
       <span class="emphasis">
        <em>
         k vám, ó, rozkydaní Slávové!
        </em>
       </span>
       <span class="emphasis">
        <em>
         Buďme celek a ne drobtové,
        </em>
       </span>
       <span class="emphasis">
        <em>
         buďme aneb všecko, aneb ničím;
        </em>
       </span>
       <span class="emphasis">
        <em>
         Národem vás zovou holubičím,
        </em>
       </span>
       <span class="emphasis">
        <em>
         než aj holuby jsou takové,
        </em>
       </span>
       <span class="emphasis">
        <em>
         že milují hejno spolkové,
        </em>
       </span>
       <span class="emphasis">
        <em>
         i vám tedy vlastnost tuto žičím:
        </em>
       </span>
       <span class="emphasis">
        <em>
         Slávové, vy národ zlomkovitý!
        </em>
       </span>
       <span class="emphasis">
        <em>
         Síly sjednocené dělají,
        </em>
       </span>
       <span class="emphasis">
        <em>
         než proud mělkne a schne roztočitý;
        </em>
       </span>
       <span class="emphasis">
        <em>
         Slávové, vy národ mnohohlavý!
        </em>
       </span>
       <span class="emphasis">
        <em>
         Moudří horší smrti neznají,
        </em>
       </span>
       <span class="emphasis">
        <em>
         než jest život hnilý, prázdný, tmavý.
        </em>
       </span>
       (Kollár.)
      </span>
     </p>
    </div>
   </p>
   <p>
   </p>
   <p>
    Po Slovákoch nasledujú v tomto smere Rusi, Česi, Chorváti, Srbi a Slovinci, ktorí všetci
         majú výtečných básnikov, vzdelávateľov vedy slovanskej a politikov ideou vzájomnosti
         slovanskej nadchnutých.
   </p>
   <p>
    Táto nová, svojím spôsobom pôvodná a len slovanským kmeňom vlastná idea vzájomnosti za
         krátky čas zázraky tvorila v národnom vývine Slovanstva. Ona jednotlivé kmene slovanské,
         ktoré pod tlakom cudzieho živlu a jarma už-už umierali, z tisícročnej letargie prebudila.
         Jej blahodarným pôsobením vznikali u všetkých kmeňov slovanských nové časopisy, zakladali
         sa národné literárne spolky, matice, jednoty, školy, divadlá a nastala literárna činnosť
         nikdy predtým nevídaná. Učenci slovanskí vzájomnosťou touto hnaní cestovali k svojim
         bližším i ďalším súkmeňovcom, oboznamovali sa s ich nárečím a literatúrou, nadväzovali
         bratské styky a literárne spojenia s nimi, svoje literárne plody, knihy, spisy, časopisy
         navzájom si zasielajúc. Pôsobením idey vzájomnosti slovanskej vznikali katedry reči a
         literatúry slovanskej na vysokých školách a všeučilištiach v Prahe, vo Viedni, v Lipsku, v
         Berlíne a v Paríži, a v Rusku na štyroch hlavných univerzitách, z ktorých vyšli noví
         vzdelávatelia vedy slovanskej, básnici, politici a apoštoli vzájomnosti slovanskej.
   </p>
   <p>
    Následkom týchto trudov jazykovedných a literárnych čistili sa slovanské nárečia od
         všakových špín, prílepkov a spotvorenín cudzoživelných, snažiac sa podržať si jedine to, čo
         je čistoslovanské, a zbližujúc sa v slovnom spojení, v pravopise a v gramatických formách
         jedno s druhým; jedným slovom, medzi rôznymi kmeňmi slovanskými zjavila sa zrazu snaha
         nikdy predtým neslýchaná, snaha centripetálna, k jednote národnej smerujúca, snaha
         všeslovanská. Jedine poľský kmeň touto novou náukou vzájomnosti slovanskej, až na niektoré
         výnimky, zostal posiaľ nepreniknutý, ba staval sa vôbec na odpor snahám všeslovanským,
         spájajúc sa často aj s nepriateľmi a utlačovateľmi druhých slovanských kmeňov. Príčinu
         tohoto divného a mnohým Slovanom nepochopiteľného a na prvý pohľad neprirodzeného úkazu
         nižšie vysvetlím.
   </p>
   <p>
    Zatiaľ nie je cieľom tohoto pojednania históriu vzájomnosti slovanskej nakresliť,
         dokázať význam, obsahujúci v sebe zárod duchovného preporodenia celého Slovanstva, a na
         objasnenie, čiže radšej na opravenie teórie vzájomnosti slovanskej, naším nesmrteľným
         Kollárom v „Slávy dcere“, menovite ale v jeho vedeckom spise „Über die literarische
         Wechselseitigkeit zwischen den verschiedenen Stämmen der slavischen Nation“, vystavenej,
         zdelením svojich skromných náhľadov prispieť.
    <sup>
     [
     <a class="footnote" href="#ftn.d56e362" name="d56e362">
      3
     </a>
     ]
    </sup>
   </p>
   <p>
    Ján Kollár v uvedenom spise ohraničuje vzájomnosť slovanskú iba na literatúru s
         vytvorením všelikej politiky. Ale aj túto čisto literárnu vzájomnosť obmedzuje zase iba na
         štyti hlavné nárečia slovanské, totiž ruské, poľské, české a ilýrske, v ktorých sťa v
         hlavných riekach Slovanstva všetky ostatné menšie kmene a nárečia utonúť by mali. Podľa
         môjho náhľadu obidve tieto ohraničenia boli hlavnou príčinou mnohých nedorozumení, zmätkov
         a nesvárov medzi rozličnými kmeňmi slovanskými.
   </p>
   <p>
    Prehovoriť chcem najprv o ohraničení vzájomnosti slovanskej na literatúru. Možno, že
         Kollár ešte netrúfal si otvorene vysloviť, čo v srdci cítil, a za dobré uznal obmedziť
         vzájomnosť slovanskú iba na literatúru rozličných kmeňov slovanských.
   </p>
   <p>
    Podľa teórie jeho vzájomnosť slovanská záleží „vo vzájomnom kupovaní a čítaní spisov a
         kníh vo všetkých (rozumej štyroch) nárečiach slovanských vydávaných“, t. j. vo vzájomnom
         podporovaní a zvelebovaní literatúry štyroch hlavných slovanských kmeňov. „Nezáleží ona
         teda — tak píše Kollár — v snažení slovanských kmeňov o nejaké politické zjednotenie, z
         čoho by iba rozbroje, zmätky a nešťastia mohli vzniknúť. Literárna vzájomnosť Slovanov môže
         aj tam byť, kde sú oni pod rozličnými berlami, na viac štátov, krajín, kniežatstiev a
         slobodných obcí rozdelení. Ona nie je svetským vrchnostiam, zemepánom a kráľom nebezpečná,
         hranice a krajiny, závislosť poddaných od toho alebo iného mocnára a iné podobné politické
         okolnosti v pokoji nechávajúc; ona je s prítomným postavením vecí spokojná, práv a zákonov
         krajín netýka sa; slovom, s každým pánom v pokoji a s každým susedom v priateľstve žije.
         Ona je tichá, nevinná ovečka, ktorá síce k veľkému stádu prináleží, ale pasie sa na svojej
         zvláštnej literárnej paši“. Tak Kollár. Že ale táto jeho „tichá, nevinná ovečka“ aj do inej
         paše rada zabehuje, toho dôkaz podávajú mnohé jeho znelky v „Slávy dcere“. Čože znamená tá
         velikánska socha, o ktorej spieva:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Rusko by jsem v její hlavu skulil,
        </em>
       </span>
       <span class="emphasis">
        <em>
         dřík pak byli by v ní Lechové,
        </em>
       </span>
       <span class="emphasis">
        <em>
         ramena a ruky Čechové,
        </em>
       </span>
       <span class="emphasis">
        <em>
         Srbsko by sem ve dvě nohy půlil;
        </em>
       </span>
       <span class="emphasis">
        <em>
         menší větve, Vindy, Lužic dvoje,
        </em>
       </span>
       <span class="emphasis">
        <em>
         Horvatů kmen, Slezů, Slováků
        </em>
       </span>
       <span class="emphasis">
        <em>
         roztopil bych v odění a zbroje:
        </em>
       </span>
       <span class="emphasis">
        <em>
         Před tou modlou klekati by mohla
        </em>
       </span>
       <span class="emphasis">
        <em>
         celá Evropa, anť oblaků
        </em>
       </span>
       <span class="emphasis">
        <em>
         vyšší, krokem svým by zemi pohla.
        </em>
       </span>
       (Kollár.)
      </span>
     </p>
    </div>
   </p>
   <p>
   </p>
   <p>
    Že vzájomnosť slovanská nezáleží len v „kupovaní a čítaní spisov a kníh slovanských“,
         ako to Kollár učí, toho živý dôkaz bol Slovanský sjazd v Prahe r. 1848 a iné politické
         udalosti, menovite u Slovanov uhorských. Od toho času je ona oživujúcim duchom politických
         časopisov slovanských a ozýva sa už aj v národných zhromaždeniach, v snemovniach a inde.
   </p>
   <p>
    Z toho vidieť, že ohraničenie vzájomnosti slovanskej iba na literatúru je mystifikácia
         akási, ktorá snáď spočiatku potrebná bola, teraz však zbytočná, ba v mnohých ohľadoch nám
         samým škodlivá je. Zbytočná preto, lebo už celý svet vie, že vzájomnosť slovanská nielen na
         reč a literatúru, ale aj na politiku sa rozprestiera; škodlivá preto, lebo práve utajovaním
         našich opravdivých, prirodzených a nasledovne spravodlivých národných snáh podozrenie na
         seba uvaľujeme, akoby sme niečo hriešneho, nesprávneho, všeobecnej slobode a civilizácii
         záhubou hroziaceho zamýšľali. Z tej príčiny vidí svet v našej nevinnej vzájomnosti hroznú
         mátohu politického panslavizmu, ktorý celú Európu panickým strachom napĺňa. „Ty si pansláv“
         — pri tomto slove tanie na mysli každému Neslovanovi testament Petra Veľkého
    <sup>
     [
     <a class="footnote" href="#ftn.d56e458" name="d56e458">
      6
     </a>
     ]
    </sup>
    a ruská kančuka, pod ktorou by sme vraj všetky slovanské kmene s úplným
         prevratom prítomného poriadku vecí zjednotiť a jednu všeslovanskú, celej Európe nebezpečnú
         ríšu založiť chceli. Ale škodlivá po druhé aj preto, lebo mystifikujúc pred sebou i pred
         svetom, v čom vlastne vzájomnosť slovanská záleží, sami potom nevieme, čo vlastne chceme, a
         v nedostatku jasného povedomia spoločného nášho cieľa a vedúcich k nemu prostriedkov, v
         nedostatku spoločného dorozumenia, len tak v tmách kdesi-čosi mátame a často na krivé cesty
         uchvátení bývame.
   </p>
   <p>
    Je teda najvyššia potreba, aby sme jasný pochop vzájomnosti slovanskej mali. Ja by som
         ho asi takto určil:
   </p>
   <p>
    <span class="emphasis">
     <em>
      Vzájomnosť slovanská je spoločné (vzájomné) podielubranie všetkých kmeňov
            slovanských v ich opravdivých národných záujmoch a snahách. Záleží ona vo vzájomnom
            podporovaní všetkého toho, čo k národnému vývinu a vôbec k hmotnému a duchovnému blahu
            každého jednotlivého kmeňa dopomáha. Ako teda opravdivá láska neobmedzuje sa na predmety
            a spôsoby, tak ani vzájomnosť slovanská, ktorej matkou je vzájomná láska Slovanov,
            nemôže obmedzená byť iba na nárečia, knihy a literatúru, ale hľadí ona všetkými možnými
            a mravne dobrými spôsobmi národný vývin a blahobyt slovanských kmeňov a tým celého
            Slovanstva napomáhať.
     </em>
    </span>
    Vzájomnosť slovanská, v tomto širšom zmysle vzatá,
         nevytvára teda politiku, nakoľko táto medze mravnosti a prirodzeného práva neprekračujúc, k
         napomáhaniu národného blaha všetkých slovanských kmeňov smeruje. Je ona práve tak „tichá a
         nevinná ovečka“, ako tá Kollárova, bo milovať sa vzájomne, vzájomne si všetko dobré priať,
         vzájomne si pomáhať ako jednotlivcom, tak ani rodinám, národom zakázané byť nemôže.
         Vzájomnosť slovanská v pokoji necháva cudzie národy a vlády, neruší právo druhých, nežiada,
         čo cudzieho je, ale len to chce, aby aj právo slovanských národov druhými, menovite
         panujúcimi vládami šetrené a národný Slovanov vývin a blahobyt v štátoch, v ktorých bývajú,
         zabezpečený bol.
   </p>
   <p>
    Nie teda k zjednoteniu všetkých slovanských kmeňov pod jednou vládou, nie k založeniu
         jednej velikánskej ríše, ako nám to protivníci naši nadhadzujú, ale len k tomu smeruje
         vzájomnosť slovanská, aby každý jednotlivý kmeň pod svojou zvláštnou vládou čím väčšej
         národnej samostatnosti, samosprávy a slobody si dobýval alebo zvláštnu samostatnú a
         slobodnú obec s druhými rovnako samostatnými a slobodnými obcami slovanskými nijakým iným,
         iba dobrovoľným zväzkom vzájomnej lásky, potrebu najvýš národného spolčovania obsahujúcim,
         spojenú tvoril. Smer politiky tejto zjavne z vyššie uvedeného pojmu vzájomnosti slovanskej
         vyplýva. Bo vzájomná láska, táto matka vzájomnosti slovanskej, začína sa od „Ja“ — „Amor
         incipit ab ego“.
    <sup>
     [
     <a class="footnote" href="#ftn.d56e473" name="d56e473">
      7
     </a>
     ]
    </sup>
    Každý kmeň slovanský, milujúc ostatné kmene slovanské, miluje napred sám seba.
         Ba láska jeho k druhým kmeňom nie je vonkoncom nezištná — ona žiada od nich vzájomnosť
         lásky, vzájomnosť dobrých služieb. Milujúc teda ostatné kmene a podporovať chcejúc ich
         národné záujmy a snahy, nechce sa tým svojej vlastnej kmeňovitosti a svojich zvláštnych
         národných záujmov zrieknuť, t. j. nechce z lásky k nim umrieť, ale rovno s nimi žiť; nechce
         z lásky stať sa ich otrokom, ale chce byť ich rovnoprávnym bratom. Žiada teda lásku za
         lásku, podporu za podporu, život za život, slobodu za slobodu.
   </p>
   <p>
    Tejto náuke vzájomnosti a vyplývajúcej z nej politike slovanskej nič neprieči sa tak,
         ako panovitosť jedného kmeňa nad druhým, alebo všetkých pod jednou ústrednou, národnú
         samostatnosť a slobodu jednotlivých kmeňov ničiacou vládou násilné zjednotenie. Ak v rodine
         brat nenávidí brata, ak tento osobuje si právo panovania nad ním, tak v národe slovanskom
         jeden kmeň skôr znesie jarmo cudzie, skôr zmieri sa s podmaňujúcim národom cudzím, ale
         jarmo druhého kmeňa slovanského netrpí, k tomu je neznášanlivý, nezmierlivý. Stade tá
         žiarlivosť každého kmeňa na udržanie a slobodný vývin svojej kmeňovitosti, svojej národnej,
         občianskej a politickej samostatnosti a slobody. Stade tá historická nesvornosť a nenávisť
         medzi starodávnymi Milcami a Obodritmi, Circipánmi a Ratarmi a neskôr medzi Čechmi a
         Lechmi, od nepamäti ale až posiaľ medzi Poliakmi a Rusmi. Násilným spôsobom prevedené
         zjednotenie Poliakov s Rusmi pod jednou vládou cárov moskovských túto vzájomnú nenávisť
         ešte zväčšilo. Táto nenávisť Poliakov oproti Rusom je síce poľutovaniahodná a každého
         Slovana bolesťou naplňuje, ale je ona celkom prirodzená, pokiaľ Rus Poliaka nie za
         poddaného, ale za rovnoprávneho, slobodného a samostatného brata svojho neuzná. Dokiaľ teda
         Poľsko pod tlakom absolutistickej vlády petrohradskej postavené bude, naša náuka
         vzájomnosti slovanskej prsia Poliaka neobmäkčí, ani jeho nenávisť k Rusom neprelomí. Ba tou
         istou nenávisťou k Rusom zanevrel by iste aj druhý, ktorýkoľvek kmeň slovanský, keby ho
         podobný osud stihol ako Poliaka. Nie, žiaden kmeň slovanský nechce stratiť svoju
         samostatnosť, nechce byť od druhého kmeňa slovanského pohltnutý alebo ujarmený a len
         natoľko chce mať spolky s druhým kmeňom, nakoľko tieto jeho zvláštnej kmeňovitosti a
         národnej samostatnosti nielen nebezpečenstvom nehrozia, ale takú aj vzájomne napomáhať a
         proti vnútorným i vonkajším nepriateľom garantovať súce sú. Nie teda centralizácia, ale
         spolčovanie možné je medzi Slovanmi a len toto posledné kmene slovanské zosilniť a oblažiť
         môže. Nie jeden sústredený veľký štát slovanský, ale toľko samostatných a slobodných štátov
         slovanských, koľko vyvinutých kmeňov, je cieľom politiky z náuky o vzájomnosti slovanskej
         vyplývajúcej. A týchto samostatných a slobodných štátov slovanských spojivo jedine možné a
         prospešné podľa môjho náhľadu je: jeden za všetkých a všetci za jedného, čiže národné
         spolčovanie.
   </p>
   <p>
    Každý nahliadne, že takéto zriadenie, štátov slovanských, aké si ja tuná v duchu,
         svetlom náuky vzájomnosti slovanskej osvietenom, predstavujem, jedine na základe zásad
         slobodomyseľných možné je. Aj v histórii dávnominulých storočí nachádzame temné stopy
         tohoto smeru politiky slovanskej. Tak už
    <span class="emphasis">
     <em>
      Svätopluk
     </em>
    </span>
    , kráľ
         veľkomoravský, pomyslel kedysi na slobodný zväzok slovanských kmeňov,
    <sup>
     [
     <a class="footnote" href="#ftn.d56e484" name="d56e484">
      8
     </a>
     ]
    </sup>
    keď s Borivojom, vodcom českým, priateľské vzťahy uzavrel proti nadvláde cisára
         Arnulfa. Podobne
    <span class="emphasis">
     <em>
      Boleslav Veľký
     </em>
    </span>
    , kráľ poľský, jeden z najväčších
         politikov národa slovanského, pozorujúc strašnú záhubu, ktorú naplodil cudzinec v mene
         kresťanstva a civilizácie v slovanských zemiach,
    <sup>
     [
     <a class="footnote" href="#ftn.d56e493" name="d56e493">
      9
     </a>
     ]
    </sup>
    písal kniežatám českým, „aby pamätliví boli rovnakej krvi svojej a spoločne
         odporovali všetkým nepriateľom Slovanstva“. Jasnejšie ale myšlienku politiky slovanskej
         pochopil iba slobodomyseľný cár ruský
    <span class="emphasis">
     <em>
      Alexander I.
     </em>
    </span>
    <sup>
     [
     <a class="footnote" href="#ftn.d56e501" name="d56e501">
      10
     </a>
     ]
    </sup>
    a slávny štátnik poľský knieža
    <span class="emphasis">
     <em>
      Adam Czartoryski
     </em>
    </span>
    .
    <sup>
     [
     <a class="footnote" href="#ftn.d56e511" name="d56e511">
      11
     </a>
     ]
    </sup>
    Keď totiž uzavretím zmluvy viedenskej Poliaci poslednú nádej stratili na
         možnosť obnovenia celistvosti a nezávislosti svojej otčiny, za ktorú pod Napoleonom proti
         Svätej aliancii bojovali, jediný knieža Adam Czartoryski, ktorý bol vtedy osobným priateľom
         a miláčikom cára Alexandra, nádej nestratil. On totižto, podobne ako Kościuszko v Amerike
         žijúci, nikdy nedôveroval klamným sľubom Napoleona, chcejúceho Poliakov iba za nástroj
         proti Rusom použiť; naproti tomu pre Poľsko viac docieliť dúfal od slobodných zásad cára
         Alexandra, ktorým tento za viac rokov panovania svojho s celou úprimnosťou oddaný súc,
         všakové reformy zamýšľal. A preto Adam Czartoryski dal sa do súkromného vyjednávania s
         oddaným sebe cárom. Základom ich dorozumenia bola slobodomyseľná ústava z r. 1815,
    <sup>
     [
     <a class="footnote" href="#ftn.d56e517" name="d56e517">
      12
     </a>
     ]
    </sup>
    ktorú cár Alexander z vlastných pohnútok kráľovstvu poľskému udelil. Podľa
         tejto ústavy poľské kráľovstvo malo svoju vlastnú národnú vládu (senát), reprezentatívny
         systém (zákonodarný snem vo Varšave s právom verejných zasadaní), samosprávu, slobodnejšiu
         tlač, malo svoje vlastné národné vojsko a financie, jedným slovom, bolo štátom opravdivo
         samostatným, ústavným a slobodným a k veľkému cárstvu ruskému radšej personálnou úniou v
         osobe cára, ktorý bol spolu ústavným kráľom poľským, než takrečenou reálnou prináležiacim.
         Adam Czartoryski v takýchto pre budúcnosť Poľska mnohosľubných výhľadoch milerád zostal
         ministrom cára Alexandra, v tomto svojom postavení odhodlane vystúpil a pôsobil za tú i
         cárom Alexandrom schválenú ideu, aby mimo Poliakov aj ostatné ratolesti Slovanstva,
         menovite pod tlakom polmesiaca stonajúceho, pokroviteľstvom cára ruského a kráľa poľského
         napomáhané, podobnej národnej a politickej samostatnosti a slobody dosiahli a časom sťa
         samostatné obce do spolku samostatných štátov rusko-poľských vstúpili. Toto bola idea
         velikánska, opravdivo slovanská, lebo nie k centralizácii, ale k federácii slovanských
         kmeňov smerovala. — Medzitým nemám úmyslu príčiny tuná skúmať, pre ktoré idea táto vtedy
         prepadnúť musela. Hlavná však príčina bola hrozný ten kontrast medzi cárstvom a
         kráľovstvom: vo velikánskom cárstve ruskom nevoľa a absolutizmus, v maličkom kráľovstve
         poľskom sloboda a ústavnosť! Aká to ohromná disproporcia a disharmónia! Cár, ktorý vo
         velikánskom Rusku celkom s neobmedzenou mocou vladáril, nemohol sa zdržať, aby sa v
         maličkom kráľovstve poľskom proti ústave kedy-tedy neprehrešil. Samovládny cár všetkých
         Rusov nemôže byť spolu dobrým ústavným kráľom slobodných občanov v maličkom štáte — to sa
         nezrovnáva! Tak sa stalo, že už sám cár Alexander často prehrešil sa proti svojmu vlastnému
         dieťaťu — ústave poľskej, zvlášť keď ho neskôr reakcia zo všetkých strán obkľúčila, takže
         naposledy i Adam Czartoryski z jeho priazne i z ministerstva vypadol a žil od tej doby ako
         súkromník vo Varšave. Ale ešte horšie bolo, keď po smrti Alexandra
    <span class="emphasis">
     <em>
      Mikuláš
            I.
     </em>
    </span>
    , osobný nepriateľ všetkého konštitucionalizmu, na trón nastúpil, ktorý
         mnohonásobne skracoval práva a slobody Poliakov, ústavou im zaručené. Pravdaže, aj Poliaci
         dopustili sa veľkých chýb; hrešené z jednej, hrešené i z druhej strany. Následok však bol
         krvavé povstanie Poliakov r. 1830 proti Rusom, ktorú to hroznú katastrofu ďalekozraký Adam
         Czartoryski a jeho strana (aristokratická) namáhala sa prekaziť, vystríhajúc vždy národ
         pred nerozvážnym prenáhlením; ale keď napriek tomu nastúpila, i on sám prinútený sa videl v
         osudnej dobe s národom svojím držať a dokončil život svoj sťa hlava emigrácie poľskej
         nedávno v Paríži. Jeho obavy vyplnili sa navlas: Poľsko následkom toho nešťastného
         povstania stratilo svoju samostatnosť a ústavu, stanúc sa podmanenou provinciou ruskou, v
         ktorej od tej doby ruskí cári celkom ľubovoľne panujú. Osudné toto povstanie bolo veľkým
         nešťastím nielen pre Poliakov, ale iste i pre celé Slovanstvo, bo ním na mnohé roky — bárs
         by nie aj storočia — pretrhnutá je niť politiky, opravdive slovanskej u dvoch najväčších
         kmeňov slovanských. Či konečne zmúdrejú v niečom Poliaci, a či terajší cár ruský
    <span class="emphasis">
     <em>
      Alexander II.
     </em>
    </span>
    bude chcieť a vedieť nadpriasť niť tam, kde
         pretrhnutá bola, to najbližšia budúcnosť dokáže.
   </p>
   <p>
    Najjasnejšie ale objavuje sa smer politiky slovanskej, z náuky vzájomnosti vyplývajúcej,
         u Slovanov rakúskych počínajúc r. 1848, keď majú už teraz svoje verejné orgány,
         federalistické časopisy nielen v českom, poľskom a chorvátskom, ale aj v nemeckom jazyku.
         To istá vec je, že ak kedy v diplomacii európskej príde rad na otázku slovanskú, táto
         celkom ináč vyrovnaná bude, než sme to videli pri rozuzlení otázky talianskej. Slovanské
         kmene dobrovoľne nikdy neprivolia, tým menej spolupôsobiť budú k centralizácii, ako to
         Taliani učinili. Slovanské kmene, na svoju kmeňovitosť, na svoju zvláštnu národnú
         samostatnosť a slobodu žiarlivé, dobre vedia, že pri takej centralizácii i kmeňovitosť i
         slobodu svoju žertvovať by museli, dobre vedia, že čím by viac v takom veľkom sústredenom
         štáte od spoločného strediska vlády vzdialené boli, tým menej svetla osvety, vzdelanosti,
         slobody a slávy by ich osvecovať, zohrievať a blažiť mohlo. A konečne veľký sústredený štát
         — aspoň história to dokazuje — jedine pri absolutizme udržať sa môže. Preto podľa môjho
         náhľadu ústavná sloboda ani u Francúzov, ani u Talianov, ani u Germánov budúcnosti nemá
         práve preto, lebo národy tieto alebo už sústredené alebo aspoň k sústredeniu svojmu sú
         náchylné. Naproti tomu velikánsky národ slovanský už mocou svojho rozvetvenia na rozličné
         vyvinuté kmene pravdepodobne nie k centralizácii, ale najvýš k federácii smeruje, a práve
         preto on jedine zdá sa byť povolaný rovnoprávnosť a slobodu národov v Európe zachrániť a
         ustáliť. A v tomto spočíva veľkosť a vznešenosť historickej úlohy, ktorú Slovania v
         dejinách človečenstva vykonať majú:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         My, co jiní dokázali, známe,
        </em>
       </span>
       <span class="emphasis">
        <em>
         než to skryto přede jinými,
        </em>
       </span>
       <span class="emphasis">
        <em>
         co my v knize lidstva býti máme.
        </em>
       </span>
       (Kollár.)
      </span>
     </p>
    </div>
   </p>
   <p>
   </p>
   <p>
    Z týchto krátko načrtnutých zásad, ktoré podľa môjho presvedčenia z pojmu vzájomnosti
         slovanskej vyplývajú, každý jednotlivý kmeň slovanský odvodiť si môže spôsob politiky, akú
         má sledovať. Každá politika, ktorá protiví sa týmto zásadám, je podľa môjho náhľadu
         neslovanská, nenárodná. Keďže ale posiaľ, následkom obmedzenia vzájomnosti slovanskej iba
         na literatúru, zásady tieto nie sú dosť vysvetlené a Slovanom viacej-menej neznáme boli,
         stalo sa, že často všakové poblúdenia v ich národných a politických snahách nastali. Také
         poblúdenie bolo napríklad tých Slovanov, ktorí sympatie k ruskej vláde u súkmeňovcov
         svojich oživovať a rozširovať za slovanskosť považovali. Chyby tejto dopustili sa mnohí,
         ináč vysokoučení a národu svojmu dobre prajúci mužovia nielen u Rusínov v Haliči, ale aj u
         nás Slovákov, Čechov, Srbov, Chorvátov a Slovincov. Prirodzená vec, že Poliaci, o takomto
         panslavizme nič vedieť nechcejúci, od strany tejto za nepriateľov vzájomnosti slovanskej,
         za separatistov, za egoistov boli pokladaní. Naproti tomu Poliaci, v takom panslavizme
         svoju skazu vidiac, hotoví boli priateliť sa radšej s Maďarmi, s Turkami a Francúzmi, ako
         so Slovanmi, ba r. 1848 a 1854 proti týmto na strane Maďarov, Turkov a Francúzov bojovali.
    <sup>
     [
     <a class="footnote" href="#ftn.d56e550" name="d56e550">
      13
     </a>
     ]
    </sup>
    Ako poľské časopisectvo kmeňov slovanských v najnovších časoch vystupovalo a s
         nepriateľmi Slovanstva do jedného mecha dulo, je vôbec známe. Poliaci totiž pod
         panslavizmom nič iného iba zjednotenie všetkých slovanských kmeňov pod protektorstvom,
         respektíve pod absolutistickou berlou cárov moskovských rozumeli. Tak vinou niektorých,
         vzájomnosť slovanskú nesprávne ponímajúcich Slovanov, rozšírila sa po celej Európe chybná
         mienka o politickom panslavizme v tom zmysle, akoby snahy Slovanov skutočne k centralizácii
         ruskej smerovali. Ako mnoho škodilo Slovanom takéto bludné ponímanie vzájomnosti
         slovanskej, ani opísať sa nedá. Ono 1. celú náuku o vzájomnosti slovanskej u Poliakov do
         úplného miskreditu
    <sup>
     [
     <a class="footnote" href="#ftn.d56e556" name="d56e556">
      14
     </a>
     ]
    </sup>
    priviedlo, ba nahnalo ich do tábora protislovanského; 2. ono upevnilo mnohých
         Rusov v tej pyšnej mienke, akoby skutočne oni boli tá „gens electa“,
    <sup>
     [
     <a class="footnote" href="#ftn.d56e560" name="d56e560">
      15
     </a>
     ]
    </sup>
    ktorej povolanie je nad všetkými kmeňmi slovanskými panovať, čo v nich splodilo
         nie vzájomnosť v opravdivom, mnou vyššie uvedenom zmysle, ale, pravda, panovitosť a
         vládychtivosť slovanskú, mocou ktorej aj zo stanoviska slovanského cítili sa byť
         oprávnenými svoje násilné, ľubovoľné panovanie nad Poliakmi všemožne udržiavať; 3. ono
         vzbúrilo proti nám verejnú mienku celej civilizovanej Európy, akoby sme my oproti záujmom
         všeobecnej vzdelanosti a slobody absolutizmus ruský podporovať a taký na všetky kmene
         slovanské rozšírený mať chceli. Tak stalo sa, že druhé, menovite s nami susediace národy aj
         v tých slobodomyseľnejších a najnevinnejších národných snahách strašidlo domnelého
         panslavizmu vetriac, všemožné, často nepremožiteľné prekážky nám v cestu kládli.
   </p>
   <p>
    A predsa toto nedorozumenie, ktoré nám tak veľmi škodilo, niektorí prihorliví
         apoštolovia vzájomnosti slovanskej zapríčinili tým, že o sympatiách k Rusom ohnivo
         hovoriac, často nerozvážnych, alebo nie dosť určitých výrazov užívali, ako oni tie sympatie
         v politickom zmysle rozumejú. Lebo to nemôžeme tajiť pred svetom, že naša vzájomnosť
         slovanská aj ruský kmeň sťa najväčšiu ratolesť Slovanstva v sebe zaviera, ba z ohľadu
         literárneho obzvláštnu našu pozornosť a náklonnosť ruský kmeň zasluhuje; v ohľade však
         politickom má sa rozdiel robiť medzi
    <span class="emphasis">
     <em>
      národom
     </em>
    </span>
    , rovno nám k slobode
         stvoreným a za ňou bažiacim, a medzi doterajším
    <span class="emphasis">
     <em>
      systémom vlády
     </em>
    </span>
    ,
         vzájomnosti slovanskej najvýš odporným. Národ ruský láskou všeslovanskou objímame a jeho
         národnému vývinu a šľachetným snahám o občiansku a politickú slobodu zdaru prajeme a také v
         duchu opravdivej vzájomnosti slovanskej podporovať chceme. V tomto záležia sympatie naše k
         Rusom.
   </p>
   <p>
    Neľakaj sa teda, svete, nášho panslavizmu! Nie je on nič iného, iba požadovanie toho,
         aby sa aj vzhľadom na Slovanov plnil ten zákon prirodzený, Kristom vyslovený: „Čo nechceš,
         aby ti iní činili, ani ty nečiň im.“ Proti tomuto panslavizmu inej pomoci niet, iba —
         spravodlivosť. Prislúžte teda Slovanom spravodlivosť, aby chránené boli práva civilizácie;
         doprajte Slovanom národný život a slobodu, a panslavizmu nášho nemáte sa čo obávať, lebo
         on, práva národov slovanských reklamujúc, také aj u druhých národov ctí a zabezpečené mať
         chce. Panslavizmus nie je nepriateľom druhých národov a ich slobody, ale, pravda, ich
         nadvlády, ktorú si nad národmi slovanskými osobujú. Opravdivého panslavizmu smer je čisto
         liberálny, bo každá nadvláda či fyzickej, či mravnej osoby nad druhou je účinok násilia a
         nasledovne bezprávie, utláčanie, otročenie, ktoré v ríši opravdivej slobody miesta mať
         nemôže!
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e174" name="ftn.d56e174">
        1
       </a>
       ]
      </sup>
      O vzájomnosti slovanskej. Úvahy politicko-literárne. — Lipa, národný zábavník,
               Pešť 1864.
     </p>
    </div>
    <div class="footnote">
     <p>
      <sup>
       [
       <a class="para" href="#d56e243" name="ftn.d56e243">
        2
       </a>
       ]
      </sup>
      <span class="emphasis">
       <em>
        Jediní Rusi, po strasení z krku jarma mongolsko-tatárskeho
       </em>
      </span>
      —
               tatárske jarmo niesol ruský ľud od polovice 13. stor. Rozhodujúcim úderom pre
               tatársku nadvládu bolo víťazstvo moskovského veľkokniežaťa Dimitrija Donského nad
               Tatármi r. 1380. O sto rokov neskoršie (r. 1480) prestal Ivan III. odovzdávať Tatárom
               aj poplatky a striasol sa tak úplne tatárskej závislosti.
     </p>
    </div>
    <div class="footnote">
     <p>
      <sup>
       [
       <a class="para" href="#d56e362" name="ftn.d56e362">
        3
       </a>
       ]
      </sup>
      Až potiaľ bol článok tento v 1. čísle „Sokola“ r. 1862 uverejnený. Vzhľadom na to,
               čo nasleduje, stálo v 2. čísle tohože časopisu na obálke nasledujúce poznamenanie:
               „Veľmi ľutujeme, že dokončenie tohto výtečného článku pre okolnosti, ktorých
               odstránenie od nás nezávisí, podať nemôžeme. Redakcia.“
     </p>
     <p>
      My nechceme skúmať tie „okolnosti“, pre ktoré článok tento v
      <span class="emphasis">
       <em>
        celosti
       </em>
      </span>
      v „Sokole“ podaný, vraj, byť nemohol(?); a pretože
               priateľ náš Beskydov pojednanie toto pôvodne i tak do „Lipy“ bol určil, podávame ho
               my v
      <span class="emphasis">
       <em>
        celosti
       </em>
      </span>
      jeho, ačkoľvek myslíme, že by teraz po najnovšom
               povstaní Poliakov
      <sup>
       [
       <a class="footnote" href="#ftn.d56e373" name="d56e373">
        3
       </a>
       ]
      </sup>
      oproti Rusku i Beskydov svoje náhľady tu i tu bol snáď zmenil a ačkoľvek
               netajíme, že my v otázke rusko-poľskej svoje vlastné, od myšlienok v článku tomto
               rozvinutých
      <span class="emphasis">
       <em>
        čiastočne
       </em>
      </span>
      odchodné náhľady máme. Keďže ale držíme sa
               zásady „In necessariis unitas, in dubiis libertas, in omnibus charitas
      <sup>
       [
       <a class="footnote" href="#ftn.d56e382" name="d56e382">
        4
       </a>
       ]
      </sup>
      nevidíme príčiny, prečo by Beskydovove náhľady o vzájomnosti slovanskej
               tak, ako ju chápe on, trebárs by náhľady jeho niekomu po chuti neboli, uverejniť
               nemali.
     </p>
     <p>
     </p>
     <p>
      <div class="literallayout">
       <p>
        <span style="white-space: pre;">
         <span class="emphasis">
          <em>
           Na národu roli dědičné
          </em>
         </span>
         cesty
         <span class="emphasis">
          <em>
           mohou býti
          </em>
         </span>
         rozličné,
         <span class="emphasis">
          <em>
           jenom
          </em>
         </span>
         vůli
         <span class="emphasis">
          <em>
           všickni mějme
          </em>
         </span>
         rovnou.
        </span>
       </p>
      </div>
     </p>
     <p>
     </p>
     <p>
      Vyd.(Poznámka redakcie Lipy.)
     </p>
    </div>
    <div class="footnote">
     <p>
      <sup>
       [
       <a class="para" href="#d56e362" name="ftn.d56e362">
        33
       </a>
       ]
      </sup>
      <span class="emphasis">
       <em>
        po najnovšom povstaní Poliakov
       </em>
      </span>
      — povstanie poľských
                     stredných vrstiev r. 1863 proti ruskej nadvláde. Pre izolovanosť od ľudových
                     más, nedostatok financií a organizovanosti bolo potlačené a Poľsko ešte väčšmi
                     pokorené.
     </p>
    </div>
    <div class="footnote">
     <p>
      <sup>
       [
       <a class="para" href="#d56e362" name="ftn.d56e362">
        34
       </a>
       ]
      </sup>
      lat. v nevyhnutných veciach jednota, v pochybných sloboda, vo všetkých
                     láska
     </p>
    </div>
    <div class="footnote">
     <p>
      <sup>
       [
       <a class="para" href="#d56e458" name="ftn.d56e458">
        6
       </a>
       ]
      </sup>
      <span class="emphasis">
       <em>
        testament Petra Veľkého
       </em>
      </span>
      — falzum vo forme tzv. testamentu, v
               ktorom vraj Peter I. († l725) zanechal svojim nástupcom dobyvateľské plány. Podľa
               nich malo cárske Rusko pokoriť Európu a napokon dosiahnuť svetové panstvo. Prvý raz
               toto falzum bolo uverejnené r. 1812 vo Francúzsku (Lessure: De progres de la
               puissance russe), čím sa mali ospravedlniť Napoleonove výboje proti Rusku. Falzum sa
               zjavovalo vždy vtedy, keď západné mocnosti a najmä fašistické Nemecko potrebovali
               zastrieť svoje agresívne plány a vzbudiť strach pred „ruským nebezpečenstvom“.
     </p>
    </div>
    <div class="footnote">
     <p>
      <sup>
       [
       <a class="para" href="#d56e473" name="ftn.d56e473">
        7
       </a>
       ]
      </sup>
      lat. láska začína od „ja“
     </p>
    </div>
    <div class="footnote">
     <p>
      <sup>
       [
       <a class="para" href="#d56e484" name="ftn.d56e484">
        8
       </a>
       ]
      </sup>
      <span class="emphasis">
       <em>
        Tak už Svätopluk, kráľ veľkomoravský…
       </em>
      </span>
      — Palárik naráža tu na
               spoločnú obranu Svätopluka a českého kniežaťa Bořivoja pred rozpínavosťou
               Východofranskej ríše
     </p>
    </div>
    <div class="footnote">
     <p>
      <sup>
       [
       <a class="para" href="#d56e493" name="ftn.d56e493">
        9
       </a>
       ]
      </sup>
      <span class="emphasis">
       <em>
        Podobne Boleslav Veľký, kráľ poľský…
       </em>
      </span>
      — Posolstvo Boleslava
               Chrabrého (992 — 1025) českým kniežatám je pravdepodobne neskoršieho pôvodu. V jadre
               však vystihuje Boleslavov záujem o stmelenie západných Slovanov v jednotnom štáte,
               ktorý by lepšie vzdoroval prenikaniu nemeckého tlaku na východ.
     </p>
    </div>
    <div class="footnote">
     <p>
      <sup>
       [
       <a class="para" href="#d56e501" name="ftn.d56e501">
        10
       </a>
       ]
      </sup>
      <span class="emphasis">
       <em>
        slobodomyseľný ruský cár Alexander I.
       </em>
      </span>
      (1801 — 1825) — Ak
               Palárik spomína jeho slobodomyseľnosť, zrejme má na mysli jeho plány z mladých rokov,
               keď pod vplyvom svojho vychovávateľa, švajčiarskeho liberála a republikána Fr. C.
               Leharpa zamýšľal uskutočniť rozličné liberálne reformy (vládnuť na základe občianskej
               slobody a rovnosti, odstrániť v Rusku nevoľníctvo a podobne). No neskoršie po
               Napoleonovom páde (1815) postupne zriekal sa ideálov svojej mladosti a nastúpil cestu
               reakcie.
     </p>
    </div>
    <div class="footnote">
     <p>
      <sup>
       [
       <a class="para" href="#d56e511" name="ftn.d56e511">
        11
       </a>
       ]
      </sup>
      <span class="emphasis">
       <em>
        Adam Czartoryski
       </em>
      </span>
      († l861) — poľský šľachtic, ktorý ako
               významný činiteľ v ruskom ministerstve zahraničných vecí a obľúbenec Alexandra I.
               vplýval na cára v tom zmysle, že Alexander I. bol ochotný obnoviť poľský štát vo
               forme personálnej únie s Ruskom. Czartoryski aj neskoršie hral dôležitú politickú
               úlohu v boji o oslobodenie a zjednotenie Poľska. V revolučnom roku 1848 skladal veľké
               nádeje na oslobodenie Poliakov do spolupráce s nenemeckými národmi Rakúska, ale po
               porážke revolúcie musel odísť do emigrácie (Paríž), kde sa postavil na čelo
               monarchisticky orientovanej poľskej emigrácie.
     </p>
    </div>
    <div class="footnote">
     <p>
      <sup>
       [
       <a class="para" href="#d56e517" name="ftn.d56e517">
        12
       </a>
       ]
      </sup>
      <span class="emphasis">
       <em>
        slobodomyseľná ústava z r. 1815
       </em>
      </span>
      — upravovala vnútorné pomery
               v tzv. kongresovom kráľovstve poľskom (obnovenom v čiastočnom rozsahu na viedenskom
               kongrese v r. 1814 — 1815) a určovala jeho vzťah k Rusku (personálna únia).
               Vychádzala z liberálnych zásad, ako to vyplýva z jej obsahu, ktorý uvádza Palárik.
               Jej liberálnosť netýkala sa však sociálnych otázok, neriešila roľnícku otázku a
               ponechávala moc v rukách poľskej šľachty.
     </p>
    </div>
    <div class="footnote">
     <p>
      <sup>
       [
       <a class="para" href="#d56e550" name="ftn.d56e550">
        13
       </a>
       ]
      </sup>
      <span class="emphasis">
       <em>
        Naproti tomu Poliaci… r. 1848 a 1854 proti týmto na strane Maďarov,
                  Turkov a Francúzov bojovali…
       </em>
      </span>
      — narážka sa týka boja poľskej légie po
               boku maďarských revolučných vojsk r. 1848 a kozáckeho pluku na čele s agentom
               Czartoryského Michalom Czajkouskim, ktorý sa za rusko-tureckej vojny (r. 1854)
               utvoril na tureckej strane, podporovanej Francúzskom a Anglickom
     </p>
    </div>
    <div class="footnote">
     <p>
      <sup>
       [
       <a class="para" href="#d56e556" name="ftn.d56e556">
        14
       </a>
       ]
      </sup>
      lat. nedôvera
     </p>
    </div>
    <div class="footnote">
     <p>
      <sup>
       [
       <a class="para" href="#d56e560" name="ftn.d56e560">
        15
       </a>
       ]
      </sup>
      lat. vyvolený národ
     </p>
    </div>
   </div>
  </div>
 </body>
</html>
