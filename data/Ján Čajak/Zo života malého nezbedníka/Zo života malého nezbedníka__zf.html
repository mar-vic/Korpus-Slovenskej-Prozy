<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2573104">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    — Miško, — vraví pani richtárka svojmu sedemročnému synáčkovi, — ja musím na chvíľku
         odísť na záhumnie pozrieť robotníkov, za ten čas ostaň pekne doma, dozri na Paľka a Anku,
         aby sa neprebudili. Pokolíš ich, kým nepríde Marka. Ty si už veľký chlapec, ty to už môžeš
         vykonať, — chválila ho matka, aby vzbudila v ňom tú lepšiu stránku.
   </p>
   <p>
    Miško, malý, belasooký, kučeravý chlapec bol neposedný ani živé striebro. Nebol veľmi
         oduševnený matkinou žiadosťou. Nehľadel práve láskave na kolísku, kde ležaly asi polročné
         dvojčatá. Zvážnel. Rozmýšľal akoby sa mohol vykĺznuť, veď počul štebot lastovičiek pod
         strechou a veselý krik a shon ihrajúcich sa detí na ulici. On mal byť teraz v izbe pri
         dvojčatách a ich kolísať, keď jeho kamaráti veselo behajú sem i tam!
   </p>
   <p>
    — Mamička, hneď prídem, — a už chytal klobúk, aby mohol vo vhodnej chvíli vykĺznuť.
   </p>
   <p>
    Matka zbadala Miškov úmyseľ, — a možno mala aj skúsenosti, a preto sa postavila k dverom
         a vážnym hlasom mu rozkázala počúvnuť.
   </p>
   <p>
    Začerveňal sa Miškov nos nad týmto krutým výrokom a slzy mu zaihraly v očiach. Kamaráti
         ho budú darmo čakať, ihrať sa s nimi na pigu. Ovesil hlavu a stál pred matkou taký
         žalostný, ako by bol Boh vie čo stratil.
   </p>
   <p>
    Matka odišla do kuchyne a ztadiaľ doniesla lekvárové rezance, a to na dvoch tanieroch.
   </p>
   <p>
    Miškovi pri pohľade na rezance odľahlo na duši, oči sa mu zaleskly a ústa sa mu naplnily
         slinami. Hodný gĺg urobil, kým ich prežrel. Svet sa mu nezdal byť už taký otupný,
         beznádejný.
   </p>
   <p>
    — Tu máš, — a podáva mu tanier, — tento tebe, a druhý dáš Jankovi, keď príde domov s
         poľovačky. Viem, že bude lačný ani vlk. Tu ho položím za pec, potom mu ho ukáž, kde je, a s
         tým odišla.
   </p>
   <p>
    Miško ostal sám. Sadol si na stoličku ku kolíske. Tanier si položil na lono, rezance si
         nabádal na vidličku a sádzal ich báječnou bystrosťou do úst. Za ameň bolo po nich. Odložil
         prázdny tanier. Chvíľu sedel ticho a len kedy-tedy podrmal kolískou, keď sa niektoré z
         dvojčeniec zmrvilo.
   </p>
   <p>
    Nemožno istotne určiť, či bola malá dávka rezancov, a či trovenie mladého žalúdka bolo
         trochu náhlejšie ako príchod Jankov, len to je isté, že blaženosť, ktorá sa pri jedení
         zračila na Miškovej tvári, pomaly sa stratila. Začal sa hniezdiť na stolci, combíľal nohami
         a častejšie šibol očkom za pec, kde bol odložený pre Janka tanier s rezancami, vstal, šiel
         k peci, hneď sa vrátil a prežrel slinku. Zažiadalo sa mu aspoň okúsiť. Zdalo sa mu, že
         Jankove sú hojnejšie olekvárované. Priblížil sa, vzal niekoľko z nich, poobzeral sa, či ho
         niekto nevidí, a už boly tam dnu. A čo je čudné, ani najmenej nebolo badať, že by ich bolo
         menej. Obzeral sa, a zasa druhá dávka zmizla v útrobách malého žrúta. Čím diaľ, tým bol
         smelší. Konečne sa oddal do jedenia s takou chuťou, že ani nezbadal, len keď už bol druhému
         tanieru na dne. Prázdny tanier zasa položil za pec. Sadol si nazpät na stoličku. Sedel
         ticho, bolo badať, že nad niečím rozmýšľa. A konečne mal aj nad čím, lebo sa mu pomaly
         brieždilo v hlave nad tým, čo vykonal.
   </p>
   <p>
    Svedomie ho čím diaľ, tým častejšie šťuchlo a hodne obťažkaný žalúdok ho začal náležite
         omínať. Cítil vopred, že sa bude musieť poddať a to voľky-nevoľky istému výkonu
         spravodlivosti, ktorý, pravda, nohaviciam môže byť len na osoh, lebo v takýto čas ich
         vyčistia z kúdolu prachu, ale s druhej strany jeho telesnej schránke nemalý a trvácny bôľ
         pôsobí.
   </p>
   <p>
    Srdečne už obanoval prestúpenie, a v duchu sväto-sväte sľuboval, že to už viac neurobí,
         ale čože, keď už bolo pozde, lebo i pri všetkom pokání a sľuboch Jankov tanier zostane
         prázdny.
   </p>
   <p>
    Pud sebazáchrany je už v ľudskej prirodzenosti a on sa začal prebúdzať aj v Miškovi.
         Rozmýšľal, kul plány, ako by sa mohol neporušene zachrániť pred hroziacou hrmavicou. Keď je
         núdza najväčšia, vtedy je pomoc najbližšia a tak aj jemu prišla práve v pravý čas záchranná
         idea.
   </p>
   <p>
    Vzal tanier, postieral s neho lekvár a natrel nim ústočká dvojčeniec. Aby ešte
         dôkladnejšie a zrejmejšie doplnil dielo, ktoré malo svedčiť o jeho nevinnosti, nezabudol
         prilepiť po jednom rezanci každému dvojčaťu na spodnú gambičku. Zatým si sadol nazpät na
         stoličku a spokojne kolísal ďalej.
   </p>
   <p>
    Janko, starší Miškov brat, bol študentom. Cez vakácie rád sa potuloval s puškou po
         horách, alebo popri rieke. Obyčajne, keď prišiel v takýto čas domov, bol vyhladovený a
         matka svojmu miláčkovi obyčajne ešte skôr prihotovila akú-takú lahôdku. Aj teraz prišiel
         hladný. Len čo vkročil do izby, tu za nim matka.
   </p>
   <p>
    — Mamička, — vraví Janko, — nemáte niečo pod zuby? Som veru hodne vyhladnutý.
   </p>
   <p>
    Miško svedomite kolíše a tvári sa ako by nepočul.
   </p>
   <p>
    — A či ti Miško neukázal tanier s rezancami? Veď som mu povedala. Tam je za pecou, vezmi
         si.
   </p>
   <p>
    Janko šiel poň, ale na jeho veľké prekvapenie tanier bol prázdny.
   </p>
   <p>
    — Ach, ty žrút naničhodný! — vykríkla matka a bežala k Miškovi.
   </p>
   <p>
    Miško nelenivý skočil so stoličky, postavil sa do kúta, aby si takto mohol kryť ohroženú
         čiastku tela.
   </p>
   <p>
    — Ja som nie, zvolal plačlivým hlasom.
   </p>
   <p>
    — A ktože?
   </p>
   <p>
    — Ja som nie.
   </p>
   <p>
    — Netaj, ty si.
   </p>
   <p>
    — Ja som nie, pozrite si do kolísky.
   </p>
   <p>
    Idú ta, matka zalomí rukami. V prvej chvíli nevie čo má robiť, či sa má smiať a či
         hnevať. Janko sa trasie od smiechu, keď vidí lekvárom zamachtené dvojčence, a jedno z nich
         ešte aj vtedy cickalo rezanec.
   </p>
   <p>
    Miško použil vhodnú chvíľu vykĺznuť sa nebadane von.
   </p>
   <p>
    O tom, či sa mu prepieklo, a či ušiel výprasku, kronika mlčí.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523015">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Miško niečo prefliandžil. — Iď mi s očí, ty nezbedník! — kričí na neho nahnevaná matka.
         — Aby si sa neopovážil prísť na obed!
   </p>
   <p>
    Smutný vyšiel na ulicu. Hrešenie matkino a potom výhľad na suchý obed ho veľmi
         roztúžily. Všetko sa len na ňom, chudáčkovi, zomele. Marke a Jankovi nič nepovedia, len na
         neho ustavične hromožia!
   </p>
   <p>
    Kamaráti sa mu hrali pri potoku, ktorý tiekol cez dedinu. Priblížil sa k nim. Rezal si
         halúzky z vŕby, ony ich maly onedlho nosiť namiesto paríp. I pridružil sa k nim. O chvíľku
         zabudol už na krivdu i zármutok, lebo ho hra na husárov celého zaujala. Virgal vesele,
         sediac na vŕbovom tátošíku a často sa obzeral nazad, či sa hodný kúdol prachu dvíha za nim
         po ceste, lebo to bol najlepší jazdec, za ktorým sa najväčšmi prášilo. Keď sa už do vôle
         nabehali, vyšli na záhumnie na pažiť, tam sosadli s „koní“, odzubadlili ich, kantár z
         vŕbovej kôry sňali s nich a začali „koníčky“ pásť. Pritom, ako sa na pastierov patrí,
         políhali si dolu bruchom na trávu a len kedy-tedy pozreli na nehybné chvojky, či im „kone“
         nepoutekaly.
   </p>
   <p>
    Medzitým chytro sa blížil termín, keď cigáni začali kuť klince v Miškovom brušku. Hlad
         sa začal hlásiť a pripomínať, že je potrebné nielen koníka si napásť, ale aj seba niečim
         nachovať. Ale ako, keď mu je dnes súdené postiť sa? Ani najmenej mu to nebolo po vôli.
         Netešili ho viac ani kone, ani kamaráti.
   </p>
   <p>
    — Čo ti je, — spytuje sa ho Matej Vlhovie, — že si taký smutný?
   </p>
   <p>
    Miško neodpovedal a odvrátil sa od neho. Rád by sa priplichtil k domu, ale nevedel ako.
   </p>
   <p>
    Na pažiti pásly sa husi. Pilne škubkaly drobnú trávu a mladé si pritom džavotaly. Stará
         im len kedy-tedy prisvedčila. Pes prebehol popri nich. Hus zdvihla hlavu, rozšírila krídla,
         zasipela a naľakané húsence rozbehly sa na všetky strany, aby zasa v druhú chvíľu, keď
         nebezpečenstvo prešlo, sbily sa do hŕbky a papuľkaly.
   </p>
   <p>
    Miško sa na gagot obzrel v tú stranu i poznal, že sú to ich husi. Zrazu mu udrelo niečo
         do umu. Otec je nie doma, matka má mnoho roboty, nuž možno, že sa mu aj vydarí.
   </p>
   <p>
    — Maťko, daj mi tvoju halenu a klobúk, hneď ti ich vrátim!
   </p>
   <p>
    — Načo ti je?
   </p>
   <p>
    — Len tak, dám ti za ten čas môj kabát.
   </p>
   <p>
    — Keď chceš, vezmi si.
   </p>
   <p>
    Miško hodil halenu na sebe, klobúk si zatlačil na oči a šiel k husiam. Lapil jedno húsa,
         skryl ho pod halenu a šiel prosto domov.
   </p>
   <p>
    Pani richtárka práve vtedy vychádzala z kuchyne, keď kleply uličné dverce. Obzrela sa i
         zazrela chlapca niesť niečo v halene pod pazuchou. Zastala.
   </p>
   <p>
    Miško sa ostýchave blížil k nej. Svedomie ho trápilo a aj strach ho prejímal, ak ho
         matka pozná. Chcel sa už vrátiť, keď sa ho spýtala:
   </p>
   <p>
    — Čo si prišiel?
   </p>
   <p>
    Miško sklopil hlavu, aby mu mať nevidela tvár a bojazlive sa poklonil.
   </p>
   <p>
    — Či je toto nie vaše húsa? Našiel som ho v škode, doniesol som ho.
   </p>
   <p>
    — Vzala húsa do ruky, obzerávala, a, hľa, na ľavej nôžke má narezanú blanku. To je jej
         znamenie. Potešila sa.
   </p>
   <p>
    — Čí si, syn môj? — spytuje sa ho vľúdnym hlasom.
   </p>
   <p>
    — Matej Vlhovie, odvetí malý lhár a niečo ho pritom bodlo do srdca. Nevoľne sa cítil
         pred matkou.
   </p>
   <p>
    — No, ty si poriadny chlapec, počkajže trochu, vošla do komory a onedlho hodný kus
         posúšika mu vtisla do hrsti.
   </p>
   <p>
    Miško sa poďakoval a chcel práve vybehnúť na ulicu, keď tu Marka, najstaršia jeho
         sestra, vstupovala do dvora. Prišla práve domov od pani učiteľky, ktorá ju učila šiť.
   </p>
   <p>
    Miško sa preľakol, vedel dobre, že Marka má bystrý zrak.
   </p>
   <p>
    — Pozriže, Marka, Maťko Vlhovie nám doniesol húsa, choď pozrieť, kde je stará s húsatmi
         a prižeň ich!
   </p>
   <p>
    Marka pozrela na neho. Miško sa skrčil a práve chcel vybehnúť cez dverce, keď ho Marka
         chytila za halenu, zdal sa jej byť podozrivý. Chcel sa jej vytrhnúť a tu mu spadol klobúk,
         halena ale zostala v Markiných rukách. Malý hriešnik stál pred ňou odhalený.
   </p>
   <p>
    — Ach, veď je to náš Mišo! zalomila matka rukami. — Do tisíc, či si ty tak budeš matku
         klamať? — A už dostal buchnát po chrbte.
   </p>
   <p>
    — Ja som bol lačný! — vrešťal Miško.
   </p>
   <p>
    — Nuž a či si nevedel prísť? — a zasa mu zadunelo na chrbte.
   </p>
   <p>
    — Povedali ste, že mi nedáte jesť, — odvetil a reval ďalej, ako by ho drali. Žiaľ Bohu
         nie od veľkej bolesti, ale z praktiky, aby obmäkčil materinské srdce a tak zo zaslúženého
         počtu buchnát srazil niečo, čo každý musí veru uznať, že pre neho to malo nemalý význam.
   </p>
   <p>
    V ten deň Miško potom nepásol kone, ani na nich nejazdil. Musel doma sedieť, čo bola pre
         neho dosť veľká pokuta.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2523274">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    U richtárov bolo neobyčajne živo. V izbe na stole a na posteli poskladané sú bielizeň a
         vrchné šaty Jankove, rodinnej chlúbe. Na neho hľadia už teraz ako na vyššiu bytosť, veď sa
         má stať učený človek, pán, môž byť aj kňaz. Matka s dcérou Markou, pekným šestnásťročným
         dievčaťom, pozorne prezerajú každý kúsok bielizne, či je všetko v poriadku, či je poplátané
         staršie ako treba, aby domáca pani Jankova nemala príležitosť ich potvárať z nedbanlivosti.
         Obe sú smutné, lebo i matke i sestre prirástol k srdcu. A si aj zaslúžil, lebo bol tichý a
         pilný šuhaj. Marka zasa prilipla k staršiemu bratovi už aj preto, že boli temer rovní
         vekom, spolu vyrástli a i teraz, keď stáli v máji života, najlepšie sa rozumeli. Nie div
         teda, že im navlhly slzami oči a nejeden vzdych sa im vykradol z pŕs pri myšlienke blízkeho
         lúčenia.
   </p>
   <p>
    Otec sedel za stolom, vyratúval niečo, iste ho ťažké starosti trápily, veď je to nie
         malá ťarcha nemajetnému posielať syna do škôl, najmä v dome, kde niet núdze o deti.
   </p>
   <p>
    Miško sedel pri peci a pozeral zvedave, čo sa robí okolo neho. Videl dobre, ako matka
         ešte včera vypekala koláče, áno aj to zbadal, ako Marka vytiahla z pece peknú na červenkavo
         usmaženú hus. Ach, a tá vôňa! Netreba sa teda diviť nad zriedkavým prípadom, že sa pridŕžal
         domu a to v nádeji, že sa aj jemu ulezie niečo a aj z obavy, ak by sa to všetko v jeho
         neprítomnosti malo stroviť a potom by mu zuby kleply naprázdno.
   </p>
   <p>
    Ináče Jankov odchod by ho veľmi netrápil, veď bol primladý, aby chápal, čo sa okolo neho
         deje, ale preto, že ho Janko každý deň nútil písať a čítať, a to veru, bola pre nášho Miška
         veľmi nepríjemná robota a najmä v lete! Kto to len videl, mučiť ho v taký čas?
   </p>
   <p>
    Janko sa vrátil z návštev. Bol sa odobrať na fare i v škole, i v druhých popredných
         domoch. Starý učiteľ ho privinul k srdcu. Jeho bozk na čele ešte aj teraz cítil. Bol
         dojatý. Stávalo sa to, pravda, každý rok, ale mu bolo preto vzácne, veď cítil, že ten
         starec ho miluje ako vlastného syna a sprevádza ho krok za krokom v duchu i v cudzine. On
         mu prvý prezerá svedectvá, tu pochváli, tam zasa pobáda do pilnosti. I teraz mu dal mnoho
         naučenia i rád na cestu a vystríhal ho pred pokúšením.
   </p>
   <p>
    Poobzeral sa po domácich, potom ale pomáhal pakovať matke do veľkého kufra. Medzitým
         prišli strýc, ujec a tetky, aby sa odobrali od neho. Všetci boli v sviatočnej nálade.
         Vypytovali sa ho, či už skoro skončí, či sa mu treba ešte mnoho učiť. Ľutovali mu hlavičku,
         keď videli kopu kníh a papieru.
   </p>
   <p>
    — Kde sa to len všetko sprace do tej ubolenej hlávky! — vzdychla teta Lanštiaková.
   </p>
   <p>
    — A či je to všetko z Písma? — spytuje sa strýc Lanský, povestný písmár. O ňom sa
         povrávalo, že Tobiáša má v malíčku a z Múdreho Jirácha cituje, ako by hrach sypal.
   </p>
   <p>
    — Veru je to nie: toto je prírodoveda, táto kniha zasa je dejepis a tamtá prírodozpyt, —
         vysvetľuje Janko.
   </p>
   <p>
    — Ech, to sú všetko hlúposti! Nepochádzajú od Boha. Písmo, synku, Písmo, to je všetko!
         Hľa, Šalamún poznal každú rastlinku a o jeho múdrosti letela povesť na ďaleko a široko a
         predsa na starosť povedal, že je všetko márnosť, rozhovoril sa náš písmár, a to so zrejmou
         úľubou, veď mal príležitosť ukázať svoje znalosti Písma aj pred Jankom.
   </p>
   <p>
    — A či vieš, čo Múdry Jirách hovoril v štvrtej kapitole?
   </p>
   <p>
    — Veru, strýčko, neviem.
   </p>
   <p>
    — No vidíš, hlúposti vám nabíjajú do hlavy a to vás nenaučia.
   </p>
   <p>
    — Jaj, brat Tomáš, — odpovedá za Janka otec, — v terajšom svete treba sa aj iné učiť,
         aby sa mohol vyšvihnúť. Teraz svet už veľa žiada.
   </p>
   <p>
    Miško závidel Jankovi, že pre neho sa také parády dejú a o neho sa nikto neobzrie.
         Zbadal dobre, keď tetka Mrázová pichla Jankovi do dlani biely ani srieň zlatník, a to vraj
         na papier. Druhí sa mu tiež zavďačili väčším, menším darkom. A jemu nikto, ani len krajciar
         mu nedali, aby si mohol kúpiť u Fuľov cukor. Veľmi sa cítil byť urazený.
   </p>
   <p>
    Bolo už všetko hotové.
   </p>
   <p>
    Voz zahrkotal na dvore. Sluha už zapriahol kone, aby študenta odviezol do najbližšieho
         mesta na stanicu.
   </p>
   <p>
    Nastalo lúčenie. Matka sa nevedela odtrhnúť od svojho miláčka. Marka sa tiež vinula k
         nemu a slzy jej hojne tiekly po svežich lícach. Život jej bude zasa jednotvárny, keď Janko
         odíde. Nebude prichádzať do domu ani Samko Šípka, Jankov priateľ, ktorý tak milo hľadel na
         ňu, až pocítila teplotu okolo srdca. Pobozkal aj Miška, ktorý tiež bozkal svojho brata.
         Tetky si utieraly ručníčkom oči. Otec stál vážny a nevravný. Bol sviatočne vyobliekaný.
         Išiel si syna vyprevadiť aspoň na stanicu.
   </p>
   <p>
    Vyšli na dvor. Zrazu počujú bolestný nárek. Obrátia sa, a tu vidia Miška, ako sa krčí od
         bolestí a reve ako by ho párali.
   </p>
   <p>
    Ešte posledné s Bohom a voz s Jankom sa stratil s očí. Smutne sa vracala Marka s matkou
         do domu, ktorý sa im teraz zdal taký prázdny. Marka prišla k Miškovi.
   </p>
   <p>
    — Či ho vidíš, — vraví mu láskave a hľadká ho po hlave, — ani som nevedela, že máš také
         dobré srdce a že tak budeš plakať za Jankom.
   </p>
   <p>
    Miško pozrie uslzenými očami na ňu a od štkania pretrhovaným hlasom jej odpovie:
   </p>
   <p>
    — Ja som neplakal za Jankom, ale som sa bál, že ma zasa budeš buchnátovať, ako vtedy, že
         neplačem za nim, a tak som si zavrzgol do dvier prsty, a to bolí, preto som plakal.
   </p>
   <p>
    (1920)
   </p>
   <p>
   </p>
  </div>
 </body>
</html>
