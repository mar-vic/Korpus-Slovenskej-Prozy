<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505034">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Iľa Hrudková, mladá, dvadsaťšesťročná žena, sedela v nízkej, chudobnej, ale čistej izbe
         na stolci pri posteli. Pri nej stojí kolovrátok. Len pred chvíľkou prestala priasť na ňom,
         aby si dieťa nakojila. Malý, tučný chlapček prisatý jej je k bielemu plnému prsníku ako
         pijavica. Len niekedy pohne ústočkami, aby vtiahol do seba hojným prúdom tekúci pokrm. Ľavú
         rúčku si voľne položil na tučné stehienko a len kedy-tedy pohne drobnými prštekmi, ako by
         sa chcel poškrabať. Ale i ten pohyb je slabý, lenivý. Badať na ňom, že je už sýty a že
         počína zaspávať. Hľa, práve teraz pustil prsník. Zamľaskal trochu ústočkami a potom zostal
         nehybne ležať v matkinom lone.
   </p>
   <p>
    Kým dieťa salo, matka sedela ticho, nehybne. Na jej peknej okrúhlej tvári sedel hlboký
         smútok. Veľké čierne oči mala upreté na protivný oblok. Pozerala doň nehybne, ale ho zato
         temer ani nebadala, lebo bola do myšlienok ponorená. A mala i prečo.
   </p>
   <p>
    Pred siedmimi rokmi vydala sa ako chudobné dievča za tiež chudobného šuhaja, Ondreja
         Hrudku. Keď sa sobrali, nemali nič inšie, len výbavu, čo si od rodičov doniesla. Jednako,
         čo je najhlavnejšie, to im nechybelo, totiž zdravie a chuť do práce. A počalo sa im i dobre
         vodiť, keby nie vojenčina. Ale čože, muža vzali za vojaka a ona ostala vojenkou s malou,
         poldruharočnou Iľkou. S ňou sa potom potĺkala po robote, ak ju niekto zavolal do roboty.
         Viete, že ženy s drobnými deťmi neradi brávajú do práce. Ale sa predsa len pomaly
         vyčičrala. Keď sa Ondriš po trojročnej službe vrátil domov, úfala sa lepšiemu živobytiu.
         Mladý pár oddal sa s chuťou do roboty. V tých časoch boly zárobky výborné a mladí, silní
         robotníci hľadaní. V krátkom čase mali už niekoľko korún odložených a už si i plány robili,
         ako si kúpia voz a kone a ako si vezmú zem obrábať napoly alebo i do prenájmu, keď tu zrazu
         vypuknutie vojny a s ňou povolanie mužstva všetky plány, snuvané do budúcnosti, jedným
         šmahom zničilo. Po odchode mužovom bola zásobená na istý čas živnosťou. Ale čože, keď okrem
         malej Iľky mala ešte sedemmesačné dieťa. Robiť pri dvoch drobných deťoch je veľká oštara.
         Skoro začal sa ukazovať nedostatok, najmä keď prišiel nečakaný hosť, totižto drahota.
   </p>
   <p>
    Pri všetkých biedach predsa sa udržala. Niečo si dorobila a v niečom sa uskromnila,
         takže do týchto čias nepocítila núdze.
   </p>
   <p>
    Od toho času, čo muž odišiel na bojište, ustavične myslela naňho: Čo robí, či nehladuje,
         či je nie ranený alebo zamrznutý a či už niekde v šírom poli nehnije. Neistota a ustavičný
         strach oň ju veru trápily. Veď noviny i karty s bojišťa každodenne donášaly nedobré zvesti.
         Ženy ani nehovorily o inšom, len kto je zabitý a ťažko ranený. Chýry tieto presahovaly
         pravdivosť a veľmi znepokojovaly a zostrašovaly obyvateľstvo. V takomto vzrušenom stave
         bola ustavične, takže zakaždým, keď štrkly dverce, srdce jej silne zabúšilo, či nejde
         boženík alebo poštár, nesúc jej zvesť o nejakom nešťastí, ktoré potkalo jej muža.
   </p>
   <p>
    I teraz jej myšlienky zalietajú do ďalekého, snehom zapadnutého kraja, do Haliče, kde
         jej muž bojuje. Pozerá do okna, no cezeň temer nie nevidno pre hustú, studenú, lepkavú hmlu
         — predzvesť sneženia. Zima sa blíži rýchlym krokom a on tam musí byť pod šírym nebom bez
         ústrešia a bez teplého kúta.
   </p>
   <p>
    — Čo len robí, bože môj? Čo len robí? — Ustavične jej len to tanie na mysli. — Či je
         ešte nažive? Hádam už tam niekde leží v záveji polozamrznutý alebo ranený. — Vzdychá a slza
         za slzou tečie jej dolu tvárou.
   </p>
   <p>
    V ťažkých myšlienkach ponorená nezbadala, že jej dieťa zaspalo v lone.
   </p>
   <p>
    Štrkly dvercia. Strhla sa ako zo sna. Poštára zazrela ísť popod oblok. — Čo len nesie? —
         Trasie sa od rozčúlenia na celom tele. Chce vstať, no v prvej chvíli nemôže sa zdvihnúť.
         Soberie sily, vstane a pritom jej div dieťa nevypadne. Rýchlym pohybom prebudené dieťa
         zaplače. Urobí niekoľko krokov ku dverám, keď tu už poštár stojí pred ňou a otvára kapsu,
         prehŕňa sa v listoch a len po chvíli vytiahne červenú dopisnicu a podáva jej ju.
   </p>
   <p>
    Iľa za ten krátky čas, kým jej vyhľadal dopisnicu, stála ako prirastená k zemi. Akú
         zvesť jej donáša, či dobrú a či zlú? Možno, že ho už ani niet. Trasúcou rukou siahla po
         dopisnici. Pozrela na ňu.
   </p>
   <p>
    — Pekne ťa pozdravujem, žena moja drahá, — bolo napísané v prvom riadku. Vydýchla si,
         ako by jej bol ťažký kameň spadol so srdca.
   </p>
   <p>
    — Živý je, chvalabohu! — zvolala a po tvári rozhostil sa jej výraz radosti.
   </p>
   <p>
    No len chvíľku trvala jej radosť, lebo ďalšie riadky pôsobily jej novú starosť i
         nepokoj.
   </p>
   <p>
    — Žena moja drahá, prečo mi nepíšeš? Nič neviem o tebe a o deťoch. Hádam ste už na mňa i
         zabudli. A predsa ja tu veľmi trpím. Už od dvoch mesiacov nemám si čo teplého obliecť.
         Spodné šaty sú mi tiež dotrhané! Tu je veľká zima. Pošli mi hneď teplú košeľu i spodné
         nohavice. A pošli mi i chleba, slaniny i klobásu, lebo veľmi hladujeme. I za päť dní čo
         chleba nevidíme. A keď ho i dostaneme, tak je temer nie na zjedenie: poplesnetý a z
         potuchnutej kukuričnej múky…
   </p>
   <p>
    — Ach, muž môj ubolený, utrápený! — hlasite zaplakala. — Ach, veď mi tam zahynieš od
         zimy! Čo si ja len počnem, hriešna stvora, ako ti len poslať, aby si čím skôr dostal?
   </p>
   <p>
    Vykladala a chodila sem i tam po izbe. Ani nezbadala, kedy odišiel poštár. Zrazu rýchle
         prikročila k truhle. Otvorila vrchnák a vyňala z nej v mešteku ukryté peniaze. Vysypala ich
         do lona a trasúcou rukou počala ich čítať. Potom ich uviazala do ručníka a letkom opraviac
         si šaty na sebe, prehodila si veľký zimný ručník cez plece, zaobalila si doň dieťa a išla
         do obchodu mužovi nakúpiť potrebné teplé spodné šaty.
   </p>
   <p>
    — Čože ste prišli, pani gazdiná? Čo si žiadate? — spytoval sa prišlej kupec za pultom.
   </p>
   <p>
    — Či máte teplú zimnú košeľu, nohavice i kapce?
   </p>
   <p>
    — Akože by som nemal! Ja mám všetko, čo načim. Akéže chcete, či duplované a či len také?
   </p>
   <p>
    — Ach, nuž len aby boly čím teplejšie, veď mi muž ide zamrznúť v Galícii. Práve teraz
         som dostala písmo od neho, že už nevie, čo má robiť od zimy.
   </p>
   <p>
    — Veru je tam zima, tam mu načim. Maks, podajže tie škatule z hornej priepravky. Podaj
         ich všetky, nech si pani gazdiná vyberie.
   </p>
   <p>
    — Ach, horkáže ti mi gazdiná, veď si už temer nemám čo do úst vložiť, nieto gazdiná, —
         vzdychla si Iľa zhlboka.
   </p>
   <p>
    Maks sa vyškrabal hore po rebríku, kde mu pán kázal, a o chvíľku už niesol hodný balík
         dolu.
   </p>
   <p>
    — Nech sa páči, vyberajte si, — vravel a rozkladal pred ňu kus po kuse.
   </p>
   <p>
    Vybrala si a spýtala sa, čo to všetko stojí.
   </p>
   <p>
    — A veru je to teraz nie lacné, — odvetil kupec. — No teraz — budem vám lacno rátať…
         Maks, aký majú znak?
   </p>
   <p>
    Maks povedal známku.
   </p>
   <p>
    — No, viete čo, už ako vám, tak budem vám rátať: košeľu sedem, nohavice sedem a kapce
         šesť korún, spolu teda dvadsať korún.
   </p>
   <p>
    — Ach, bože môj, kto to slýchal, veď som to všetko mohla pred pár týždňami za desať
         korún kúpiť!
   </p>
   <p>
    — Hja, tak je, ale teraz nemožno. Teraz je vojna. Ak sa vám nepáči, nemusíte. Veď to
         pozdejšie predám ešte drahšie, — a už skladal tovar zasa do hŕbky. — Maks, odlož to zasa na
         svoje miesto.
   </p>
   <p>
    — Spusťte aspoň niečo.
   </p>
   <p>
    — Ani haliera, duša moja, ani haliera. O týždeň vám to nedám, ani čo mi o päť korún dáte
         viacej.
   </p>
   <p>
    — Keď už je tak… Ale by ste mi predsa mohli niečo…
   </p>
   <p>
    — Ani haliera, na moj’ dušu, a to viete, čo je duša, nič nemôžem spustiť.
   </p>
   <p>
    — Keď už nemôžte, tak mi aspoň počkajte, lebo nemám na celom bydle len dvanásť korún, a
         tie vám hneď zaplatím.
   </p>
   <p>
    — Veľmi vďačne by som vám, ale viete, je vojna, ľudia sme smrteľní, mne tiež treba.
         Teraz nedám na úver ani môjmu vlastnému bratovi. Keby to bolo v čas pokoja…
   </p>
   <p>
    — Ja vám to statočne zaplatím, len čo dostanem peniaze…
   </p>
   <p>
    — To ja všetko viem i vám verím, ale teraz nemôžem. Darmo je, vojna je, nemožno. Choďte
         si najprv niekde požičať a potom dostanete.
   </p>
   <p>
    S tým sobral rozhádzaný tovar a počal ho poznovu ukladať a viazať dovedna.
   </p>
   <p>
    Zahanbená Iľa vyšla von. Zastala trochu pred obchodom.
   </p>
   <p>
    — Čo si teraz počať? — myslela si. — Kam teraz? Peniaze musia byť, lebo muž mrzne…
         Pôjdem k Zuze Konôpkovej. Suseda mi je i sa kmotráme, — rozhodla sa. — Tá mi pomôže. Má
         peniaze, veď len nedávno dostala za prasce.
   </p>
   <p>
    Konôpková práve vtedy vychodila z pitvora, keď Iľa prišla k nej.
   </p>
   <p>
    — Dobrý deň, — poklonila sa Iľa, — kdeže sa tak ponáhľaš?
   </p>
   <p>
    — Chcela som ísť do Haviarov, ušila som ich Kate kabátik, tak som ho chcela odniesť. Poď
         dnu, — a chcela sa vrátiť nazpät do izby.
   </p>
   <p>
    — Ale ak ti je na spech…
   </p>
   <p>
    — Ale čoby, to môžem i potom. Nie je malému krstnému zima? — pristúpila bližšie, aby ho
         uštipla po líčku a prihovorila sa mu. — No, či vidíš, aký buclatý, neúrečný! A líčka aké sú
         mu červené. To preto, že ho zima vyštípala. Nolen sa dnu, nebudeme tu von stáť na zime, keď
         môžeme byť v teplom.
   </p>
   <p>
    — Nie mi je na posedenie, núdza ma dohnala k tebe.
   </p>
   <p>
    — Čože sa stalo, hádam len nie niečo zlého? — spýtala sa Zuza znepokojene.
   </p>
   <p>
    — Dostala som od muža písmo, v ktorom pýta teplé šaty i niečo na jedenie. Išla som do
         obchodu, už som si bola i vybrala, ale nemám dosť peňazí a nechceli mi dať na úver, tak som
         prišla k tebe, či by si mi nepožičala osem korún. Veď by som ti ich ja onedlho vyplatila.
   </p>
   <p>
    Zuze sa tvár trochu nadĺžila, keď počula o požičaní.
   </p>
   <p>
    — Ach, keby si bola len včera prišla, — začala sa vyhovárať, — tak by som ti bola veľmi
         vďačne pomohla. Ale práve včera som si peniaze odniesla do sporiteľne, nech reku neležia
         doma po daromnici. A vieš, bolo by to hanba už dnes si ich vybrať. No, škoda! Hľa, prečo si
         včera neprišla? — vyhovárala sa, ale bolo badať na nej, že veru nie je všetko tak, ako
         hovorí.
   </p>
   <p>
    — Včera som ešte nevedela, veď som len dnes dostala písmo od neho. Čo si len počať? — a
         slzy ju zalialy.
   </p>
   <p>
    Zuze sa tiež začal nos červenieť.
   </p>
   <p>
    — Ale veď to všetko pánboh pomôže, — tešila ju a začala si zásterkou oči utierať.
   </p>
   <p>
    — Kde sa len obrátiť? — vzdychla si Iľa. — Myslela som si, že mi ty pomôžeš.
   </p>
   <p>
    — Veď ja by som ti veľmi rada, ale keď nemám. Keby si bola len včera ráno…
   </p>
   <p>
    — Veď je nič, keď nemôžeš, tak nemôžeš. Odpusť, že som ťa unúvala. Sbohom! — a poberala
         sa ďalej.
   </p>
   <p>
    Z posledných slov Iliných Zuza vybadala, že si Iľa ťažká na ňu. To ju znepokojilo.
         Prišlo jej na um, ako sa síde najbližšie s kmotrou, ani jej nebude smieť pozrieť do očú.
         Predsa jej je kmotra. A teraz z tohoto bude hnev. Čo si pomyslí svet o nej i kmotor, ak mu
         pánboh pomôže z vojny.
   </p>
   <p>
    — Počkajže, kmotra, — zavolala za odchádzajúcou. — Veďže nebež tak. Vráť sa. Veď to
         nielen tak. Poď dnu ko mne, hádam len niečo bude. Veď vieš, že i mne nekypí z hrnca.
   </p>
   <p>
    Iľa zastala, váhala, či sa má vrátiť a či nie. Cítila sa urazenou odbitím kmotriným.
   </p>
   <p>
    Zuza zľakla sa hnevu i prikročila k nej.
   </p>
   <p>
    — Len poď, čo, veď sa už akosi zaobídeme. Čo by si mala po iných, — hovorila už teplým,
         srdečným hlasom.
   </p>
   <p>
    Prívetivosť Zuzina a potom i pocit dosiahnuť cieľa, že nebude musieť už inde prosiť, ju
         uspokojily.
   </p>
   <p>
    — Ach, ďakujem ti. Veď sa ja pousilujem čím skôr ti zaplatiť, — vravela už idúcky s
         kmotrou do izby.
   </p>
   <p>
    O krátku chvíľu zatým už sa Iľa ponáhľala do obchodu a ztadiaľ vrátila sa s balíkom
         teplých šiat.
   </p>
   <p>
    Cestou len tak bežky zastavila sa u kmotry Zuzy, aby jej ukázala nakúpené veci a aby
         mohla hromžením na kupca obľahčiť, že jej tak draho zarátal a nechcel jej dať ani haliera
         na úver.
   </p>
   <p>
    Doma sa hneď chytila s chuťou do balenia.
   </p>
   <p>
    Kým sniesla údenú klobásu i rezeň slaniny z komory, kým všetko pekne zabalila a plátnom
         obšila, ušlo drahne času, takže sa musela ponáhľať, aby jej balík prijali na pošte.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505613">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    V tom čase pošty maly veľmi mnoho roboty. Úradné telefony a telegramy ustavične sa
         zamieňaly. Obecenstvo, najmä ženy, ktorých mužovia alebo synovia boli na vojne, ustavične
         obliehaly poštu. Tam každá z nich mala pod pazuchou balík, ktorý odosielala svojmu na
         bojište. Osobníctvo poštové nemohlo toľkú prácu skončiť, a preto bolo veľmi netrpezlivé. S
         ľuďmi zaobchodilo nielen nevľúdne, ale i drsne. Vynikala v tom najmä jedna chudorľavá, už v
         rôčikoch úradníčka. Bola veľmi jedovatá. No jednako, ak prišli jej vyvolení, mala dosť času
         na rozhovor i na chichot, ktorý sa obyčajne potom rozliehal po neveľkej poštovej
         miestnosti.
   </p>
   <p>
    Ženy zväčša jej výbuchy zlosti nemo trpely, len odoslať svojim balík, aby tam
         nehladovali a nemrzli a aby to hladšie išlo, vďačily sa poštovému osobníctvu
         najrozličnejšími darmi, ba ešte i za každú adresu, ktorú im napísali, platily slušnú sumu.
         Týmto činom pošta z toho mala neúrečnú žatvu.
   </p>
   <p>
    Veľký zmätok medzi národom urobilo vojenské nariadenie, podľa ktorého do táboru nebolo
         slobodno viac poslať než tridsaťpäťdekagramový balíček. Ženy plakaly, hromžily, prosily,
         nadávaly, obviňovaly poštu, že je to len ona na vine, že nechcú prijať len preto, aby mohli
         panovať nad ľudom. Aby si mohly v tomto súžení pomôcť, chcely podplácať a všetko možné
         urobiť, aby len svojím drahým mohly čím viac poslať. No všetko bolo márne, lebo od
         tridsaťpäť dekagramov pošta nijakým činom nechcela väčší balík prijať.
   </p>
   <p>
    Iľa nevedela o tomto novom nariadení, a preto odniesla dosť hodný balík na poštu. Ledva
         sa prebila k oblôčku cez obecenstvo, ktoré už tam hodnú chvíľu trpezlivo čakalo.
   </p>
   <p>
    — Ani sa tak netisni, neprijmú ti ho, — zavolala na ňu jedna žena, ktorú práve bola
         nabok odsotila.
   </p>
   <p>
    Iľa sa urobila hluchou a len sa drala napred, ako by i tým chcela urýchliť príchod
         balíka na bojište.
   </p>
   <p>
    — Ale čo sa tak pchá, prečo to nestojí na svojom mieste? Ja už stojím tu od koľkého
         času, a teraz ma odtisne od kasy. Aká je to bezočivosť! — okríkol jeden už obstarný chlap
         Iľu.
   </p>
   <p>
    Konečne sa prebila ku priepravke.
   </p>
   <p>
    — Čo chcete? — spýtala sa jej poštárka.
   </p>
   <p>
    — Balík poslať mužovi.
   </p>
   <p>
    — Čo je v ňom?
   </p>
   <p>
    — Šaty i…
   </p>
   <p>
    — Ukážte ho… Veď je to celý batoh. Nemožno prijať len tridsaťpäťdekagramový balík.
   </p>
   <p>
    — Čo? — spýtala sa Iľa zarazená, ako by dobre nebola počula.
   </p>
   <p>
    — Či ste sprostá a či ste hluchá, že neviete, čo hovorím. Už som vám raz povedala, že
         nesmie byť ťažší od tridsaťpäť dekagramov.
   </p>
   <p>
    — Ale v takom malom balíčku sa temer nič nemôže poslať.
   </p>
   <p>
    — Mňa sa to netýka, taký je rozkaz. Už je to predsa do porazenia, každému sto ráz
         trúbiť.
   </p>
   <p>
    — Ale prosím vás… Muž mi zamrzne, nemá teplých šiat.
   </p>
   <p>
    — Ja zato nemôžem.
   </p>
   <p>
    — Ach, čo si len počať, hriešna duša? — a slzy ju zalialy.
   </p>
   <p>
    Poštárka len plecom pokrčila.
   </p>
   <p>
    — Čo tu stojíš? Či nevidíš, koľký svet sa tisne? A pre teba nemôžeme sa dostať napred, —
         zavolal niekto za ňou.
   </p>
   <p>
    — Prosím vás, ak máte boha pri sebe, spomôžte mi, — modlikala ďalej Iľa.
   </p>
   <p>
    — Už som vám sto ráz povedala, že nemožno. Čo ste taká neočatá. Toto je predsa len do
         porazenia s takouto háveďou! Choďte a urobte si, čo viete, ale mi dajte pokoj. Či nevidíte,
         koľko mám roboty?
   </p>
   <p>
    Iľa v zúfalstve ani nevedela, ako sa našla na ulici. Bola akoby bez seba. Muž jej bol
         ustavične na mysli. Predstavovala si ho otrhaného, vyziableho. Videla ho v duchu, ako sa
         triasol od zimy. A ona mu nemôže spomôcť.
   </p>
   <p>
    — Čo len robiť? Bože môj! Čo si len počať? — trápila ju ustavične myšlienka.
   </p>
   <p>
    — A ty ešte i teraz tu stojíš? — spytuje sa jej obstarnejšia už žena, ktorá práve vyšla
         z pošty.
   </p>
   <p>
    Ako zo sna pozerala na ňu Iľa a zatým, ako by sa bola prebudila, začala usedavo plakať.
   </p>
   <p>
    — Neplač, poď, — hovorila jej stará, — dá sa i tomu spomôcť. Všetci máme dosť. Hľa, i
         môj syn Paľo je tiež v tej nešťastnej Haliči. On nám tiež písal, aby sme mu poslali teplé
         šaty.
   </p>
   <p>
    — A či ste mu poslali, ňaňa Mara?
   </p>
   <p>
    — Ja som tiež tak bola urobila ako i ty. Všetko som bola pobalila a ani mne nevzali.
         Bohdaj by i s takými poriadkami! Ale vieš, v núdzi človeku všeličo príde na um. Tak i ja
         som si rozhútala. Dobre, keď nemožno jeden väčší balík poslať, tak budem posielať toľko po
         tridsaťpäť dekagramov, koľko bude treba. Išla som domov, povyberala som, čo som už bola
         prihotovila, odvážila som potom každý kus. Sama košeľa vážila temer dva razy toľko.
         Rozmýšľala sem, čo teraz? Hádam mi už sám pánboh dal to vnuknutie. Len ti ja vezmem
         nožničky a pekne-krásne nimi odpáram z košele rukávy. Odvážim i vidím, že keď košeľu osve a
         rukávy tiež osve zabalím, že nebudú viac vážiť, ako načim.
   </p>
   <p>
    Iľa pozorne počúvala. Ako by jej bol cent ťarchy spadol s pŕs. Tak si vydýchla. Ešte sa
         i usmiala od radosti.
   </p>
   <p>
    — Veď ale košeľu bez rukávov a zasa rukávy osve, čo si počne?
   </p>
   <p>
    — Ale si ty len blázon! Čo si počne, čo si počne? Nuž priložila som mu ešte i klbko nití
         a ihlu a nech sa tam trápi, nech si prišije, ako si bude vedieť. Neboj sa, spomôže si on
         už.
   </p>
   <p>
    — A veru máte pravdu. No, hľa, že mi to neprišlo na um. Ako mi odľahlo. Chvalabohu! —
         prichvaľovala si Iľa. — Ale odpusťte, ponáhľam sa, aby som mu mohla ešte dnes poslať, lebo
         je veľmi zúbožený, — a s tým sa pohla rýchlym krokom. — Hľa, zabudla som sa vám i poďakovať
         za poradu, — zavolala idúcky.
   </p>
   <p>
    — Nemáš za čo, dievka moja, nemáš za čo, — odvetila jej ňaňa Mara, — len tak urob, ako
         som ti povedala.
   </p>
   <p>
    — Urobím, urobím, — odvetila idúcky Iľa a ponáhľala sa domov.
   </p>
   <p>
    Tri dni jeden za druhým posielala balíky. Každý deň tri a zakaždým ešte i kartu napísala
         si mužovi s pekným pozdravením a oznámením, čo mu posiela.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2505920">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    O tri týždne pozdejšie dostala Iľa Hrudková odrazu dve dopisnice z bojišťa. Jedna bola
         písaná jej mužovým súdruhom. Oznámil jej, že jej muž padol, trafený guľkou nepriateľskou do
         čela práve v ten deň, keď prvý od nej poslaný balík dostal do ruky. Písal jej, ako ťažko
         čakal od nej šaty, a keď neprichádzaly, že už prišiel na tú myšlienku, že už nedbá oňho a
         pripomenul i to, ako sa radoval jej zásielke. A tu už večer bol hotový.
   </p>
   <p>
    Druhý list bol písaný od veliteľa stotiny a znel:
   </p>
   <p>
    „Ctená pani! So žiaľom Vám oznamujem, že Váš muž dňa… na bojišti hrdinskou smrťou padol.
         Pochovali sme ho, ako sa patrí, a hrob ozdobili sme mu jedľovými vetvami. I kríž sme mu
         postavili k hlave. Nech Vám to slúži na uspokojenie, že Váš muž bol dobrý vojak a že sme ho
         všetci radi videli. Padol za vlasť…“
   </p>
   <p>
    Načo opisovať Ilin žiaľ, ktorý prechodil v prvých chvíľach až do zúfalstva? To si vie
         každý predstaviť. Veď také niečo to z nás už mnohí zažili, alebo boli svedkami úžasného
         úderu a zničenia rodinného blaha.
   </p>
   <p>
   </p>
  </div>
 </body>
</html>
