<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2507250">
       </a>
       Zverbovaný
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <sup>
      [
      <a class="footnote" href="#ftn.id2507270" name="id2507270">
       1
      </a>
      ]
     </sup>
     Dvanásti na krčme muzikanti hrajú:
     <br/>
     to je svet ako kvet, paholci výskajú.
     <br/>
     V krčme plno ľudu — naprostriedku v tanci
     <br/>
     si pokreskávajú siedmi verbovanci,
     <br/>
     si pokreskávajú, rúčkama tľapkajú
     <br/>
     a na pekných chlapcov zboka zazerajú.
     <br/>
     Janíček, Janíček, s peknou bielou tvárou,
     <br/>
     neoddavajže sa medzi tých husárov,
     <br/>
     dajú ti dolomán za tú kabaničku —
     <br/>
     veru ťa zverbujú, na hriešnu dušičku!
     <br/>
     „Dobre je za pecou tam dakomu sedieť,
     <br/>
     neznáte, čo jeden šuhaj musí trpieť.
     <br/>
     Keď žilky ihrajú jak mušky na slnci
     <br/>
     a mysle behajú jak bublinky v hrnci,
     <br/>
     keď šuhaj junácku pesničku si spieva
     <br/>
     a do hory pustej svoje túžby vlieva,
     <br/>
     z duše a zo srdca tisne sa tajný hlas
     <br/>
     a ešte nedala žiadna skala ohlas;
     <br/>
     ešte nerozišiel spev sa po sihline,
     <br/>
     a už začne hrmieť, durkať po doline.
     <br/>
     Neznáte už, ľudia, ani znať nechcete,
     <br/>
     čo je mladý šuhaj na tom šírom svete.
     <br/>
     Otec ho bičuje, sestra ohovára,
     <br/>
     a milá ho jeho s druhými potvára.
     <br/>
     Ach, mamička moja, keď mas’ rada mala,
     <br/>
     k čomus’ ma takému do rúk lósu dala!
     <br/>
     Veďs’ ma vyložila na tento cudzí svet,
     <br/>
     ako keď zo črepa vyhodia mladý kvet;
     <br/>
     kvet ten, ktorý ľudia dosiaľ nevoňali,
     <br/>
     keď ho chcú vytrhať, načože ho siali!
     <br/>
     Ťažko to, preťažko lúčke bez dáždička,
     <br/>
     sto ráz ale ťažšie, keď moria Janíčka.
     <br/>
     Keď dáždik neprchá, aspoň rosa vlaží —
     <br/>
     parobček nič nemá, len za lepším baží.
     <br/>
     Nemá — krem na svete nádeju jedinkú,
     <br/>
     že dakedy bude mať milšiu hodinku.“
     <br/>
     Janíček za stolom sedí užialený,
     <br/>
     sedí užialený vo veľkom trápení,
     <br/>
     očičká mu plačú — líčka sa mu menia.
     <br/>
     „Och, kdeže na svete nájdem potešenia!
     <br/>
     Vari mám ísť nadol tú pšeničku kosiť?
     <br/>
     Čiže mám vojenskú šabličku si nosiť?
     <br/>
     Kosa sa na skale môže mi polámať.
     <br/>
     Šablička mi bedrá môže poomínať.“
     <br/>
     Husári nôžkami ľahko prepletajú.
     <br/>
     „To sa chlapci, to sa, čo ostrôžky majú!
     <br/>
     To sa chlapci, to sa, čo ostrôžky nosia —
     <br/>
     nie takí trhani, čo sa dievkam prosia!
     <br/>
     Pime, chlapci, pime, čo hneď čo strovíme —
     <br/>
     pán kráľ je bohatý, to všetko zaplatí!“
     <br/>
     Ostrôžky brnkajú, skleničky cengajú
     <br/>
     a komus’ na zdravie všetci pripíjajú;
     <br/>
     všetci pripíjajú — a rúčku dvíhajú —
     <br/>
     „Už si náš, Janíček!“ — radostne volajú —
     <br/>
     „Dostaneš šabličku — zelený dolomán,
     <br/>
     zvrhneš kabaničku a budeš veľký pán,
     <br/>
     budeš sa na koni jak vicišpán nosiť,
     <br/>
     a nemusíš sa viac starým babám prosiť!“
     <br/>
     Veselo je chlapcom — bystrá hrá muzika,
     <br/>
     a matka vo dverách užialená fiká:
     <br/>
     „Ťažko som ťa, horko, chlapče, dochovala,
     <br/>
     a hľa, čoho som sa, biedna, dočakala!
     <br/>
     Nazdávala som sa, budem mať tri svety,
     <br/>
     a už aj ten jeden z rúk mojich uletí!
     <br/>
     Môžem predať kone, môžem predať voly,
     <br/>
     môže hrom hneď udrieť do pustej stodoly,
     <br/>
     lebo viem, že tŕním už zarastie priedom,
     <br/>
     nesadne si iba ten vrabček na náš dom —
     <br/>
     aj to, keď ho najprv druhí došklbajú,
     <br/>
     ta pôjde, kde ani tvory nebývajú.
     <br/>
     Bude strechu ďubkať, krídelká vystierať,
     <br/>
     keď za tebou budem, Janíček, umierať.“
     <br/>
     Janík podnapitý ticho pokreskáva,
     <br/>
     milá pod oblôčkom svojho oplakáva:
     <br/>
     „Škoda, že som ja to pred časom neznala,
     <br/>
     bola by sa s tebou ani nemotkala,
     <br/>
     ani by nebola veru zazerala,
     <br/>
     kadiaľ tvoja nôžka jelenia behala.
     <br/>
     Ale by na vráta krížik napísala,
     <br/>
     pod krížik tri slová aspoň načiarala:
     <br/>
     Máš, šuhaj, tri cesty a štyri chodníčky,
     <br/>
     choď, kde sa ti páči, len nie do Haničky;
     <br/>
     ale choď chodníčkom ku bystrej vodičke,
     <br/>
     aby si zabudnul o svojej Haničke:
     <br/>
     do vodičky kukni, — je plno rybičiek,
     <br/>
     na svete širokom je viacej dievčičiek.“
     <br/>
     Ženy veľmi plačú a chlapci výskajú:
     <br/>
     „Dajže, Bože, ľuďom biednym, čo nemajú,
     <br/>
     komu treba kone, komu treba voly,
     <br/>
     a komu dievčatko ku boku po vôli;
     <br/>
     frajerečka biela treba frajerovi,
     <br/>
     šablička železná treba junákovi.
     <br/>
     Šablička ligotná ako tá zornička,
     <br/>
     na ňu sa podoprie mocná päsť Janíčka.
     <br/>
     Na ňu sa podoprie a obzrie okolo:
     <br/>
     „Či to má vždy tak byť, ako dosiaľ bolo?“
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507270" name="ftn.id2507270">
        1
       </a>
       ]
      </sup>
      Báseň prvý raz odtlačená v Nitre 1844, str. 166. — Prepis v Ps presne podľa Nitry, potom u V-1 a V-2. Prvopis tejto básne je ešte medzi českými prvotinami. Kráľ skrátil a prepracoval český koncept. Vynechal scénu strihania zverbovaného mládenca a zakončil báseň inou pointou, ktorou dostala náladu mladistvého odboja a odhodlanosti. To zodpovedá nálada medzi mládežou, ktorá vznikla po zbavení Ľ. Štúra katedry na Silvestra roku 1843. Slovenské prepracovanie vzniklo začiatkom roku 1844. Svojím charakterom nie je to balada. Vznikla totiž v období, keď ešte J. Kráľ balady nepísal, ale v období ponášok na ľudovú pieseň. Zverbovaný je zložitou ponáškou, zložitejšou ako ktorákoľvek ľudová skladba. Kráľ ju skladal ako rad ľudových piesní, spojených epickým motívom. Je to romantická folklórna kompozícia. — Lyricko-epický obraz z dedinského života. — Vlček proti originálu v Nitre si dovolil niektoré zmeny (Nitra — Vlček):
      <span class="emphasis">
       <em>
        si pokreskávajú — pokreskávajú si; Janíčok — Janíček; tam dakomu — dakomu tam; neznáte, čo jeden šuhaj misí trpeť — neznáte, čo všetko šuhaj musí trpieť; keď mas’ rada mala — keďs’ ma rada mala; sto ráz ale taššje — ale storáz ťažšie; parobčok — parobček; že dakedi buďe mať milšú hoďinku — že dakedy bude milšiu mať hodinku; a rúčku dvihajú — a rúčky dvíhajú;  ňemusíš sa vjac — nemusíš sa viacej; a uš aj ten — a už i ten; hiba — iba; vrabčok — vrabček; aj to — i to; tam — ta; je plno — plno je; je vjacej — veľa je; frajerečka bjela treba — frajerečky bielej treba; šablička železná treba — šabličky železnej treba.
       </em>
      </span>
      — Nesprávne si počínal Vlček na dvoch miestach, keď zmenil, „rúčku“ na „rúčky“ a „viacej dievčičiek“ na „veľa dievčičiek“, lebo tým zmenil významový odtieň.
     </p>
    </div>
   </div>
  </div>
 </body>
</html>
