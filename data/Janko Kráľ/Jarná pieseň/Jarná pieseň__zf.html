<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2504495">
       </a>
       Jarná pieseň
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="literallayout">
    <p>
     <br/>
     <sup>
      [
      <a class="footnote" href="#ftn.id2504516" name="id2504516">
       1
      </a>
      ]
     </sup>
     Zakukala kukulienka jarnú, čerstvú nôtu,
     <br/>
     vyvolala zas celý svet ospalý k životu.
     <br/>
     Slobody hlas mocný budí zase všetky zeme:
     <br/>
     a my chlapci podtatranskí či sedieť budeme?
     <br/>
     Tajná sila všetky hate a prekážky borí:
     <br/>
     a nás slabých majú vysmiať naše zrutné hory?
     <br/>
     <br/>
     Hýbajú sa Podtatranci, spríbuznené rody,
     <br/>
     nad Slovanstvom prebudeným svitá deň slobody.
     <br/>
     Niet krajšieho v svete mena ak’ sloboda svätá,
     <br/>
     všemohúce toto meno nikto nezahatá!
     <br/>
     Pohynuli naši bratia za to meno skazou —
     <br/>
     ale z mohýl ich vychodia zástupy víťazov.
     <br/>
     <br/>
     Hej, sloboda, krásne meno — svetu na závade!
     <br/>
     Bračekovci naši drahí, vrahovia sú všade:
     <br/>
     jeden prosto, druhý zboka, tretí v stranu inú
     <br/>
     chcejú zničiť našu drahú slovenskú rodinu.
     <br/>
     <br/>
     Zdvihol sa kúr od Dunaja, zdola oblak tmavý,
     <br/>
     smutné chýry prichádzajú o víťazoch Slávy:
     <br/>
     dolné púšťe donášajú žalostnú ozvenu —
     <br/>
     Bože milý, či si na nás celkom zapomenul?
     <br/>
     Jeden klame, druhý vraždí — samí pekelníci,
     <br/>
     a tretí sa z nás vysmieva, že sme ničomníci.
     <br/>
     <br/>
     Ej, zakukaj, kukulienka, jarnú, rezkú nôtu,
     <br/>
     vyvolaj len všetky sily slovanské k životu!
     <br/>
     A vy, bratia naši rodní, roztratení v svete,
     <br/>
     zlorečené vaše meno, keď sa nehýbete!
     <br/>
     Podajte si bratské ruky k veľkému životu —
     <br/>
     kukučka nám bude kukať novú, rezkú nôtu!
     <br/>
     (1849)
     <br/>
    </p>
   </div>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504516" name="ftn.id2504516">
        1
       </a>
       ]
      </sup>
      Prvý raz u V-1, str. 74—5. Vlček ju prevzal ako „odpis prof. Oščádala z cudzej rukopisnej zbierky“. Predpokladal o nej, že vznikla r. 1848. Podľa môjho rozboru (v cit. knihe, str. 204) vznikla na jar (v marci) r. 1849, keď sa J. K. vrátil z väzenia do Lipt. Sv. Mikuláša a začal organizovať dobrovoľníkov pre povstalecké slovenské vojsko. To potvrdzuje verš: „A my, chlapci podtatranskí, či sedieť budeme?“ Konečne, ako by bolo možno napísať v marci r. 1848 dvojveršie: „Pohynuli naši bratia…“ atď., keď ešte vtedy slovenských obetí nebolo. A vo väzení od 30. marca do konca r. 1848 vzniknúť nemohla. Inak je ona temer presným odzrkadlením situácie slovenského národného pohybu uprostred revolúcie začiatkom roku 1849 i postojom J. K. k nemu. Text je podľa V-1.
     </p>
    </div>
   </div>
  </div>
 </body>
</html>
