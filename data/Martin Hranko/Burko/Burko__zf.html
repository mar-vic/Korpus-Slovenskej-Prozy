<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e99">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Burko bol obyčajný malý psík. Prvýkrát uvidel slniečko pri veľkom stohu slamy. Tak sa
         tomu divil! Dosiaľ býval v stohu, kde voľakto vykutal veľkú dieru. Tam bola stále tma. Len
         cez otvor blikalo voľajaké svetielko.
   </p>
   <p>
    A teraz! Toľko svetla! V očkách sa mu zatemnilo a pocítil razom nepremožiteľný strach.
         Úzkosťou začal kňučať a všobalil sa rýchle do diery. Celý sa triasol. Toľko svetla! A bol
         sám!
   </p>
   <p>
    V diere si dodal odvahy. To bol jeho domov a nikto ho tam dosiaľ neznepokojoval. Každý
         kútik poznal. Bol doma. Ba keby sa teraz niekto len ukázal pred dierou, veruže by na neho
         zavrčal. A to by už niečo znamenalo. Už zavrčal aj na voľajakého kocúra. Ba aj zahavkal na
         neho, ako mamka robievajú, a kocúr veru ušiel.
   </p>
   <p>
    No tak! Len nech sa niekto odváži do diery! To veru zas na neho zahavká. Aby vedel! Veru
         tak!
   </p>
   <p>
    Položil si noštek medzi predné dlabky a uprene sa zadíval do otvoru. Len nech sa teraz
         niekto odváži! Tak zahavká, že veru!
   </p>
   <p>
    V jeho malej hlavičke sa rodil úžasný plán. Zahavká na každého, kto sa len odváži pred
         dieru. Nebude sa báť ani kohúta ani nikoho, ba ani toho veľkého, žltého kocúra nie. Len
         nech sa teraz opovážia.
   </p>
   <p>
    *
   </p>
   <p>
    Už driemal, keď sa do diery vtiahla Virga, jeho drahá mamka, ktorú by bol na svete nedal
         ani za dieru v stohu. Bola celkom utrmácaná a svalila sa bezvládne do kúta. Pravda, bola
         len obyčajný pes, ktorý nesmie ustať. Ale ona veru ustala. Celý deň zavracala ovce a
         štekala na rohatého barana. Hej, keby len toho barana na svete nebolo. Ako by bolo dobre. A
         tí ľudia! Aké sú to len divné tvory. Jej valach ju neustále hucká do toho barana, aj keď sa
         ten pokojne pasie. A keď ju baran presotí do brázdy, nejde ju brániť pred jeho ostrými
         rohmi, ale smeje sa tomu, až sa chytá za brucho. A keď už nevládze a bezvládne sa svalí na
         medzu, aby si oblízala strniskom a bodliakmi rozpichané dlabky, valach ju ešte pretiahne
         dlhým korbáčom a pri tom ešte bohopuste nadáva. Takí sú tí ľudia. A keby len nemusela
         mysleť na Burka. Chveje sa strachom, čo sa mu môže za jej neprítomnosti stať. Môže prijsť
         kohút a vyzobať mu oči, alebo mu môže prasa uhryznúť chvostík. A čo to bude potom za psa,
         keď nebude mať pekný chvostík. Žiaden valach sa potom na neho ani nepodíva. Aj psi z celého
         okolia by sa mu cez celý život posmievali, kde že stratil chvost. Veď je to najvýznačnejšia
         okrasa poriadneho psa.
   </p>
   <p>
    Takéto starosti trápily Virgu celé dni. Tak rada by sa bola aj niekoľkokrát rozbehla
         domov, aby sa podívala, čo je s jej malým Buríčkom, ale sa neodvážila. Veď by ju bol valach
         Mišo vybil. A aj za dva dni by jej nedal žrať. A keby len to! Ona by si už len našla nejaký
         suchý koštiaľ, alebo by niekde vykutala myš. Ale čo by žral Burko? Mišo by ani jemu nič
         nedal. A ona bola už suchá, že by jej mohol rebrá počítať.
   </p>
   <p>
    Teraz ležala na slame ako kus dreva. Burko sa síce krbáľal po nej, ale ona sa veru už
         nevládala hrať. Aj sa pokúsila zodvihnúť hlavu, ale utrmácané údy nepovoľovaly. Len nežne
         pokývala chvostom a oblízala Burkov malý noštek.
   </p>
   <p>
    — Virga, Virga,… tuto ne…! bolo počuť chrapľavý hlas Mišov.
   </p>
   <p>
    Do Virgy akoby bol hrom udrel. Strhla svoje boľavé údy a vytiahla sa von z diery. Pred
         dierou ju Mišo pretiahol niekoľkokrát korbáčom, až od bolesti zakvílila a utekala ku
         košiaru.
   </p>
   <p>
    — Zdochliacke psisko! Hádam ťa budem zadarmo kŕmiť…
   </p>
   <p>
    Burko už dobre poznal Mišov hlas. Aj ho už raz videl pred dierou. Je to taký divný,
         vysoký tvor, zabalený celý v takej chlpatej koži. A má len dve nohy a pod nosom sa mu kúri.
         A tie dve nohy! Aj ten zlostný kohút Rik má len dve nohy. Hádam sú všetky dvojnohé tvory
         veľmi zlé. Aj mamka sa len toho Miša boja.
   </p>
   <p>
    *
   </p>
   <p>
    Virga vošla do košiara. Bojazlive sa poobzerala po košiari, aby sa presvedčila, kde je
         baran Brc. Síce sa žiadneho barana na svete nebála, ale s jej bezvládnymi údmi by si teraz
         bol hádam aj kocúr Maťo pomohol.
   </p>
   <p>
    Skoro s posledným napätím síl zahavkala na ovce, aby ich zahnala ku strunge, popri
         ktorej ovce po jednej prechádzaly, keď ich Mišo dojil. Potom sa utiahla ku treslu a
         položila si hlavu medzi predné dlabky.
   </p>
   <p>
    Práve prichádzal Mišo s veľkou dojalnicou. Keď išiel popri nej, kopnul ju bačkorom do
         rebier. Len zastenala. Bola na to už zvyklá. S takou rozkošou by sa mu bola vrhla na stehno
         a rozcapartila toho ľudského tvora, ale nevládala a… bála sa. Tie ľudské tvory šíria okolo
         seba len samú hrôzu.
   </p>
   <p>
    Keď Mišo podojil, precedil mlieko a vyplákol dojalnicu. Potom vylial obsah na starú
         pľachovú ranicu a zahvízdal na Virgu.
   </p>
   <p>
    Ale Virga sa ani nehýbala. Mišo zahvízdal ešte raz, a keď sa nepohla, chytil dlhý korbáč
         a tak ju ním pretiahol, že jej z ucha hneď vytryskla krv.
   </p>
   <p>
    Pokúsila sa postaviť na nohy, ale znovu upadla. Mišo ju chytil za srsť a hodil ju do
         košiara medzi ovce. Ovce sa rozpŕchly, ale baran Brc sa rozohnal a dvakrát ju prirazil ku
         treslu košiara.
   </p>
   <p>
    … Už si dávno mohla zdochnúť… hundral si Mišo a šiel ku stohu pre Burka. Vytiahol ho z
         diery a priniesol ho ku košiaru. Do vody v ranici mu nalial trochu mlieka a položil ho k
         nej.
   </p>
   <p>
    Burkovi to síce veľmi nechutilo, ale bol hladný. Dnes sa ešte nemohol dostať k
         prasiatkam, aby sa s nimi o večeru rozdelil. Potom ho Mišo chytil a zaniesol ho znovu do
         diery v stohu.
   </p>
   <p>
    *
   </p>
   <p>
    Začalo byť chladno. Burko sa utiahol do kútika, že bude čakať na mamku. Bolo mu tak
         divné, že tak dlho nechodia. Vstal, zívnul si, vyhrabal si v slame malú jamku, potom sa
         dvakrát skrútil okolo seba, položil si ňufáčik medzi zadné dlabky a zadriemal.
   </p>
   <p>
    Zanedlho sa prebudil. Niekto sa štveral do diery. Čuchom pocítil, že sú to mamka. Hneď
         ho prešly všetky driemoty a vrhol sa ku vchodu. Ani na svoju jamku v diere nemyslel.
   </p>
   <p>
    Ale mamka boli tak divná. Ani sa s ním nepoihrali, len ho trošku lizli na noštek a tak
         divne skučali.
   </p>
   <p>
    Burko by sa bol ešte rád trochu poihral, ale niečo ho odstrašovalo. Utiahol sa znovu do
         svojej jamky a aj chvostík si zavrzol medzi dlabky. Ked ráno vyšiel z diery, mamky už tam
         nebolo. Čakal na ňu celý deň. K ranici, ktorú mu Mišo priniesol, sa ani nepriblížil.
         Chutilo mu len s mamkou. Ba, ani malé prasiatka ho už nebavily.
   </p>
   <p>
    Viac ju neuvidel.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e168">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Za krátku dobu Burko na mamku zapomenul. V noci mu síce niekedy bolo zima, keď sa nemal
         ku komu pritúliť, ale zvyknul si na samotu. A zvlášť vtedy, keď sa skamarátil s kocúrom
         Maťom. To bolo tak veľmi divné. Ešte pred krátkou dobou sa mu zdal byť Maťo tak veľkým
         obrom, pred ktorým v strachu utekal do diery a teraz sa ho už Maťo bojí. Ako to len môže
         byť? Maťo je so dňa na deň menší. To je divné!
   </p>
   <p>
    Chýlil sa podzim, ale Burkovi bolo celkom veselo. Keď sa po obede skláňalo slnce k
         západu a zohrialo rozmetanú slamu pri stohu, Burko mal s Maťom blažené dni. Vyhrievali sa
         na ohriatej slame a skúšali, ktorý vie dať druhému packou silnejšiu ranu prez nos. Burko
         síce vyhral, ale aj jeho ňufáčik krvácal od Maťových pazúrov. Maťa zanedlho hra omrzela a
         skúšal svoju obratnosť v chytaní myší na Burkovom chvoste. Burko sa mu odplatil tým, že na
         neho tak od pľúc zaštekal. Maťovi sa zježila na chrbte srsť a hbite zmiznul medzi konármi
         slivky. Ani sám nevedel, prečo. Ale ten psí tvor s jeho psovským vrčaním sa mu zdal byť tak
         veľmi psím tvorom.
   </p>
   <p>
    Keď sa chýlilo k večeru, Burka omrzelo stále havkanie na slivku, kde si Maťo spokojne
         vykrúcal bajúzy. Zavrčal ešte raz a potom sa pobral ku chlievu, kde Anča krmila prasce. Bol
         tam už raz s mamkou, keď ho Mišo zaniesol do dvora a veľmi sa mu to páčilo. Boly tam také
         podivuhodné tvory, že im nerozumel, a váľaly sa v blate. Ale vo válove maly dobré žrádlo a
         taká chlpatá veľká obluda ho vždy odhadzovala svojím ošklivým rypákom. Tá sa, hádam, ani
         Miša nebojí.
   </p>
   <p>
    Keď sa ku chlievu pribatolil, prasce boly so starou Kšo práve v najlepšom. Okolo nich
         behal Rik s celým štábom sliepok, ktoré hlasite kotkodákaly. Aj Burko sa pritiahol k
         válovu, ale jedno prasa ho nešetrne odhodilo čumáčikom, ba ešte mu aj do ucha zahryzlo.
         Burko len trochu zaskučal a potom zaštekal. Ale tie pažravé potvory sa nenaľakaly.
   </p>
   <p>
    Skúsil to iným spôsobom. Rýchle sa vopchal pod bachor starej Kšo a pod touto ochranou sa
         prešmykol až k samému válovu. Ale sotva ho Kšo spozorovala, odmrštila ho rypákom na
         niekoľko krokov.
   </p>
   <p>
    Burka popadla zverská zlosť. Rozbehol sa k nej a celou silou sa jej zahryzol do zadnej
         nohy. Kšo zagrúlila bolesťou, zvrtla sa, ale Burko bol už pod chlievom, kam ona za ním
         nemohla. Potom sa do samého večera neodvážil na dvor.
   </p>
   <p>
    Ale k večeru, keď bola Kšo s prascami už v chlieve, dodal si konečne odvahy. Tým skorej,
         že na drótnisku bola Anča, ku ktorej cítil voľajakú zvláštnu dôveru. Anča ho dosiaľ len
         hladkala, ba mu niekedy dala aj kúsok ovčieho syra, čo mu tak veľmi chutilo.
   </p>
   <p>
    Keď prišiel pod cielňu, tam sa už hral Maťo s voľajakým malým živočichom. Ešte niečo
         také ani nevidel.
   </p>
   <p>
    — Čo je to? — pýtal sa Maťa.
   </p>
   <p>
    — No, čo! Myš — odpovedal Maťo.
   </p>
   <p>
    Burkovi to nešlo do hlavy. Myš taká malá a Mišo taký veľký.
   </p>
   <p>
    — Tak je Mišo mamkou tej myši? — vyzvedal sa ďalej na Maťovi.
   </p>
   <p>
    — A čo ja viem! — odsekol mu Maťo, lebo musel dávať pozor, aby mu myš nevbehla niekam do
         diery.
   </p>
   <p>
    — No počkaj, veď ti Mišo dá — pohrozil mu Burko, ale Maťo mu ani len neodpovedal.
   </p>
   <p>
    Vtom prišla Anča, vzala Burka na ruky a zaniesla ho do kuchyne. Keď ho pustila na zem,
         Burko bol ako vo vytržení. Všetko mu to bolo tak neznáme. Tá veľká diera pod trúbou sporáka
         a ten teplý kožuch v nej, ach vrrr, to nebolo ani v stohu tak pohodlné.
   </p>
   <p>
    Po kožuchu sa hneď začal rozkošnícky prevaľovať. Ale nemal tam dlho pokoja. Keď počul,
         že sa Anča z kuchyne vzdialila, pobral sa na ďalšiu obchôdzku. Všetko pozorne ovoniaval,
         pri klátiku si aj nôžku zodvihol a vtiahol sa aj pod posteľ.
   </p>
   <p>
    Ale beda!!
   </p>
   <p>
    Niečo sa na neho s ohlušujúcim škrekom vyrútilo a zobalo, škriabalo ho to, až od bolesti
         plačlivo zavýjal. V úzkosti hľadal nejaké miestečko, kde by sa pred tou strašlivou,
         škriekajúcou potvorou skryl. Keď si už myslel, že je koniec jeho života, naďabil na starú
         Mišovu čižmu. Čo bola aj trochu malá, horko-ťažko sa tam zadkom vtiahol. Ale ešte ani tam
         mu nedala tá obluda pokoj. Kým len mohla, zobala mu do nošteka.
   </p>
   <p>
    Keď Burko videl, že sa pred ňou už ďalej do sáry nesprace, dal sa zo strachu na zúfalú
         sebaobranu. Keď sliepka znovu mierila, že ho v sáre zobne, rýchle ju chňapil za zobák, až
         sa jej z výložkov pustila krv.
   </p>
   <p>
    Potom už mal od nej pokoj.
   </p>
   <p>
    Ale ešte sa neodvažoval von zo sáry, kde sa cítil byť v dosť bezpečnom úkryte. Len
         kradmo nakukoval von, aby videl toho strašného netvora.
   </p>
   <p>
    Bol to veru netvor. Ešte strašnejší, ako kohút Rik, lebo toho ešte nikdy nevidel tak
         rozčuchraného. A okolo neho celá hŕba takých malých čliapkajúcich potvorčiat, ktoré sa o
         závod tiskaly pod krídla tej kvokajúcej obludy.
   </p>
   <p>
    Keď Anča vošla znovu do kuchyne, Kvok sa utiahla so svojimi čliapkajúcimi kurencami do
         najtemnejšieho kúta. Burko sa už chystal von zo svojho úkrytu, ale vtom vbehol otvorenými
         dvermi do kuchyne Maťo.
   </p>
   <p>
    Akonáhle ho Kvok zbadala, vrhla sa s celou zúrivosťou na neho.
   </p>
   <p>
    Nastal krutý zápas, ktorý musela Anča zakončiť metlou.
   </p>
   <p>
    Burko sa s veľkou úctou podíval na metlu. Musí tá metla byť niečo veľmi mocného, keď sa
         jej aj Maťo aj Kvok boja. Ba či sa jej aj Mišo bojí! Musí sa mať veru pred ňou na dobrom
         pozore.
   </p>
   <p>
    Zanedlho potom vošiel do kuchyne aj Mišo. Keď zbadal, kde sa Burko schoval, vzal čižmu,
         vytriasol ho z nej a vyhodil ho pred dvere. A pritom vydával voľajaké také nepriateľské
         zvuky.
   </p>
   <p>
    Divné, skutočne divné dvojnohé tvory sú tí ľudia. Bojí sa ich aj Kvok, aj metla, ba aj
         také veľké tvory, čo majú štyri nohy ako on a vládzu utiahnuť aj voz, sa ich boja.
   </p>
   <p>
    Dnes po prvé pocítil voči Mišovi zjavnú nedôveru. Hádam by bol dostal od Anče aj kúsok
         syra, aj by bol mohol spať v tej diere pod sporákom, keby nie toho Miša.
   </p>
   <p>
    Chcel ísť do svojej diery do stohu. Ale bola už noc, tak sa bál. Ani by tam nepotrafil a
         kto vie, či by cestou nepotkal Kšo. Šiel radšej popri stene, až sa dostal pod cielňu. Tam
         sa zašobalil medzi staré povriesla a začal podriemkavať.
   </p>
   <p>
    Sotva trochu zaspal, prebudil ho švištivý vietor. Zakutal sa ešte hlbšie do povriesel a
         schúlil sa do menšieho klbka, ale nestačilo to. Sobral sa a hľadal si iné miesto. Ale
         nenašiel nič. Všade cielňou plakal mrazivý vietor, až sa kosti triasly a mrznul špik.
   </p>
   <p>
    Burko šiel na podsten, ktorá viedla do kuchyne. Ale dvere boly zavreté. Zaškriabal na
         ne… neotvorily sa. Potom plačlive zavyl… ani to nepomohlo. Ba preca! Vyšiel Mišo a praštil
         ho metlou tak, že sletel pod podsten. Mišo pri tom zas tak nepriateľsky hundral.
   </p>
   <p>
    Burko sa už neodvážil viac zavyť. A keď Mišo vošiel do kuchyne, ľahol si pred škáru
         dverí, kde si aspoň chrbát trochu ohrial.
   </p>
   <p>
    Keď sa k ránu brieždilo, nevládal sa skoro ani na nohy postaviť. Tak bol skrehlý. V noci
         sa bál vstať, aby si udržal teplo, čo si nafúkal medzi zadné labky.
   </p>
   <p>
    Sotva však pocítil pach naolejovaných bačkorov Mišových, hneď odskočil. Tie jeho
         nezvykle zapáchajúce bačkory a on… ten Mišo, čo ho v noci bil metlou!!!
   </p>
   <p>
    — Tak Buro! Do ovčínca! — tak voľajako hundral Mišo, ale Burko mu nerozumel. Chápal len
         jeho hlas.
   </p>
   <p>
    Schoval sa pod válov, kde sa včera hostila Kšo so svojimi malými prascami. Nestačilo.
         Mišo ho vytiahol za ucho a… zaniesol ho medzi ovce.
   </p>
   <p>
    Prvým činom Mišovým bolo, že ho hodil medzi ovce. Tam ho drglo voľajaké zviera do
         rebier. Druhé rebro mu prasklo o kôl, na ktorom bol veľký kameň. To veľké zviera ešte
         niekoľkokrát búšilo do kola, ale Burkovi sa nestalo nič. Chránila ho smreková koza, na
         ktorej mávajú ovce soľ. Burko kvílil a kňučal, ale Mišo sa len smial.
   </p>
   <p>
    Konečne sa dostal cez škáru. Brc sa na neho hnal, ale silné treslo ho uchránilo od
         úderu. A tak sa zdalo, že Brcovi prechádzala chuť, lebo sa utiahol medzi ovce. Mišo sa ešte
         usiloval, aby Burka nahuckal, ale ani jeden nemal chuti.
   </p>
   <p>
    Pred košiarom sa vystrel. Ale nebolo mu nič. Len v pravom rebierku ho trochu zapichlo.
         To od toho, keď ho Brc sotil na tú drevenú kozu.
   </p>
   <p>
    Trochu si to oblízal a sadol si na zadné labky. Ani ho tak nebolelo. Len sa veľmi
         preľakol. A pred búdkou stál Mišo a smial sa. To je tvor, ten Mišo! Ani Kvok, ani Brc, ba
         ani Maťo sa nesmejú, keď voľakoho bolí a… ten Mišo! On sa smeje. Hádam majú také tvory málo
         citu. Jeho mamka sa nikdy nesmiali, keď ho voľačo bolelo.
   </p>
   <p>
    Mišo vošiel do kuchyne a Burko sa udivene díval na ten podivný boží svet. Tam za stohom
         a za tým kopcom bola taká podivná guľa, do ktorej sa nemohol podívať. Hneď sa mu oči
         zalialy. A tá veľká guľa preca tak príjemne hriala. Len tak trochu si do nej zahavkal, aby
         ju neodplašil.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e265">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Minuly levné jesenné dni, nastala zima. Burko sa medzitým veľmi mnohému priučil. Už
         nebol tak voľný. Na svete najobávanejším sa stal Mišov korbáč. Do diery v stohu už viac
         nesmel, len ak ukradomky.
   </p>
   <p>
    A ako za tou dierou túžil!
   </p>
   <p>
    Pri ovčínci mu Mišo spravil malú, drevenú búdu. Pravda, bola v tej búde slama, ale v
         stohu bolo preca lepšie. A Mišo ho ani nesmel videť ďalej od ovčínca. Hneď bol po ruke
         korbáč, ktorého dotyk tak bolestne pálil.
   </p>
   <p>
    Len keď išli ovce napájať na potok, kde Mišo prerúbal sekerou ľad, bol Burko trochu na
         svobode. Zo začiatku ho Mišo vodil uviazaného na korbáči a len vtedy ho nebil, keď išiel za
         ovcami. Z toho Burko usúdil, že sa musí pridŕžať oviec, jestli nechce dostať korbáčom.
   </p>
   <p>
    Brca sa už vôbec nebál. Brc mal síce veľké, zakrútené rohy, ale bol veľmi nemotorný.
   </p>
   <p>
    A teraz nastávalo zjavné nepriateľstvo medzi Burkom a ovcami. Brc, kde len mohol, tam ho
         nabral na rohy a Burko mu to splácal už teraz dvojnásobne. Nebol viac malým, nemohúcnym
         psíčkom, ale slušným, obozretným ovčiakom. Brca vytrhal za chvost a s takou chuťou sa mu
         niekedy zahryzol do tučného stehna, že mu celý chumáč vlny ostal medzi zubami.
   </p>
   <p>
    A pre Brca začal nenávideť všetko ovčie plemeno. Nevedel, že tú zášť voči ovciam
         vypestoval v ňom Mišo, keď ho nechával v ovčínci zmlátiť Brcom a druhými ovcami.
   </p>
   <p>
    Starej Kvok nemohol vôbec zabudnúť, že ho raz tak dokaličila v kuchyni, keď sa nemohol
         pred ňou dostatočne ukryť ani v sáre. Ale teraz jej to už odplácal. Keď ho Mišo nevidel,
         obháňal ju okolo majera, dokiaľ len vládala behať. Potom ju vystriehol, kde chodí sedávať.
         Bolo to v humne vysoko na sene, kam sa nemohol dostať.
   </p>
   <p>
    Celý týždeň sa pokúšal, aby sa na seno dostal. Ale nedarilo sa mu to. Konečne po mnohých
         bezvýsledných pokusoch prišiel aj na to.
   </p>
   <p>
    Raz pozoroval Anču, ako tá s druhej strany sena stúpila na šúb, odtiaľ na bednu so
         sečkou a tak sa celkom ľahko dostala na seno.
   </p>
   <p>
    Keď Anča potichu odišla, Burko nejakú dobu ešte čakal. Potom sa pobral tou samou cestou.
         Šlo mu to celkom bez námahy. Keď už bol na sene, videl v kúte pri pilieri učupenú starú
         Kvok. Bez rozmýšľania skočil na ňu. Kvok sletela s ohromným škrekom do humna. Burko sa
         vrhol za ňou. Ani v zlosti nezbadal, že mu pôda zmizla pod nohami a skrbáľal sa pod seno.
         Nestalo sa mu však nič, lebo padol do mäkkého kosienku.
   </p>
   <p>
    Keď videl, že Kvok s naplašeným kotkodákaním vyletela dvercami z humna, vrátil sa znovu
         na seno cestou, ktorú mu ukázala Anča. Chcel si dobre obzreť miesto, aby tam niekedy Kvok
         aspoň trochu priškrtil.
   </p>
   <p>
    Ale tu sa Burko znovu niečomu podivil. Na mieste v jamke, kde sedela predtým Kvok, boly
         teraz dve malé, biele veci. Boly skoro také okrúhle, ako má Maťo hlavu. Lenže nemaly ani
         oči, ani srsť, ani nohy. Ba ani sa len nehýbaly.
   </p>
   <p>
    Burko z opatrnosti zahavkal. Nehýbaly sa. Pozorne sa dotkol jedného dlabkou. Nepohlo sa.
         Potom ich ovoňal. Maly taký pach, ako tá stará Kvok. Tak musia k sebe patriť, keď majú
         spoločný pach.
   </p>
   <p>
    Burko zodvihol chvostík a zahryzol do jedného. Niečo mu pod zubami chruplo. Odskočil.
         Ale keď sa to chrupavé nehnulo, vrátil sa a oblízal si čumáčik.
   </p>
   <p>
    Voľajako mu to začalo chutiť.
   </p>
   <p>
    Po krátkom olizovaní sa dal aj do druhého. Už dávno nemal takú hostinu. Ešte aj dlabku
         si opatrne pooblizoval.
   </p>
   <p>
    Potom veselo zaštekal do dvora. Tak veru! Aby Kvok vedela, že jej on, Burko, veru
         nezostane dlžný za ten výprask v kuchyni.
   </p>
   <p>
    Potom Burko spokojne šiel do svojej búdky pred ovčíncom. Cestou si predstavoval, ako
         bude stará Kvok zúriť, keď uvidí, ako pochodily jej kvočence.
   </p>
   <p>
    Chcel sa ešte ísť pochváliť Anče, čo vykonal, aby mu dala len kúštiček takého dobrého
         syra, ale dvere na kuchyni boly zavreté. Šiel tedy do búdky.
   </p>
   <p>
    Sotva sa niekoľkokrát skrútil okolo seba, aby si našiel pohodlné miesto, vyšla Anča a
         šla rovno do humna. V prvom okamihu chcel Burko vyskočiť, aby utekal za ňou, ale… zdržal
         sa. Mal plný žalúdok.
   </p>
   <p>
    Ale čo to…?
   </p>
   <p>
    Tá Anča začala akosi nadávať. Vyšiel aj Mišo, šiel na seno a nadával tiež.
   </p>
   <p>
    To nechápal. Čo majú Anča a Mišo do tých kvočeniec? Ale Anča ďalej vyčíňala a Mišo
         hromoval. Tak v tom preca len niečo bude. Hádam by od Miša dostal aj korbáčom, keby vedel,
         že to vykonal on. Od toho Miša by to veru vystalo za také nič. Aspoň že ho nikto nevidel.
         Tým si bol Burko istý.
   </p>
   <p>
    Nadávanie a hromovanie sa blížilo do dvora. Burko začal pociťovať strach, či sa Mišo
         nepodíva do jeho búdky. Skutočne. Mišo sa nahnul nad otvor. Burko privrel oči v úzkostlivom
         očakávaní, že ho Mišo už-už chytí za krk. Ale Mišo sa narovnal, vytiahol fajku z úst a
         zamrmlal:
   </p>
   <p>
    — To psisko to nebolo. Spí ako zdochnuté.
   </p>
   <p>
    A s tým vošiel s Ančou do kuchyne. Burkovi sa nesmierne obľahčilo. Zívnul si a spokojne
         zadriemal.
   </p>
   <p>
    *
   </p>
   <p>
    Noc mal Burko celkom spokojnú. Ani kuvik tej noci nevrieskal. Len mu bolo trochu zima.
         Malá, drevená búdka s trochou slamy ho veru dostatočne nechránila pred prudkým mrazom. Ale
         už si aj na to zvykol. Maťovi veru závidel. Ten spával na peci, alebo pod sporákom. A
         žiaden ho odtiaľ nevyháňal tak, ako jeho.
   </p>
   <p>
    Pred svitaním sa zadivil, čo je to? Ešte ani Rik nezakikirikal a Mišo už chodil po
         dvore. Burkovi sa veru z búdy na mráz nechcelo. Mišo vošiel do komory a priniesol, ako
         obyčajne, Brcovi za vahan ovsa. Len prečo tak zavčasu? — dúmal v sebe Burko.
   </p>
   <p>
    Ešte sa ani nebrieždilo, už bol Mišo oblečený, ba aj nové bačkory mal na nohách. Potom
         dala Anča Burkovi za ranicu srvátky a Mišo vyhodil z ovčínca Brca ešte s dvoma menšími
         baranmi.
   </p>
   <p>
    — Hej, Buro, tuto ne — znel dutý hlas Mišov, a Burko ani nedožral srvátku, aby nedostal
         korbáčom.
   </p>
   <p>
    Na dvore boli barani už poviazaní na jeden povraz, ktorého koniec držal Mišo v hrsti.
   </p>
   <p>
    — Buro, tuto ne, fiť!
   </p>
   <p>
    To znamenalo, že Burko mal zaháňať a štekať. A teraz sa aj dal do toho s plnou vervou,
         keď sa Brc ani len nemohol k nemu obrátiť. Brc sa síce zo začiatku trhal a metal ako
         zdivočelý, ale Burko sa mu niekoľkokrát tak zahryznul do stehna, že začal aj pokrivovať.
         Potom sa už nechal celkom pokojne viesť.
   </p>
   <p>
    Keď prišli na cestu k potoku, kde chodievali ovce napájať, tam už cestou išiel celý rad
         vozov, oviec, kráv a ľudí. Burko sa hneď dal do brechania, ale Mišovo pohrozenie ho
         umlčalo. Potom sa zdržoval tesne pri Brcovi a neodvážil sa ani muknúť. Len niekedy
         nepozorované pošklbal Brca za vlnu na rebrách.
   </p>
   <p>
    Išli dlho a dlho. Burko vôbec nechápal, prečo idú tak ďaleko z domu. Prešli aj taký
         veľmi veľký majer, kde bolo veľa domov a chlievov. Konečne zastali na takom rovnom mieste,
         kde to všetko len šumelo. Tam bolo oviec, kráv, ľudí a svíň, až hrôza prechádzala kosti.
   </p>
   <p>
    Burko sa triasol strachom, keď počul to bľačanie, kvičanie a hádanie. Túlil sa k
         bačkorám Miša. Keď chcel odbehnúť, že sa za svojím šľakom vráti domov, Mišo mu pohrozil
         korbáčom.
   </p>
   <p>
    Na ten hluk si Burko pomaly zvykol. Už ho ani cudzí ľudia, ani ovce nerušili. Len ostrý
         mráz začal dotierať aj cez hustú bundu. Burko sa už na celom tele triasol a prešľapkával na
         tenkých nôžkach. Ešte dostatočne neztvrdlé podošvy pálily dotykom rozoraného srieňa.
   </p>
   <p>
    Bol by sa už strčil pred zimou kamkoľvek, ale sa nemal kde. Bol by najradšej utekal
         domov na majer do svojej búdky, ale… Mišov korbáč! Brc si ľahol na zamrznutý sneh v svojej
         teplej bunde a pravidelne si prežúval. Nebol však ani tak veselý, ani tak výbojný, ako
         inokedy.
   </p>
   <p>
    A Burko sa so svojimi trasúcimi údmi rozhodol k niečomu, čo sám nechápal. Priblížil sa k
         Brcovi, vedľa ktorého tesne ležal druhý baran. Pritúlil sa medzi nich do zárezu. Bolo tam
         tak rozkošne teplo.
   </p>
   <p>
    Ale jeho pozornosť bola do krajnosti napnutá, kedy sa po ňom Brc oženie, aby mal pred
         jeho rohmi v každom okamihu možnosť odskoku.
   </p>
   <p>
    Ale Brc sa nehnul, len si ako zasnene prežúval. Burko sa odvážil ďalej k jeho hlave.
         Brcove oči boly ospalé, skoro smutné a od koreňov jeho rohov, tam, kde Mišo zasílil povraz,
         vymokala krv. A Brc sa zdal byť tak netečný, tak smutný.
   </p>
   <p>
    Burko sa k niečomu rozhodol. Pocítil vďačnosť preto, že ho Brc zohrial a neodsotil ho.
         Opatrne obliznul Brcovi krvavé odreniny pod rohami. Brc sa prihnul hlavou, akoby sa chcel
         poškrabať o kôl. Burko sa odvážil ďalej. Oliznul mu zahnutý ňufák a vtiahol sa medzi jeho
         predné nohy.
   </p>
   <p>
    A Brc… si položil hlavu na jeho krk a fúkal mu na brucho teplý dych.
   </p>
   <p>
    A Burko si asi zdriemnul. Hádam sa mu aj snívalo. — Hádam aj nie. Brca by už viac nikdy
         netrhal za chvost. A oni boli dosiaľ nepriateľmi na život. — Prečo? Človek Mišo ich naučil
         byť nepriateľmi. A či aj ten človek má nepriateľa?! Hádam. Ak nie iného, aspoň
         spolučloveka. A prečo? Nepriateľstvo vzniká asi zo vzájomnej odvislosti a z nepomeru moci.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e370">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Tak sa mu pekne snívalo. Tak príjemne ho Brcova bunda hriala… A Brco sebou trhnul a…
         Burka ovial mrazivý severák. Ďalej pozoroval len to, že Brca chytili dvaja chlapi, hodili
         ho na srieň, poviazali mu nohy a hodili ho do voza.
   </p>
   <p>
    Brc sa kŕčovite pometal a tak divne…, veľmi divne zabečal. Burko nevydržal. Zúrive
         zavrčal a chcel sa vrhnúť na jedného, ktorí Brca pouväzovali. Ale… tam bol Mišov korbáč.
   </p>
   <p>
    Tí ľudia potom ešte hovorili s Mišom. Potom si podali predné nohy, sadli na voz a aj s
         Brcom odišli. Burko chcel bežať za Brcom, ale Mišo sa mu pohrozil, čo už Burko dobre
         poznal.
   </p>
   <p>
    Potom prišlo ešte niekoľko takých tučných ľudí a jeden z nich si odviedol aj druhých
         dvoch baranov.
   </p>
   <p>
    Mišo si ponadhodil kabanicu, zapálil si na fajku a svinul povraz, ktorým boli barani
         poviazaní.
   </p>
   <p>
    Bolo poludnie. Burko to poznal podľa toho, že už bol ukrutne hladný. Mišo si pokojne
         pobafkával z fajky, popodhodil si kabanicu a tlačil sa pomedzi bučiaci a prežúvajúci
         dobytok. Burko trnul strachom, že mu v tej tlačenici niektoré hovädo stúpi na nohu. Ale
         preca opatrne sledoval Miša a jeho korbáč; nenávidel ich oboch, ale… bál sa ich.
   </p>
   <p>
    Po krížovej pre Burka ceste sa dostali do akéhosi šiatra. Tam bolo pohromade ľudí, koľko
         Burko ešte nikdy vo svojom živote nevidel. Ba či len jesto na svete toľko majerov. A tí
         ľudia všetci tak hulákali, spievali, smiali a hádali sa, ako keď sa na majeri sbehne všetka
         perepuť k žrádlu. A každý mal pred sebou alebo sklienku, alebo pohár a občas si z neho
         prihnul.
   </p>
   <p>
    Toto Burko už poznal. Aj Mišo si v komore niekedy prihnul a potom mával takú podivnú
         náladu.
   </p>
   <p>
    Mišo ho uviazal na korbáč a strčil ho pod lavicu. Tam sa Burko svinul na trochu slamy
         vedľa jednoho súdka. A ten súdok tak protivne smrdel, ako Mišo, keď vychádza z komory.
   </p>
   <p>
    Burko by bol hádam pokojne ležal, keby ho nebol trápil žalúdok. Vstal a skúšal, čo
         korbáč povolí. Povolil. Prešiel popod táfľu, či by nenašiel aspoň kúsok koštialika.
         Nenašiel nič.
   </p>
   <p>
    Pri druhom stole si jeden tučný človek ukrajoval z kusa slaniny, ulamoval z veľkého
         okruhu chleba a všetko toto labužnícky pchal do tučnej papule, až sa mu pri tom podkrvavené
         oči vykuľovaly.
   </p>
   <p>
    Burko si zastal pred neho, hladove sa podíval na chlieb, oblízal si pysk a potom sa
         posadil na zadné labky, ako ho to Anča učievala.
   </p>
   <p>
    — Ideš, psisko! — zahundral ten tučný človek a kopol ho do rebier.
   </p>
   <p>
    Burko sa utiahol znovu pod stôl a oblízal si miesto za lopatkou, kde ho zasiahla ťažká,
         okovaná čižma.
   </p>
   <p>
    Pod stolom naďabil na pretkanú plátenú kapsu. Bola už prázdna. Ale predsa v nej čosi
         zavoňal. Niekoľkokrát ju obišiel. Bál sa jej dotknúť. Bál. Ale hlad bol silnejší.
   </p>
   <p>
    Dlabkou opatrne rozhrnul nezaviazaný otvor a vyškrabal niečo v papieri. Bola tam
         obhryzená kôrka a kúštik kožky zo slaniny.
   </p>
   <p>
    — Psisko zdochliacke, ty mi budeš v kapse paškrtiť? — ozval sa hrozivý cudzí hlas.
   </p>
   <p>
    Burko chcel odskočiť, ale bolo pozde. Mišo už držal odstavec korbáča v ruke a siahol po
         súsedovej bakuli. Burko už vedel, čo bude nasledovať. Prudko sa trhnul a šugiar na korbáči
         povolil. Ako slepý sa hnal pomedzi nohy volov a kráv, nehľadiac na nebezpečie, že ho
         niektoré z dobytka môže kopnúť, alebo pristúpiť.
   </p>
   <p>
    Ani keď sa octnul už na hradskej, nezastavil sa. Len srazil hlavu k zemi, aby našiel
         svoj šľak.
   </p>
   <p>
    Ani mu to nedalo mnoho práce. Skoro zabrechal od radosti. Síce trochu vypáchnutý, ale
         predsa len jeho šľak. Tak sa už teraz nebál. A k Mišovi sa veru už nevráti, keď mu ani žrať
         nedá. Ani sa nevráti. Veru tak. Aby si nemyslel. Pôjde radšej k Anči. Tá mu dá srvátky a
         potom sa schová do stohu. Veru tak.
   </p>
   <p>
    Tak sa Burko tešil a sledoval svoj šľak na námestie. Tam sedela nad hrncom s uhlím taká
         veľká človečica, a ponúkala každému mimoidúcemu upečený teplý kronec.
   </p>
   <p>
    — Nože si, človek boží, kúpte tento kronček, aj dobrú jaderničku, chlebíka z krupinskej
         múky… a túto húsku som za mesiac samučičkou samou kukuričkou štopala… nože, no, už si len
         kúpte, veď ja to dnes všetko za pol ceny dávam… nože, no…
   </p>
   <p>
    Burko nechápal, prečo si to tí ľudia neberú, keď im to tá človečica takým milým hlasom
         núka.
   </p>
   <p>
    Ba veru on nebude taký blázon. Aj tak mu už slinka tečie. A šľak sa mu neztratí. Veru
         ani Anča mu ešte nikdy nedala voľačo, čo by tak rozkošne voňalo, ako ten pečený kronček.
   </p>
   <p>
    Jedným svižným skokom jej vychytil kronec z ruky. Veď ho tak milo ponúkala každému a
         nikto si ho nechcel vziať.
   </p>
   <p>
    Ale beda!!
   </p>
   <p>
    Tá človečica vyskočila, pľach s jadernicami a kroncami spadol na zamrznutú zem, hrniec s
         uhlím sa prevrhol a celým námestím sa ozývalo bohopusté nadávanie.
   </p>
   <p>
    Človečica pochytila stolček, na ktorom sedela, a utekala za Burkom, až sa jej vypasené
         brucho pod širokou zásterou nadhadzovalo.
   </p>
   <p>
    A Burko odbehol len na kúsok. Ani si k tomu nesadol a už bolo po kronci. Tak veľmi mu
         chutil! A práve si chcel sadnúť pod sochu svätého Antona, keď mu na kríže dopadol stolček,
         ktorý po ňom praštila tá rozzúrená človečica.
   </p>
   <p>
    Burko sa neobzeral, odkiaľ a prečo je to, len uháňal s nebezpečného miesta. V krížach ho
         síce trochu bolelo, ale nebolo to tak zlé. Vybehol na vysoké schody pred mestským domom a
         posadil sa tam.
   </p>
   <p>
    Odtiaľ sa mu naskytla pekná podívaná.
   </p>
   <p>
    Práve tam, kde mu tá človečica ponúkala ten chutný kronček, sa sbehli ľudia s celého
         námestia. Každý sa chytal od smiechu za brucho, len tá tučná človečica nadávala, kričala a
         rozhadzovala rukama. A niekoľko chlpatých psov utekalo na všetky strany sveta a každý si
         dačo niesol. Ten kronček, ten jadernicu, ten zas pečené stehienko z husi. A tí ľudia sa
         všetci dívali a ukazovali na neho.
   </p>
   <p>
    Burko bol z toho blázon. Dávajú mu kronec, a keď si ho vezme, hodia mu stolček do
         krížov, potom mu jedni nadávajú, druhí sa mu smejú. Veď tá človečica môže byť rada, že sa
         jej to tak chytro minulo, keď to ponúkala každému a nikto to nechcel.
   </p>
   <p>
    Preca sú tí ľudia len divné tvory!
   </p>
   <p>
    Pobral sa na námestie, aby vyhľadal svoj šľak. Pôjde radšej domov k Anči.
   </p>
   <p>
    Pod schodami ležalo dosť veľké chlpaté psisko a pchalo do seba veľkú jadernicu, ktorá sa
         mu zaiste tiež tam dostala. Akonáhle spozoroval Burka, zlostne zavrčal, nechal žrádlo a
         rozbehol sa k Burkovi.
   </p>
   <p>
    Burko sa zo začiatku trochu zľakol, ale potom zastal. Preca nebude utekať pred
         akýmkoľvek faganom. On, ktorý sa nebojí ani Brca, ani Kšo, mal by teraz utekať! Veď už raz
         zápasil aj s mladou líškou a veru že sa jej nedal. A to je už preca niečo! A pred stohom ho
         Maťo celý mesiac učil, ako treba chytiť protivníka, kde je najslabší, čo by bol aký veľký.
         A Maťo sa v tom veru vyzná. Každý pes sa ho na okolí bojí. Veru tak.
   </p>
   <p>
    Bleskurýchle zmeral odborným pohľadom silu a schopnosť svojho protivníka. Najprv sa mu
         podíval do očí, pretože každý poriadny pes posudzuje silu svojho protivníka podľa bystrosti
         zraku. Ale zrak toho psa bol veru veľmi ospalý a pohľad skoro hlúpy. Pravda, bol o mnoho
         väčší, ako Burko, ale jeho vypasené telo prezrádzalo nemotorné pohyby.
   </p>
   <p>
    Burko sa podal k nemu na dva kroky a bojovne pozdvihol chvost. Psisko sa hneď vrhlo na
         neho. Burko ho počkal až na jeden krok, potom bleskurýchle uhnul, v nasledujúcom okamihu už
         sedel svojmu protivníkovi na chrbte a jeho ostré tesáky zaviazly do tučného krku.
   </p>
   <p>
    Ale Burko preca len podceňoval svojho protivníka. Pes mal veľkú silu. Striasol sa, až
         Burko odletel na niekoľko krokov a už sa znovu hnal po ňom. Burko sa postavil na nohy, a
         keď sa pes ako val hnal na neho, v najposlednejšom okamihu si ľahol a od spodku sa mu
         chňapnul do gágora. Tento spôsob podfuku sa naučil od tej mladej líšky, keď sa bol s ňou na
         Stráni dve hodiny pasoval a musel ujsť, čo bola ona aj menšia.
   </p>
   <p>
    A skutočne! Toto mu pomohlo. Keď pocítil medzi zubami krv, prebudil sa v ňom dravec, ako
         boli voľakedy jeho predkovia. Stisol ešte a pes začal chraptive chrčať.
   </p>
   <p>
    Pustil ho. Ale sa rýchle postavil na nohy, ak by sa psisko ešte raz chcelo vrhnúť na
         neho.
   </p>
   <p>
    Nebolo treba. Pes ťažko vstal, strčil chvosť medzi nohy a s chrapotom sa odtackal.
   </p>
   <p>
    Burko sa na celom tele triasol od rozčúlenia a napätia síl. Dalo mu to preca len práce.
         Psisko malo silu. Potom si sadol ku zbytku jadernice a s chuťou ju strovil.
   </p>
   <p>
    Práve chcel vstať, keď ho niekto chytil za krk. V rozčúlení zabudol na každú opatrnosť.
         Zachrčal a vyceril tesáky, aby ich v nasledujúcom okamihu vrazil do tela svojho rušiteľa.
   </p>
   <p>
    Už chcel stisnúť, ale… pocítil pach Miša. Pustil. Počal sa triasť na celom tele. Tušil,
         čo asi môže nasledovať. Voči každému na svete by sa zo všetkých síl bránil, ale pred Mišom
         pociťoval nehorázny strach.
   </p>
   <p>
    A Mišo teraz nenadával ani nehrešil. Uviazal Burka znovu na pretrhnutý korbáč a ťahal ho
         za sebou.
   </p>
   <p>
    Prešli niekoľko ulicami popred samé krásne majere, ale Burka už netešilo nič. Hrozil sa
         toho, čo bude nasledovať od Miša. Tak hrozne sa mu zastesklo po útulnej diere v stohu a po
         Anči.
   </p>
   <p>
    Vošli zas do voľajakej kuchyne, ako aj pod tým šiatrom. A bolo tam hádam ešte viac
         hulákajúcich ľudí a neznesiteľný zápach. Tak veru nepáchne ani stará Kšo. Burko začal
         kýchať. Utiahol sa do najtemnejšieho kútika a svinul sa do klbka. A Mišo si sadol medzi
         druhých a zas pil a hulákal ako druhí.
   </p>
   <p>
    Burko sa nestaral o nič. Bol rád, že má aspoň pokoj. A nebol už ani hladný. Vymrzol a
         pasoval sa s tým tučným psiskom. Ani ten zápach ho už nerušil. Tak sa mu v teplom dobre
         zdriemlo.
   </p>
   <p>
    *
   </p>
   <p>
    Brieždilo sa. V hore bolo pusto. Stromy bez listia, nikde ani vtáčka. Všetko bolo
         pokryté silným srieňom. Medzi holými konármi stromov fičal ostrý severák.
   </p>
   <p>
    Kuvik Ňam mal špatnú noc. Za celú noc chytil len jedinkú myš a tá mala suché kosti. A čo
         je to do žalúdka poriadneho kuvika? Aj tak musel za ňou pásť do pol noci pri sene v humne,
         dokiaľ ju dostal.
   </p>
   <p>
    K ránu veru nebol v najlepšej nálade. Pobral sa ešte pred svitaním do lesa, akby sa do
         cesty naďabilo aspoň nejaké vrabčisko. Tušil, že dnes nebude páliť ostré slnko. Aspoň sa
         nemusí báť, že ho budú boleť oči.
   </p>
   <p>
    Tak sa pustil na krídla. Neletel dlho. Sadol si pri potoku na jelšu a bedlive skúmal
         breh potoka. Všade mrtvé ticho, len ten protivný vietor mu doterne čechral perie na krku.
   </p>
   <p>
    Z lesa počúval podivné zavytie. Napjal sluch. Líška je to nie a vlk tu už dávno nebol.
   </p>
   <p>
    Ba veru sa tam podíva.
   </p>
   <p>
    Rozovrel krídla a… a pátral po hore.
   </p>
   <p>
    Nemusel dlho. V lese ležal na snehu človek a pri ňom zavýjal malý pes. Sadol si na suchú
         haluz a chcelo sa mu zakuvikať.
   </p>
   <p>
    Tak zakuvikal. Odpoveďou dostal plačlivé zavytie malého psa.
   </p>
   <p>
    Mišo šiel domov. Bolo mu veselo. Už dávno sa tak dobre necítil. Zaspieval si a pohladil
         aj Burka. Všetko na svete sa mu zdalo byť tak krásnym.
   </p>
   <p>
    A Burko ho nechápave pozoroval. Čo sa s ním len stalo? Aj ho pohladil a tak divne, divne
         kričí, ako tí ľudia v tom začmudenom majeri. Tak pekne sa mu tam pri peci chrnelo, dokiaľ
         ho Mišo nechytil za krk a nezačal ho ukazovať druhým. Burko si musel sadnúť na stôl a
         dostal aj kúsok klbásky. A všetci na neho kričali a smiali sa mu. Potom ho Mišo vzal pod
         kabanicu, aj ho bozkal, a vyšli na ulicu.
   </p>
   <p>
    Burko sa už viac na Miša nehneval. Ľa, ten človek vie byť niekedy aj dobrý, lenže vtedy
         je tak divný, ako by ani rozumu nemal. Hádam, sú tie ľudské tvory tým lepšie, čím majú
         menej rozumu.
   </p>
   <p>
    Za mestom sa Mišo potknul a padol do šianca na Burka. Potom ho už viac nevzal pod
         kabanicu. Len ťažko sa postavil na nohy a spieral sa na hrubú bakuľu.
   </p>
   <p>
    Burko nechápal, čo sa to s Mišom len stalo. Chodil od šianca k šiancu a bez prestania mu
         niečo vykladal.
   </p>
   <p>
    — Buro, vieš, ale ty to nevieš. Ja som tvoj gazda a ty si pes. Ale ja som gazda, to si
         pamätaj. A takého gazdu treba pohľadať. Tuto ne! Takých baranov veru nebolo na celom
         jarmoku. Aj mäsiari to vraveli. Tuto ne!
   </p>
   <p>
    A Mišo vykladal a poučoval. Burko ho ani nepočúval, bol by býval už najradšej doma, aby
         sa mohol utiahnuť do diery v stohu.
   </p>
   <p>
    Keď prišli do lesa, tam Mišo objímal každý strom. Hádam mal dnes na svete všetko rád. Ba
         ešte si k tomu aj pospevoval.
   </p>
   <p>
    Už neboli ďaleko od domu, keď sa Mišo potknul a spadol zas. Burko čakal, že vstane, ale
         Mišo sa nedvíhal. Niekoľkokrát obehol okolo neho a zahavkal. Mišo sa ani nehnul a začal
         chrápať. Burko si sadnul k nemu a prešľapával prednými labkami. Ostrý vietor sa mu
         predieral až na samú kožu.
   </p>
   <p>
    Razom pocítil divokú úzkosť. Každý tvor tuší hroziace nebezpečie. Severák kvílil a Mišo
         nebol veru veľmi oblečený. Ani gubu nemal. Baranicu stratil niekde v hore a len kabanicou
         si prikryl hlavu. Potom sa chúlil do klbka, skrehlé ruky strčil medzi kolená a chrápal
         ďalej.
   </p>
   <p>
    Burko začal zavýjať. Ani sám nevedel prečo, ale bolo mu tak veľmi úzko. Razom počul nad
         sebou hlas kuvika Ňama. Síce ho už niekoľkokrát počul v humne, ale nikdy nie takto.
         Plačlivé kuvikanie, sprevádzané bolestným stenaním vetra, budilo príšerný dojem.
   </p>
   <p>
    Burka sa zmocnil šialený strach. Začal zúrive brechať a zavýjať, potom sa vrhol na Mišov
         bačkor a ako smyslov zbavený ho trhal, až sa Mišo prebudil. Burko však ani potom neprestal.
         Strhol mu kabanicu s hlavy, odbehol s ňou na niekoľko krokov a pustil sa do nej.
   </p>
   <p>
    Mišo vyskočil. Začal zúrive nadávať a keď videl, že Burko trhá kabanicu, popadol bakuľu
         a praštil ju za ním. Burko šťastne uhnul, a bežal smerom k domovu. Mišo zodvihol kabanicu,
         vzal bakuľu, pohrozil sa ňou Burkovi a tackal sa za ním.
   </p>
   <p>
    Práve svitalo, keď prišli na majer. Anča už bola na dvore a otvárala sliepkam kurín. Keď
         zbadala upachteného Burka, pohladila ho a zadívala sa dolu stráňou, odkiaľ sa hore kýval
         Mišo.
   </p>
   <p>
    Burko sa vkradol do kuchyne, kde bolo teplo. Na starej ranici našiel ešte zbytok zo
         svojej včerajšej srvátky a pustil sa s chuťou do nej. Hľadal ešte niečo po kuchyni, ale
         nenašiel nič. Potom si ľahol pod stôl.
   </p>
   <p>
    Jeho odpočinok však netrval dlho. Prišiel Mišo a akonáhle ho zbadal, vytiahol ho zpod
         stola a bakuľou, na ktorú sa opieral, ho mastil, kde len dosiahol. Burko zavýjal od
         bolesti, ale vyslobodiť sa nemohol. Potom ho Mišo vykopol na dvor, kde zostal ako bez
         života ležať.
   </p>
   <p>
    — Psisko zdochliacke, ty ma budeš hrýzť, ty mi budeš kabanicu trhať, zdochni, musím ťa
         zabiť.
   </p>
   <p>
    Burko sa ťažko zavliekol do stohu. Prečo ho len ten Mišo bil? Veď by bol tam zamrzol,
         keby ho nebol zobudil.
   </p>
   <p>
    Celý týždeň sa nevládal ani pohnúť z diery. Len Anča mu tam nosila srvátku a niekedy aj
         pečený krumpel.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e544">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Minulo niekoľko týždňov. Burkovi sa už kosti zahojily, ale od toho jarmoku nenávidel
         Miša. Pravda, ani predtým ho nemal rád, ale tá zášť preca len nebola taká. Vôbec sa tí
         dvaja od tej doby krajne nenávideli. Mišo mu niekedy aj celý deň nedal žrať a kde mohol,
         tam ho kopnul. A Burko mu to splácal, ako vedel. Rozprášil mu ovce, pohrýzol starú Kšo a v
         noci sa túľal po okolí. Keď mu Mišo nedal žrať, túlal sa lesom, aby si niečo sohnal. Vtedy
         mu bývalo tak voľno. Necítil nad sebou Mišov korbáč, nemusel počúvať jeho zlovestné
         hundranie a strachovať sa pred každým jeho pohybom, aby mu nedolámal rebrá.
   </p>
   <p>
    Blížilo sa jaro. Akonáhle zmizol sneh, Mišo vyhnal ovce na Báň, aby sa trochu popásly na
         suchej starine. Celá stráňa sa ozývala mekotom oviec, ktoré shľadávaly svoje malé jahnence.
         Burko šiel podľa Mišovho rozkazu spodkom popri potoku, aby sa ovce ďaleko nezatúlaly.
   </p>
   <p>
    Pri samom potoku vedľa starého vyvráteného javora Burkovi niečo prudko zarazilo nos.
         Ovoňal stopu a… zježil srsť.
   </p>
   <p>
    Pravda. Úplne čerstvá stopa líšky. A ešte ani nemôže byť ďaleko. Ba aby sa tak vrhla na
         niektoré malé jahniatko.
   </p>
   <p>
    Zúrive zabrechal a skočil medzi ovce, až sa všetky v strachu shŕkly nad stráňou okolo
         Miša.
   </p>
   <p>
    Keď prišiel k Mišovi, ten ho pretiahol korbáčom.
   </p>
   <p>
    — Ty mi budeš ešte ovce duriť, aby si…
   </p>
   <p>
    Burko nepočúval, ba ani na svoju bolesť nemyslel. Zabrechal ešte do stráne, aby Miša
         upozornil na nebezpečie, ale ten nič!
   </p>
   <p>
    Burko sa tedy utiahol a ľahol si pod smrečok. To je ale hlúpy tvor ten Mišo. Ba či sú
         všetci ľudia takí. Veď len nech sa ide podívať tam k potoku a nech si tam dobre ovonia pri
         tom strome, však potom uvidí. Ale keď je to len taký hlúpy Mišo.
   </p>
   <p>
    *
   </p>
   <p>
    Keď sa k večeru vrátili domov, Burko sa márne obšmietal okolo kuchyne. Anča nebola doma
         a nedostal nič.
   </p>
   <p>
    Posadil sa pred svoju búdku a od hladu si oblizoval len pysk. Rozmýšľal, kde by niečo
         sohnal do hladového žalúdka. Šiel za chlievy na smetisko, ale nenašiel tam nič.
   </p>
   <p>
    Na humne zakotkodákala stará Kvok. Burko vedel už dobre, čo to znamená. Bez dlhého
         váhania sa rozbehol pod humno. Neuvažoval o ničom. Trápil ho hlad. Na slame vedľa otiepky
         boly tri vajcia. Ani si k nim len nesadol. V okamihu zostaly z nich len vyprázdnené
         škrupiny.
   </p>
   <p>
    Pri hostine ani nepozoroval, že sa za pilierom objavil Mišo. V nasledujúcom okamihu mu
         už švišťal okolo hlavy ťažký dubový cepík. Burko uhnul za otiepku a chcel zmiznúť dvercami
         pomedzi nohy Mišove.
   </p>
   <p>
    Nepodarilo sa mu.
   </p>
   <p>
    Mišo ho zavrznul medzi dvere, Na viac sa už nepamätá. Len na to si ešte spomnel, že
         dostal silnú ranu papekom do hlavy.
   </p>
   <p>
    Keď sa prebral, bol tenkou svorkou priviazaný o svoju búdku pred ovčíncom. Všetko ho
         bolelo a v hlave mu hučalo. Za dva dni sa ničoho nedotknul.
   </p>
   <p>
    Potom býval každý deň uviazaný na reťazi. Mišo ho pustil len na noc, aby strážil.
   </p>
   <p>
    A Burkovi bývalo niekedy tak veľmi smutno. Keď všetko na majeri spalo a on pocítil pach
         mladej líšky, ktorý zo Stráne prinášal jarný vánok, bolo mu tak veľmi divne. Zavyl. Ale to
         vytie bolo tak bolestné, tak plačlivé.
   </p>
   <p>
    Rozbehol sa na Stráň a zavyl tak, ako dosiaľ ešte nikdy nie. Jeho hlas mrazive zapadal v
         temnom lese.
   </p>
   <p>
    Pod javorom zazrel dve ohnivé oči. Čuch mu prezradil, kto je to.
   </p>
   <p>
    Bola to ona, mladá líška.
   </p>
   <p>
    Prebudil sa v ňom dravec. Chcelo sa mu zúrive biť. Zavyl a vrhol sa na líšku. Boj bol
         krutý. Šlo o životy.
   </p>
   <p>
    K ránu, keď mesiačik zapadal, uvidel kuvik Ňam na Stráni dve telá bez života. Príšerne
         zakuvikal.
   </p>
   <p>
    Líška sa prebrala. Pri skale ležal Burko. Na nose mal zaschlú krv. Prišla k nemu a
         oblízala mu nos. Burko otvoril oči. Potom pudom sebazáchovy hnaný, ťažko sa postavil na
         nohy. Stáli tu znovu proti sebe nepriatelia. Ich zraky prezradzovaly smrteľnú zášť.
   </p>
   <p>
    Dotkli sa vzájomne nosmi, akoby merali svoje sily. A… Burko pomaly spúšťal hrozive
         pozdvihnutý chvost.
   </p>
   <p>
    Proti nemu stál spoludravec, ktorý bránil seba.
   </p>
   <p>
    Ani nevie, ako sa to stalo. Obliznul jej ostrý nos a… ona mu to vrátila.
   </p>
   <p>
    Rozišli sa. Burko šiel na majer. Ona ešte zostala a dívala sa za ním. Potom sa stratila
         medzi kružinou. Po jej odchode bolo Burkovi tak nejak divne. Na majeri nemal nikoho, len
         ovce, Miša, Anču a prasce. Aj Maťo bol taký divný tvor. Pravda, zahral sa kedy-tedy, ale
         všetko by bol chcel zožrať len sám. A tá líška Čamna! Hm, trochu ho pravda pohrýzla, ale
         ako divne sa na neho podívala, než zmizla v kružine. Tak sa veru ani Anča ešte na neho
         nepodívala a Anča je dobrá. Tá Čamna!! Len či sa s ňou ešte síde?!
   </p>
   <p>
    Ľahol si do svojej búdky. Keď Mišo vstal, chcel ho uviazať. — — Anča — — zavolal do
         kuchyne — — počuj, ten Buro je ti celý dohryzený. Len aby sa nezbesnel. Bola by ho škoda.
         Zavracia dobre. Nože mu hoď kus chleba…
   </p>
   <p>
    Anča mu skutočne priniesla celý okruh. Inokedy by ho bol Burko veru hneď spratal, ale
         dnes mu nechutilo. Bol doráňaný a… tá Čamna! Ako divne sa len na neho podívala.
   </p>
   <p>
    Celý deň sa z búdky ani nepohol. A podivné! Mišo ho dnes ani neuväzoval, ba mu priniesol
         aj za ranicu žinčice. To je divné! Vari sa ten Mišo zbláznil.
   </p>
   <p>
    — Bola by toho psiska škoda. Aj zavracať som si ho pekne naučil a v noci stráži dobre. —
   </p>
   <p>
    Burko síce nechápal, čo Mišo hovorí, ale jeho hlas bol taký, ako by to už ani nebol
         Mišov hlas. Ba ho aj pohladkal. Len čo chce? On veru nevládze dnes ovce zavracať. A nech ho
         aj zabije. Nepôjde.
   </p>
   <p>
    A podivné. Mišo ho ani dnes nevolal. Šiel s ovcami na Stráň sám.
   </p>
   <p>
    K večeru sa Burko vytiahol z búdky. Niekoľko ráz sa pretiahol. Cítil sa dosť sviežim.
         Keď zožral žinčicu a chlieb, pobral sa za Mišom na Stráň. Nedalo mu to. Hádam tam zas uvidí
         Čamnu. Tá Čamna! Len prečo sa na neho tak dívala. Ten pohľad tak nejako hrial.
   </p>
   <p>
    — Buro, tuto ne! Nože tam na ten kopec.
   </p>
   <p>
    Dnes nebol ani ten Mišov hlas tak dutý. Ale Burko na Miša dnes nemyslel.
   </p>
   <p>
    Slnko zapadlo. Ovce išly s Mišom na majer. Burko ostal v kružinách. Ľahol si pod smrek.
         Na Mišovo volanie sa ani nepohnul. Čo mu je do Miša!! Keď v kružinách nastala temná noc,
         Burko vstal. Našiel šľak Čamny. Pustil sa za ním. Čuch ho nesklame.
   </p>
   <p>
    Pred veľkým skaliskom sa naťahovala Čamna. Keď ho zbadala, vyskočila a bojovne sa proti
         nemu postavila. Burko sa utiahol za peň. Opatrne sa priblížila k nemu. Nejavil bojovnej
         nálady. Olizla mu ešte zakrvavený nos. Bolo mu tak príjemne. Prišiel pred dieru v skalisku
         a ovoňal ohryzené stehno z husi.
   </p>
   <p>
    … Vrrr, to mi nezožer. Nájdi si… zavrčala Čamna.
   </p>
   <p>
    Tá Čamna je tiež divná. Ona myslí hneď na jedlo.
   </p>
   <p>
    — Počuj, na majeri sú tučné sliepky. Ja tam pôjdem. Ale ty neštekaj, hovorila Burkovi.
         Burko neodpovedal. Čamna to chcela… tak.
   </p>
   <p>
    — A poď. Prebehneme sa po lese — volala Burka.
   </p>
   <p>
    — Hádam chytíme voľajakého ušiaka. —
   </p>
   <p>
    Burko utekal za Čamnou ako vo sne. Prebudil sa v ňom dravec. Bolo mu tak nevysloviteľne
         voľno. Predieral sa kružinami, zavýjal celkom zversky a chytal Čamnu za chundelatý chvost.
   </p>
   <p>
    V lese nechytila Čamna nič. Prišli k majeru.
   </p>
   <p>
    — Ty stoj tu a nehavkaj —
   </p>
   <p>
    Burko sa postavil na stráž. Chcelo sa mu zahavkať, ale… čo by povedala Čamna. A tá
         Čamna! Len keby sa na neho tak nedívala. V jej pohľade je niečo tak zversky hrejivého. A
         majer?! Nech si teraz Mišo brechá sám. Veď uvidí. Aj tak má len taký sprostý nos, zpod
         ktorého sa len tak protivne čmudí. Nech si teraz havká. Veru tak. A načo by aj brechal.
         Ešte by vyšiel Mišo s korbáčom.
   </p>
   <p>
    Burko kul plány, ako sa ešte Mišovi pomstí za všetko, čo od neho vytrpel. Ba! Až bude
         pásť na Stráni ovce, rozdurí mu ich a potom zas ujde za Čamnou. Budú žiť pekne pod skalou a
         voľne budú behávať po tých veľkých horách. To bude život! Burko od radosti aj trochu zavyl.
   </p>
   <p>
    Pri ňom zavrčala Čamna a položila niečo na zem.
   </p>
   <p>
    — Hlupák. Len zaštekaj, uvidíš. Ešte vyjde ten človek a buchne do nás z toho deravého
         dreva. —
   </p>
   <p>
    — Čo si to priniesla? — pýtal sa jej trochu zahanbene.
   </p>
   <p>
    — No čo! Zavoňaj. —
   </p>
   <p>
    Burko poznal, že je to zadrhnutá stará Kvok. — A ten kohút nevrieskal? —
   </p>
   <p>
    — Zadrhla som ho. A ešte som ich niekoľko podrhla a roztrhala. Zajtra to vyhodia do
         jarku a ja si preto len zabehnem. Tak poď už.
   </p>
   <p>
    Veselo utekali do lesa. Burko sa preháňal po kružinách, preskakoval kríky a bolo mu tak
         príjemne voľno, ako hádam ešte nikdy nie. Keď boli už hodne ďaleko od majera, potom si tak
         od pľúc zavyl, že sa stráne ozývaly.
   </p>
   <p>
    *
   </p>
   <p>
    Ráno bolo na majeri božie dopustenie. Jedenásť sliepok aj s kohútom roztrhaných. Anča
         nariekala a Mišo zúril ako posadlý. To sa na majeri ešte nikdy nestalo.
   </p>
   <p>
    — A kde je to psisko! Ja ho zabijem. Ani nezabrechal. Buro, Buro, tuto ne!!
   </p>
   <p>
    Ale Burka márne volali. Neprišiel ani do večera, ani na druhý deň. Na majeri bývalo
         potom v noci smutno. Len kuvik Ňam sa niekedy ozval. Mišo od tej doby spával na podstene v
         bunde s dupľovkou. To trvalo vyše týždňa.
   </p>
   <p>
    — Počuj, Anča — hovoril jedno ráno — toho Bura je veru škoda. Aj zavracal a dobre
         strážil. Kto vie, čí ešte takého dostanem. Idem na Mangútovú, ak by tam mali nejaké šteňa.
   </p>
   <p>
    *
   </p>
   <p>
    A Burko medzitým sedel pred dierou. Bol celú noc sám. Čamna odišla sama na lov a ešte sa
         nevrátila. To je divná tá Čamna. Zo začiatku sa mu ešte páčila, keď sa tak divne na neho
         podívala, ale teraz ju už nechce. Ba mu je pri nej aj voľajako úzko. Je strašne krvelačná.
         Vraždí a drhne zo samej zábavy aj vtedy, keď je nie lačná. A podkrvavené oči sa jej vtedy
         tak blyštia, že je pri nej hrôza. A už sa mu protiví žrať stále len to surové mäso. A keby
         len to! Niekedy musia s Čamnou jesť aj chrústov alebo celý deň striehnuť na nejakú
         jašteričku. A Čamna mu nikdy nedá, dokiaľ sa sama nenažerie. Tá je taká, ako ten Mišo. Ale
         tam je aspoň Anča. A tá dá. Hneď by vari išiel zpäť na majer, len keby nie toho Miša. Už sa
         včera aj tajne prikrádal k ovciam, ale sa bál.
   </p>
   <p>
    Náhle sa posadil. Akoby bol počul nejaké volanie. Skutočne. Ale… striasol sa. Bol to
         Mišov hlas. Ale znel tak divne, akoby bolestne. Burko trochu váhal, potom sa rozbehol, aby
         sa na to podíval.
   </p>
   <p>
    Nemusel dlho utekať. V hlbokom závoze sedel Mišo, držal si nohu a jajkal. Burko si sadol
         na okraj a díval sa dolu. Mišo nevstával, tak sa ho nemal čo báť. Pokúšal sa síce postaviť
         na nohy, ale vždy si znovu a znovu sadol a chytal sa za členok.
   </p>
   <p>
    Burko razom ani nevedel ako a prečo, len tak obyčajne po psovsky zahavkal. Až sa sám
         zľakol svojho hlasu. Mišo pozrel hore.
   </p>
   <p>
    — Buro, Burko, tuto ne —
   </p>
   <p>
    Burko vycítil v Mišovom hlase niečo, čo dosiaľ ešte nikdy nie. Hlas bol síce bôľny,
         stenavý, ale hrial. Burko opatrne soskočil do úvozu a posadil sa tak na dva kroky od Miša.
         Mišo mu niečo vykladal, chcel vstať, ale nemohol. To tak, ako keď išli z toho jarmoku, ale
         teraz Mišo nepáchnul. Len prečo nemôže vstať?
   </p>
   <p>
    V Burkovi sa razom prebudil vyučený pes. Zabudol na to, že bol pred krátkou dobou ešte
         divokým dravcom. Vyskočil z úvozu a pádil na majer, akoby len ráno bol odišiel. Anča ho
         prijala s radostným výkrikom a začala ho hladiť. Tak dobre mu to padlo. Aj srvátky mu hneď
         naliala na ranicu. Ale Burko sa jej ani nedotkol. Pobrechal, chytil ju za zásteru a ťahal
         ju von zo dvora. Anča len pokrútíla hlavou, ale potom sa nechala Burkom viesť. Po pol
         hodine ju doviedol k Mišovi v úvoze.
   </p>
   <p>
    — Pozri dievka moja, potkol som sa, padol som sem a vytkol som si nohu. A keby vari nie
         toho psa, hádam by som bol tu skapal…
   </p>
   <p>
    Keď Burko necítil v Mišovom hlase nepriateľský tón, prišiel celkom k nemu. A Mišo vzal
         ho na ruku a… pohladkal ho.
   </p>
   <p>
    Mišo prišiel ťažko domov, opierajúc sa na Anču. Burko ich predbehol. Napadlo mu, že musí
         strážiť. Sadol si pred dvere a zahavkal aj na straku na plote.
   </p>
   <p>
    Keď prišiel Mišo, pohladkal ho zas a tak nejak milo hovoril. A Anča mu naliala za plnú
         ranicu cmaru. To bol cmarík! Veru lepší, ako surové mäso alebo chrústi. Skoro praskol, keď
         ho pojedol. Potom behal okolo domu, po humne a havkal do všetkého.
   </p>
   <p>
    *
   </p>
   <p>
    A v noci po hore už všetko vedelo, že má majer zas bdelého strážcu.
   </p>
   <p>
   </p>
  </div>
 </body>
</html>
