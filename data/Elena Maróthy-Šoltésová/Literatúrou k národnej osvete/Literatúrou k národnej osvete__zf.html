<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522957">
       </a>
       Dozvuky k poslednému valnému zhromaždeniu Živeny
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Po rade páni múdri bývajú,“ hovorí naše príslovie, a tak bezpochyby pomyslíte si i vy,
         ktorí čítate tieto riadky. „V zhromaždení nevedela muknúť a teraz po nečase rozpisuje sa!“
   </p>
   <p>
    My, Slovenky, dobre cítime, čo nám chybí, kde nás bolí, v čom by sme si žiadali odpomoc;
         a rozmýšľame o spôsobe tej odpomoci: ale nie sme navyknuté pred četným obecenstvom
         prejavovať svoje city a myšlienky, a preto ťažko nám padne slova vynútiť zo seba. Toto nech
         slúži nám k ospravedlneniu voči tým, ktorí nás hádam obviňujú.
   </p>
   <p>
    My známe účel Živeny nielen dľa slov, ale pred očami nám je on v celej svojej hlboko
         siahajúcej dôležitosti. My, Slovenky, hlboko cítime potrebu lepšej výchovy; vieme, bolestne
         to cítime, že v mnohom sme zaostalé, čoho vinu však nám samým pripisovať bola by veľká
         nespravodlivosť. Ubezpečujeme, že mnohé naše veľké i malé chyby a všelijaké titernosti samy
         od seba spadli by z nás, keby sme mali výchovu opravdu dobrú, srdce i ducha zošľachťujúcu.
         Samo sebou rozumie sa, že tu nemienime výchovu prehnato vedeckú, akúsi študentskú, ktorá
         silno zapácha emancipáciou a vyrušuje ženu z jej prirodzeného úkolu. Tú ani zďaleka
         nežiadame si, bo ona je nepochybne viac skazonosná pre ľudskú spoločnosť než nevedomosť
         sama. My z celej duše túžime len po pravej, nám primeranej, solídnej vzdelanosti, ktorá bez
         hluku, vo všetkej skromnosti povznáša k duševnej výške; ktorá nerobí ujmu našej ženskej
         prírode, lež ju zvyšuje, zošľachťuje, pretvárajúc ženské chyby v ženské cnosti. Tu avšak
         preto nech nik nepovie, že teda ženám dostačuje akási len na cit, a nie aj na ducha
         narážajúca, len mravnú, a nie aj duševnú stranu do povahy berúca výchova: lebo to by bol
         osudný omyl. I žena má ducha rozvoja schopného, o tom nepochybuje nik; nuž by sme sa veľmi
         prehrešili proti prirodzenému zákonu, keď by sme ženského ducha ponechali samého na seba,
         aby len tak nazdarboh živil sa z kadejakých nezáživných, začasto škodných korienkov, od
         ktorých nikdy nerozvije sa, lež len krpatie. Vzdelávajme ho teda pečlive, veď on má byť
         jemným obživovateľom a spríjemniteľom domácnosti i spoločnosti. Šľachetná a pritom vzdelaná
         žena je nielen potešením, lež i silou svojho muža, bo u nej nachodí on porozumenia a
         podpory. Dobrá, rozumná a pritom vzdelaná matka je nielen láskyplnou, lež i schopnou a
         povedomou prvou učiteľkou svojich detí. Vždy je to nepríjemná, cit urážajúca skúsenosť, keď
         ináčej rozumná, dobrá a svedomitá žena v duševnom smere nedospelou zostane až do smrti, a
         preto po celý život odsúdená je znášať od svojho muža, ktorý ináčej vie si ceniť jej dobré
         vlastnosti, istú z prevahy vyplývajúcu ľahostajnosť, takmer opovržlivosť. Ešte bolestnejšie
         je, keď matka, láskyplná, svedomitá, ktorá za syna i život obetovať hotová by bola, dožije
         sa, ako jej verne a pečlivo obhajovaný miláčik, sotvaže vychodí prvú školu, už postupne
         začne sa vyklzovať spod jej vplyvu, už tratia u neho platnosť jej dobre mienené
         napomínania. Prečo to? — Preto, že syn začne pozorovať na matke obmedzené názory,
         nedostatočné pochopy, slovom, nedostatok duševnej vzdelanosti. To mimovoľne natíska mu
         povedomie, že on začína prevyšovať matku, preto neimponujú mu viac jej slová. Jemu rastú
         perute, unášajúc ho do svetov vedenia a umenia, a úbohá matka s obstrihanými, zakrnelými
         krídlami odsúdená lpieť na hrude a len odtiaľ, znízka, uneseným, obdivujúcim okom sleduje
         smelý let syna, kým on celkovite neunikne jej zraku. Ovšemže, šľachetný syn v príslušnej
         úcte a láske podrží matku, trebárs jak jednoduchou by bola — ale predsa aký rozdiel medzi
         úctou povinnosťou velenou a medzi úctou dobrovoľnou, ktorá je tu sama od seba, lebo nemožno
         jej vystať. Táto poslednejšia je nekonečne blahonosná pre obidve stránky, je prinášaná i
         prijímaná plným radostným povedomím a poznaním jej základu. Matka v každom prípade nemala
         by byť menej vzdelaná než jej syn. (Samosebou rozumie sa, že tu nemienim odbornú
         vzdelanosť, lež všeobecnú, i tú pomerom zodpovedajúc redukovanú.) Keby tento zákon stál a
         bol plnený, vtedy videli by sme, ako by sme skvitli!
   </p>
   <p>
    Vôbec tak patrí sa, aby ženy už čo ženy vzdelané boli. Nespravodlivosť je poskytovať len
         jednej, len mužskej polovici ľudského pokolenia dobrodenie vzdelanosti. Všade, v celom
         osvietenom svete dvíha sa i ženská vzdelanosť, lebo je všemožne podporovaná; len u nás na
         Slovensku nenapreduje zhola nič, nie snáď preto, že by sme my, Slovenky, boli menej nadané,
         menej vzdelaniaschopné a vzdelaniachtivé než ženy iných národov: lež preto, že všetky
         pomery, v akých žijeme v našej vlasti, nesmierne obťažujú nám prístup k nej. Podívajmeže sa
         len trochu na výchovu, akej zúčastnili sme sa my, podobne naše matky, a akú ešte dosiaľ
         požívajú i naše dcéry. Keď dcérka slovenských rodičov vychodí prvú obecnú školu, nuž z tej,
         čo by jak dobre zriadená bola, nemôže vyjsť už vzdelaná, tá je len prípravou k ďalšiemu
         vzdelávaniu sa. Potom cieľom práve tohoto dajú ju rodičia von z domu do nejakého
         dievčenského vychovávacieho ústavu. Ale práve tieto ústavy alebo terajšie vyššie dievčenské
         školy nie sú pre nás súce, lebo vonkoncom nie sú zriadené pre
    <span class="emphasis">
     <em>
      slovenské
     </em>
    </span>
    dievčatá. Tu slovenské dievča od začiatku svojho príchodu
         učí sa vedám a všetkým potrebným známostiam v dvoch cudzích rečiach, v maďarskej a
         nemeckej, prv než by rečiam týmto rozumelo. Nasledovne v ústavoch a školách tých
         slovenskému, vzdelať sa majúcemu dievčaťu
    <span class="emphasis">
     <em>
      slúži veda len za prostriedok cvičenia
            sa v reči
     </em>
    </span>
    . Takéto učenie sa je pre patričnú opravdivé mučenie sa, z ktorého
         na ďalší jej život zostane jej len nepríjemná rozpomienka a niekoľko zmútených, nejasných
         pochopov o vedách, ktoré cele poňať a v duši svojej udomácniť mala. No i horšie veci z toho
         pochádzajú. Táto cudzinská výchova vdychuje do duší mladých diev oplzlú pýchu a nadutosť,
         spojenú s opovrhovaním všetkého, čo je slovenské. Niet protivnejšieho pohľadu pre rozumného
         a vzdelaného človeka ako na Slovenku miernych darov, vyšlú z maďarskej preparandie!
    <sup>
     [
     <a class="footnote" href="#ftn.id2504451" name="id2504451">
      1
     </a>
     ]
    </sup>
    To hádzanie s nepochopenými frázami, to ľahké povznášame sa nad svojstvo, to
         metanie sa neprirodzené, tá falošná, povrchná učenosť, to všetko hlboko rozsmúti mysliaceho
         človeka, takže by si zaželal: bár bys’ bola zostala pri krbe poctivou, statočnou, bár
         nevedomou dievčinou! Takéto pokračovanie pri výchove je nesvedomitosť, je hriešny nezmysel
         a prevrátenosť, akú sotva kde inde tropia na celom svete, okrem Maďarorságu. Toto je krivda
         nad nami páchaná, v nej korení naša zaostalosť.
   </p>
   <p>
    Veď učiť sa cudzím rečiam čo rečiam je, ovšem, potrebné, menovite u nás, a je aj
         prospešné: ale na žiaden spôsob nesmie sa púhym prázdnym rečiam obetovať všetko ostatné;
         lebo že z toho neomylne nasledovala by nekonečná prázdnota duševná, nahliadne každý. Ale
         my, bohužiaľ, už akosi tak navyknutí sme
    <span class="emphasis">
     <em>
      taxovať vzdelanosť ženy podľa známosti
            cudzích rečí
     </em>
    </span>
    . My spokojní, ba prešťastní sme, keď naša dcéra, prijdúc domov z
         výchovy, vie sa dosť smelo pohybovať v spoločnosti, a nadovšetko keď vstave je produkovať
         sa plynnou nemčinou alebo maďarčinou, čo ona v povedomí svojej „vzdelanosti“ robí
    <span class="emphasis">
     <em>
      hodne ostentatívne, lebo vidí, ako žiaria pritom radosťou a hrdosťou tváre jej
            rodičov
     </em>
    </span>
    . Týmto ale nenapadne prísnejšie skúmať ďalej, či ich dcéra nadobudla
         si ozaj i pravej, základnej vzdelanosti za ten čas a za tie peniaze, ktoré mnohokrát len s
         velikou obeťou vynaložené môžu byť na ňu. Celé toto mylné detinské ponímanie tak dôležitej
         veci vyplýva zase len z neprajných pomerov, v ktorých žijeme;
    <span class="emphasis">
     <em>
      ženy iných krajín a
            národov ani netušia, ako je to dať si celé svoje vzdelanie pohltiť cudzím
            rečiam
     </em>
    </span>
    . My cítime dobre, ač nejasne, túto svoju núdzu, preto obraciame a
         zvíjame sa všelijako, aby sme si pomohli z nej. Chceme svoje deti vopred naučiť cudzím
         rečiam, aby im potom v dobe školskej výchovy nepohlcovali celý čas — lenže dajme pritom
         pozor, či nezúrime sami proti sebe. Keď by naše dcéry i vedeli maďarsky a nemecky dokonale
         a teda by schopné boli v týchto rečiach prijať základné vzdelanie, teda čo vyhrali tým ako
         Slovenky? — To, že ako také sú lebo úplne stratené, alebo aspoň valne pomýlené a odcudzené;
         lebo darmo je, pri ženských vžitie sa do cudzej pôdy vždy trvanlivejšie účinky má než pri
         mužských, ktorým tiež nie je dopriate požívať prirodzeného práva pripravovania sa k svojmu
         povolaniu v materinskej reči. Keď odnárodní sa mužský, urobí to vo väčšine prípadov zo
         špekulatívnosti, chce tým dosiahnuť isté výhody, ale jeho osobná bytosť predbežne neutrpí
         žiadnej zmeny. Ženská však odnárodní sa vtedy, keď
    <span class="emphasis">
     <em>
      najprv
     </em>
    </span>
    naberie sa
         cudzím duchom a nepovedome pozvoľna i svoju bytosť pretvorí podľa neho, nuž potom už nikam
         nechce sa jej z toho všestranného komfortu, do ktorého vžila sa náležite, späť domov do
         tvrdej chudoby. K tomu treba by bolo vrúcej nezvratnej lásky k vlastnému národu a treba by
         bolo duševnej sily, práve však toto dvoje nemožno očakávať od cudzoduchej, spotvorenej
         výchovy. Dajme ale tomu, že mnohá, ktorá i v cudzej reči prijala základné vzdelanie, predsa
         mocou vôle a rodičovského príkladu alebo i z pravej lásky k svojeti zostala by úprimnou
         Slovenkou, nuž i tá ešte len potom, po školskej výchove, ťažko a nekonečne dlho zápasiť
         musí, jestli chce, aby vzdelanosť, ktorú nadobudla si, nezostala u nej len akousi
         sviatočnou, len vtedy platnou, keď pomyslí na ňu v cudzej reči, lež aby ona presiakla celú
         jej bytosť, aby skutočne vstúpila v život. Keď takúto i pre mužov ťažkú úlohu zvaľujeme na
         plecia žien, nedivme sa potom, že v skutočnom živote tak málo príkladov máme, kde by
         prevedená bola zdarne. Preto nedajme sa mýliť, uznajme nezvratnú pravdu, že pravý úspech
         pri výchove možný je jedine vo vlastnej materinskej reči — a podľa toho zariaďme si nakoľko
         možno svoje záležitosti, toho bodu sa týkajúce.
   </p>
   <p>
    Veď, pravdaže, chceli sme už začiatok urobiť práve v tomto smere, keď pred rokmi
         založili sme si „Živenu“, spolok pre primerané vychovávanie slovenských žien: ale čože nám
         je z toho, keď s týmto svojím spolkom od začiatku nemôžeme sa tak pohybovať, ako by sme si
         priali, ako to vyžaduje tak dôležitá vec. Od rokov, čo jestvuje Živena, nie sme vstave
         založiť si jeden jediný vychovávací ústav pre naše dcéry. Prečo to? — Či sme ozaj tak
         zúbožení mravne i hmotne, žeby z nás, z celého Slovenska, nič takého nevystalo? Nie sme,
         chvála Pánu Bohu — že sme nie, cítime to dobre! Je síce pravda, že predbežne ešte
         nedostačujú naše hmotné prostriedky k založeniu dokonalého vychovávacieho ústavu; je tiež
         tak pravda, že predbežne ešte nie sme vstave vystanoviť spomedzi seba dokonalé sily učebné:
         ale toto všetko sú nie skutočné, lež len zdanlivé prekážky. Nech by len povolila tá jediná
         skutočná prekážka,
    <span class="emphasis">
     <em>
      ten ťažký tlak odhora
     </em>
    </span>
    , nuž uvidel by svet, že
         trebárs nás nie mnoho, a trebárs nie sme obsypaní darmi hmotnými, že predsa zo svojej
         chudoby hotoví boli by sme naskutku naskladať toľko, koľko je potrebné k zariadeniu ústavu.
         Ba ešte i teraz pod všetkým ťažkým tlakom nech povieme si: dajme, obetujme, ktorý čo môže
         na tento hlboko dôležitý podnik; veď v ňom odkryjeme si žriedlo novej životnej sily; z neho
         skvitne národu blahá domácnosť — a z blahej domácnosti vyplýva sila a pružnosť i navonok! —
         hovorím, nech takto privoláme si, nuž i teraz mnohí hotoví sme k obetiam. Ale my si to
         neprivoláme, lebo nedôverčivými, takmer zastrašenými robia nás naše dosavádne skúsenosti,
         menovite pri našich bývalých gymnáziách. My vraj nesmieme požívať najbližšieho práva,
         nesmieme mať vyššiu školu, v nejž by náukozdelnou rečou bola naša materinská. Tak aspoň
         opakujú nám naši mužovia, ale my — my to nikam nevieme a nemôžeme chápať! My isté sme si,
         že nežiadame čosi nepravého, že ani nechceli by sme čosi zlého. My nerozumieme sa do
         politiky, neznáme nenávisť proti iným: my len žiadame svoje sväté právo! My, Slovenky, s
         dôverou dobrého svedomia prosíme skrúšene: dajte nám lepšej, nám primeranej výchovy —
         nechceme už ďalej takto biedne živoriť! Poprajte nám k tomu cieľu vlastný vychovávací
         ústav! My nevieme pochopiť, prečo by nám ho mali nepovoliť tí, ktorí povolaní sú starať sa
         o naše blaho, a ktorí majú síce moc, ale nemajú práva k prekážkam, bo veď vystanoviť si ho
         chceme z vlastnej možnosti. Ale naši mužovia pri tom všetkom rezignovane krútia hlavami.
         Tak teda čo tu robiť? Iného nám nepozostáva, ako čakať, zase len čakať na šťastnejšiu
         chvíľu, ktorá doniesla by nám splnenie našej vrúcnej, oprávnenej žiadosti. Azdaj zunujeme
         čakanie a potom, vzdor všetkým prekážkam, započneme konať svoju povinnosť. A tak teraz i
         kým odsúdené sme k čakaniu, nehlivme netečne, ale uložme si prísne a vytrvale za povinnosť,
         aby každá slovenská rodina i každá spoločnosť spriatelených rodín so všetkými k službám nám
         stojacimi prostriedkami pestovala a pozdvihovala svojského ducha vo svojej peknej, milej,
         nehodne zanedbávanej, a predsa zdarne sa rozvíjajúcej materinskej reči. Myslím si, že za
         oboje zodpovední sme tomu, kto nám to daroval — svojmu tvorcovi. Na aký spôsob to
         prevádzať, nie mi je ešte jasné, ale premýšľajme, ktorým nám vec na srdci leží, a iste
         zošle nám Boh spásonosného svetla v podobe dobrej, životaschopnej myšlienky. Veď dobrých
         spôsobov môže byť i viac, teda účinkujme každý podľa svojho, len majme dobrú snahu, nuž
         úspech iste nevystane. Na duševnú stravu sme síce chudobní ešte, ale už na samých našich
         básnikoch máme poklady nevyčerpateľné. Učme sa ich chápať my sami, privádzajme k tomu našu
         mládež, kde je vhodné i naše deti. Do ktorej mladej duše vleje sa raz mohutná sila
         chalupkovského ducha, jemná, ušľachtilá, vnikavá Sládkovičovho a všetkých tých, na ktorých
         sme hrdí, tam nezavládne tak ľahko choroba cudzobažnosti. K tomu máme svojské časopisy,
         podporujme a čítajme ich pilno, a síce i dávno už prešlé ročníky, kto sme ich svojím časom
         nečítali. (Toto platí len o beletristických.) I české stoja nám k službám a sú nám blízke
         jak rečou, tak snahou.
   </p>
   <p>
    *
   </p>
   <p>
    V poslednom zasadnutí Živeny uzavreli sme i vydávanie kníh zábavno-poučného obsahu. Veru
         nám ich treba! Keby nám Pán Boh požehnal také, aké potrebujeme, nuž i skrze ne, aspoň
         čiastočne a indirektne, dosiahli by sme cieľa Živene vyznačeného.
   </p>
   <p>
    Nuž, teda vzdorujme temným silám, ktoré vyhášajú svetlá naše! Vzdorujme zlému princípu,
         ktorý temnou peruťou zatienil náš milý rodný kraj! Keď spolok náš odsúdený je k živoreniu,
         tedy nahraďme ho činnosťou a vplyvmi na spoločnosť a výchovu detí svojich. Kráľovstvo ženy
         je svätyňou, ktorej nesmie dotýkať sa zúrivosť politických vandalov! Proti nám nemožno
         upotrebiť barbarské prostriedky, ktorými zahubili diela mužov našich. Pestujme v domoch
         svojich čistý plameň lásky, nešpiňme krby svoje draho kúpenými otrokmi, ktorí nám za
         peniaze naše nesú do rodín jed zrady! Čo vyhnali z poradných siení, vysokých škôl, celého
         verejného života nech nájde sväté miesto na čistej hrudi, v tichom útulku slovenských
         domov!
   </p>
   <p>
    (1882)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504451" name="ftn.id2504451">
        1
       </a>
       ]
      </sup>
      <span class="emphasis">
       <em>
        z maďarskej preparandie
       </em>
      </span>
      — z maďarského učiteľského
               ústavu
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504756">
       </a>
       Úloha Živeny
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hlavný účel Živeny je pestovanie dobrej, našim pomerom primeranej výchovy dcér našich,
         prostriedkom založiť sa majúceho vychovávacieho ústavu, v ktorom mali by dcéry naše v duchu
         svojskom, v reči materinskej prijímať známosti do života potrebné. O velikej dôležitosti
         takého ústavu pre nás hovoriť netreba. Vieme i tak, že bol by on základom nášho
         najvlastnejšieho mravného a duševného žitia, a s tým spolu i nášho národného bytia, poneváč
         tým odchovali by sa pre budúcnosť ženy opravdu vzdelané, lebo vo svojskom, prirodzenom im
         duchu odchované, zošľachtené, ktoré podľa toho riadili by dom svoj, a spoločenské kruhy a
         deti svoje hneď od počiatku viedli by čo vzdelané, umné matky k poznaniu svätej,
         nespotvorenej pravdy a k zoškliveniu si živých, chlebárskych zásad terajšieho prúdu sveta —
         akonáhle z povrchnej, klamlivej podstati, na akej teraz spočíva výchova slovenských žien,
         prestúpili by sme na pravú, prirodzenú, na pevnú svojskú postať.
   </p>
   <p>
    Toto prestúpenie diať by sa malo skrze Živenu; žiaľ, že predbežne ešte nemôžeme dôjsť k
         tomu, akokoľvek je tento záujem náš oprávnený a veru — vidí Boh — nie neskromný, tým menej
         ku škode iných vedúci. Prečo to nemôžeme, vieme všetci. Na nás nie je chyba, bo zaujatosť
         je tu, mnohí vďačne by sme obetovali, čo by vec vyžadovala. Čo nás hatí, to je, že cítime,
         akonáhle dosiahli by sme prvého úspechu, bol by nám neprajnou rukou zmarený a možnosť k
         ďalším úspechom odňatá. Táto obava ujíma nám podnikavosti; dá Boh ale, že nie nadlho. Pri
         všetkých nerestiach a prekážkach iste dožijeme sa požehnaného dňa.
   </p>
   <p>
    Aby však spolok náš aj dovtedy nehlivel, chce sa pokúsiť nahradiť nám to, čo by nám
         škola poskytnúť mala, iným spôsobom, a síce vydávaním kníh poučného a zábavného obsahu.
   </p>
   <p>
    My trpíme na nedostatok našských kníh; potrebu čítania však cítime tak ako aj tí, čo
         majú toho nadostač. Z toho nasleduje, že potrebu tú kryjeme knihami cudzími, čo pod mierou
         a pri dobrom výbere nebolo by na odsúdenie; — ale my v mnohých prípadoch robíme to bez
         výberu a vo veľkej, škodnej nám miere. U nás v tomto ohľade vývodí spisba nemecká, ktorá
         bohato vyvinutá, vstave je každému dľa chuti a náklonnosti poskytnúť zábavu, pôžitok a
         poučenie, pre čo má veliké zástupy prívržencov i mimo Nemecka a upevňuje tam svojho ducha i
         svoju reč.
   </p>
   <p>
    Pravda, že v spisbe nemeckej jest mnoho krásnych, skvelých diel, ktoré čistý pôžitok
         poskytnúť, zošľachťujúco účinkovať môžu. Tým viac však jest kníh nedobrých, nezáživných,
         ktoré viac-menej škodlivo účinkujú. Je to prirodzené. Veľká spisba nemôže byť kontrolovaná,
         tam pracuje nekonečne mnoho síl, každá dľa svojho dobrozdania. Každá kvitne svojím vlastným
         kvetom, nie div, že často vyskytujú sa tam i kvety otravné, a keď aj niektoré nie sú zrovna
         otravné, ale vôňa ich je nezdravá. A najhoršie je, že dobré od škodných nie každé oko je
         vstave rozoznať. Ba práve otrava v zábavnom čítaní lahodieva našej chuti, my vyhľadávame ju
         a potom tak presiakneme ňou, že nie sme viacej vstave sprostiť sa jej. Takou otravou,
         účinkujúcou zvlášť na duševnú ústrojnosť žien, je nezdravý cit, javiaci sa v príkrom, na
         ničotách ľpejúcom citlivkárstve, v prázdnom rojčení, v neužitočnom trudení a nervóznom
         rozladení. Toto všetko vo veľkej miere zaplavuje spisbu nemeckú a iste častejšie dostáva sa
         nám do rúk než jej bezúhonné diela. A to všetko je škodné, nezdravé, lebo zapríčiňuje
         nespokojnosť so životom, nie pre skutočné jeho biedy, s ktorými každý človek statne mal by
         počítať; lež pre premrštený cit, ktorý stratil schopnosť ponímať život zo zdravej, triezvej
         jeho strany, ale hľadá v ňom uskutočnenie nemožných, nezdravých svojich snov.
   </p>
   <p>
    Nuž, majmeže sa teda na pozore, nedajme cudzote skazne vplývať na seba. Menovite chráňme
         sa takrečenej „krvavej“, senzačnej spisby, lebo tá môže mať len zlé účinky. Také dielo
         čítať vždy svedčí o nevyvinutom rozhľade a nezdravom vkuse. Zdravým umom a citom nadaný
         človek s odporom odvráti sa od čítania, ktoré, trebárs jak rafinované a v peknej rúške,
         špekuluje na temnú stranu duše jeho. My len osvedčené dobré diela zadovažujme si zo spisieb
         cudzích. Predovšetkým ale podporujme všemožne spisbu svoju. Kým z cudzobažnosti, márnivosti
         alebo nedbalosti slúžime záujmom cudzím, dotiaľ pre
    <span class="emphasis">
     <em>
      seba
     </em>
    </span>
    nenazbierame
         ničoho, čo tvoriť by mohlo náš duševný blahobyt; z čoho čerpali by sme spokojnosť vnútornú
         a pre čo vážnosti a úcty vydobyli by sme si u sveta.
   </p>
   <p>
    Preto zaiste bola by nám veľká pomoc načase, keby Živena poskytovala nám vždy dobré,
         záživné, našské čítanie; žeby sme tých málo od všednej práce slobodných chvíľ, ktoré
         venovať môžeme duševnému pôžitku, nestrávili nemilobohu čítaním hlúpych alebo zrovna
         škodných, ale aby sme mali na čítanie diela, ktoré, ovšem, zabavia, vyrazia a pôžitok
         poskytnú — ktoré ale ešte k tomu aj naďalej zanechajú dojem zošľachťujúci.
   </p>
   <p>
    Moc vplyvu zábavného čítania je vyskúsená, ako zlé spisy záhubne, tak dobré dobre
         účinkujú. Známe je, že duch vnímavý už samým čítaním dobrých spisov, i bez výučebnej
         pomoci, vstave je vyšinúť sa na vysoký stupeň duševnej vzdelanosti. Nám, ženám, práve
         školskej výučby málo sa dostáva, hľaďme teda vzdelanie svoje doplniť dobrým čítaním. Tento
         spôsob vzdelávania sa z dobrých zábavno-poučných diel je pre ženy už i preto zvlášte
         vhodný, že ním vplýva sa viac na cit než na um — a veď cit pravý, neskazený je vlastne
         dušou ženy. Ju k všetkému najprv cit vedie, um len za ním ide a stopuje ho. Poviete snáď,
         že preto tie mnohé nezriadenosti v počínaní si žien! — Možno, ale práve preto treba, aby na
         výchovu, na vzdelanie citu ženského obrátil sa zvlášte bedlivý pozor, žeby nebol náchylný k
         poblúdeniu. Žena srdca opravdu šľachetného, trebárs by i nemala vedeckého a svetského
         vzdelania, predsa omnoho vyššie stojí než iná vedecky a svetsky vzdelaná, ale cituprázdna.
         No preto i k zošľachtenému, bohatému citu ženy vzácnym prídavkom je vzdelaný um.
   </p>
   <p>
    Keďže teda pre ženy vôbec dôležitá je spisba zábavná, tým dôležitejšia je ona zvlášte
         pre nás, slovenské ženy, ktoré nemáme ani len jedinej vyššej školy. My len pomocou spisby
         môžeme sa
    <span class="emphasis">
     <em>
      slovensky
     </em>
    </span>
    vzdelávať, teda už aj preto máme ju podporovať.
   </p>
   <p>
    Spisba je výkvetom ducha ľudského; jestliže teda my, ženy slovenské, nechceme zostať
         bezduchými, nuž chápme sa práva a povolania svojho starať sa aj o spisbu, nakoľko to z nás
         vystane a nám prísluší. My tiež máme túhu po vyššom a sme duchom obdarené od Boha;
         nedajmeže teda tomuto najvyššiemu daru zakrnieť, ale pestujme ho svedomite. Najbližšou
         povinnosťou v tomto ohľade nám je,
    <span class="emphasis">
     <em>
      aby sme pilno čítali slovenské knihy a
            časopisy
     </em>
    </span>
    . Čítajme však tak, aby sme tým domáce svoje povinnosti ani za mak
         nezanedbávali, veď dá sa to tak zariadiť, aby nám popri povinnostiach vždy ešte kus času
         zbývalo k ušľachtilému vyrazeniu mysle. Čítajme i vážnejšie poučné veci, aby aj um mal
         trochu zaneprázdnenia, nie len cit a fantázia.
   </p>
   <p>
    Pamätajme, že kým mnoho nečítame vo svojej materinskej reči, dotiaľ neosvojíme si ju
         dokonale, t. j. neosvojíme si ju v jej vyššom, vytríbenom spôsobe, ale bude i naďalej, tak
         ako posiaľ zhusta bývalo, že v rozhovore slovenskom, my, ktoré rástli sme pri zvukoch
         slovenčiny, predsa nevieme nájsť pravých výrazov a chytro utečieme sa k reči cudzej,
         vpletajúc z nej slová do našej, na spôsob kocúrkovský. A tomu vyhnúť je predsa vážnou
         povinnosťou každej Slovenky. Keď už raz máme to nešťastie, že nemôžeme požívať to
         dobrodenie dôkladného školského učenia sa svojej materinskej reči, tým naliehavejšou
         povinnosťou nám je vycvičiť sa v nej a poddajnou si ju urobiť mnohým čítaním. Slovensky
         čítať, reči svojej súkromne sa učiť a v nej seba vzdelávať, to nezabráni nám nikto.
   </p>
   <p>
    Reč svoju máme od Boha,
    <sup>
     [
     <a class="footnote" href="#ftn.id2507332" name="id2507332">
      2
     </a>
     ]
    </sup>
    jemu zodpovední sme za ňu a len on sám mohol by nám ju odňať. On však nie na to
         nám ju dal, aby nám ju odňal, lež na to, aby sme si ju milovali a vzdelávali čo
         najvlastnejší poklad. A to činiť môžeme, tú možnosť chráni sám Hospodin pred nástrahami
         moci neprajnej. Použime ju teda v plnej miere, milujme, uctime a chráňme si reč svoju, čo
         zabrániť nám nik nemá moci. Keď to
    <span class="emphasis">
     <em>
      bude
     </em>
    </span>
    , nuž aj ona
    <span class="emphasis">
     <em>
      zosilnie
     </em>
    </span>
    k ďalším dielam a vymôže si ďalšie práva. Reči našej
         zovňajší nepriateľ neuškodí na rozvoji, len my sami nezapomínajme na svoje povinnosti proti
         nej. Znám námahy, akými nutno nám osvojiť si ju, keď po cudzích školách naučili nás ešte i
         myslieť v cudzej reči: no chvalabohu, znám i to, akou milou, sladkou, opravdu
         nepostrádateľnou nám je naša reč, akonáhle náležite udomácnili sme sa v nej. Ona poskytuje
         nám najjasnejšie pochopy, v nej žijeme a cítime, v nej sme doma. Pri nej každá cudzia reč
         nám je len akoby na povrchu prilepená. Materinská reč prirástla nám k srdcu, čoho
         najzrejmejším dôkazom je, že modliť sa Bohu, od srdca primlúvať sa Tvorcovi svojmu, ide nám
         jedine v nej. Keby sme nemali modliť sa v reči materinskej, nuž ani neboli by sme vstave
         modliť sa od srdca. Toto dosvedčiť mohlo by i nejedno zhavranelé srdce, ktoré zjavne
         zapiera reč, v nejž sa zrodilo, potajmo však predsa v nej vzýva Boha. Svet klamať môže, ale
         Boha chcieť klamať, to predsa bráni mu zbývajúci ešte cit.
   </p>
   <p>
    Kto teraz ešte reči našej vytýkať môže, že je chudobná, že nepohodlné konverzovať v nej,
         ten nezná ju, nepridal si chuti a trochu námahy, aby sa zdokonalil v nej. My napr. veľmi
         bedlíme, aby dcéry naše, vrátivšie sa domov z výchovy, čítali nemecké alebo maďarské knihy,
         žeby tým cvičili sa v týchto cudzích rečiach — no nenapadne nám viesť ich k tomu, aby
         cvičili a zdokonaľovali sa vo svojej materinskej reči. Hanba to pre nás, keď v mnohých
         prípadoch vlastnú reč považujeme za podriadenú a vo vyššom obcovaní inej dávame prednosť.
         Akým právom môžeme sa pre to isté sťažovať na jej neprajníkov? Naučme sa najprv my sami
         uctiť si svoju reč pred každou inou a dať jej vždy všade dôstojného miesta, nuž uctia nám
         ju aj iní. Keď všetci to činiť budeme vrelým, oddaným srdcom, potom milá reč naša, táto
         zaznaná popolka, dokonca odhalí nám ladný svoj ušľachtilý obličaj a nadchnuté budú ňou
         nielen vlastné jej deti, lež i cudzí obdivovať ju budú, a zahanbené budú tie zhavranelé jej
         deti, ktoré neverne odvrátili sa od nej.
   </p>
   <p>
    Keby všetky národy, každý svojou rečou, zaspievali hymnu, nuž hymna Slovákova zaiste
         musela by znieť najdotklivejšie, pretože pekná reč jeho od mnohých storočí je zaznávaná,
         zanedbávaná, tupená, znevažovaná a vytískaná; pretože i teraz len potajmo smie si ju Slovák
         milovať, len akoby ukradomky smie si ju pestovať — tú vznešenú svoju reč, ktorá už pred
         tisíc letmi za hodnu bola dostať svojho pomazania od prvých slovanských vierozvestov,
         svätého Cyrila a Metoda, keď títo i v nej volili si slovu božiemu učiť národy slovanské! Že
         od tých tisíc rokov, cez všetky búrlivé a jej vždy viac-menej neprajné doby nezahynula, ale
         udržala sa, to zaiste deje sa s božím láskavým pričinením — a Boh nie preto nedal jej
         zahynúť, aby do nekonečnosti živorila, ale preto, aby, dospejúc k úplnému rozvitku, voľne
         pozdvihla svoju ušľachtilú hlavu a dôstojne zaujala miesto svoje medzi rečami inými.
   </p>
   <p>
    My slávime
    <span class="emphasis">
     <em>
      tisícročnú pamiatku smrti Metodovej
     </em>
    </span>
    , nuž, že svätíme ju
         povedome a od srdca, nemôžeme lepšie dokázať, ako keď upevníme sa v úmysle: milovať,
         vzdelávať, vo vzácnosti a úcte držať od otcov zdedenú reč svoju, za ktorú pred tisíc letmi
         boje viedli a neresti podstupovali svätí bratia solúnski, prví naši učitelia vo viere
         kresťanskej a reči našej. Úmysel v skutok uviesť pričiňme sa s úprimnou, vytrvalou snahou a
         uvidíme, že Boh, ktorý dal nám reč našu, nezahanbí nás, ale popraje nám skvelého zdaru!
   </p>
   <p>
    Ten úmysel v skutok uvádzať pomôže i Živena, keď vydávať bude dobré knihy v slovenskej
         reči. Slovenské obecenstvo podporovať ju bude v tom dľa najlepšej možnosti. Nám, priateľkám
         a priateľom Živeny, nastane úloha rozširovať knihy ňou vydávané, pobádať ku kupovaniu a
         čítaniu ich.
   </p>
   <p>
    Bolo by veľmi žiadúcno, keby sme si na Slovensku, aspoň tam, kde to pomery umožňujú,
         zakladali čítacie spolky pre ženské, usporadúvali čítacie večierky a tomu podobné, aby sa
         chuť do čítania budila a aby dobrodenie čítania stalo sa prístupným i ženám a devám, ktoré
         rozličnými okolnosťami hatené, ináč nemôžu prísť k tomu.
   </p>
   <p>
    Ktoré z priateliek spisby a vzdelanosti slovenskej cítia v sebe silu a povolanie skupiť
         okolo seba peknoduché sestry k spoločnej ušľachtilej zábave a zotaveniu mysle po všednej
         lopotnej práci: nechže pokúsia sa previesť to, keď i mnohé nesnádze postavia sa im v cestu.
         Pozdvihovať ich bude pekné povedomie, že prospieť chcú vyšším záujmom pohlavia ženského a
         skrze to i záujmom národa. Čím na jednoduchších, nenútenejších osnovách sa to založí, tým
         prospešnejšie pre vec samu; lebo tým väčšia pravdepodobnosť, že ujme sa a dôjde zdaru.
   </p>
   <p>
    Nuž, účinkujme všetci dľa najlepších síl. Na odmenu, už či mravnú lebo hmotnú,
         nepočítajme, bo tak neprišli by sme ďaleko. Čo koná sa z lásky, pri tom nemyslí sa na
         odmenu. A my, ženy, predsa láskou pôsobiť máme jak v rodine, tak v národe; bo veď láska je
         hlavne výsadou ženy. A láska je mohutné hýbadlo.
   </p>
   <p>
    My, slovenské ženy, pestujme lásku k rodu, to nech je jedinou našou politikou! Chovajme
         ju samy u seba, rozširujme ju ďalej v kruhoch svojich a vštepujme ju do sŕdc synov a dcér
         svojich. Keď to podarí sa nám, nuž čo národovkyne skvele vyplníme úlohu svoju, lebo tým
         najzákladnejšie poslúžime národu.
   </p>
   <p>
    Sejme lásku — lásku žať budeme, bo k takému dielu sám Boh dá svojho požehnania!
   </p>
   <p>
    (1885)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507332" name="ftn.id2507332">
        2
       </a>
       ]
      </sup>
      <span class="emphasis">
       <em>
        Reč svoju máme od Boha
       </em>
      </span>
      — Šoltésovej časté spomínanie Boha
               neslobodno chápať len nábožensky. Pri požadovaní slobodného národného života, pri
               obnove slovenčiny je v skutočnosti vyjadrením presvedčenia o nepopierateľnom,
               prirodzenom práve každého národa na sebaurčenie.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523254">
       </a>
       List o slovenčine
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Turč. Sv. Martin 16. 1. 1897
     </em>
    </span>
   </p>
   <p>
   </p>
   <p>
    Dľa daného sľubu, i po vlastnej žiadosti, zase prichádzam so svojím slovenským slovom do
         tohoto milého nášho českého časopisu. Myslím, že žiadalo by sa predovšetkým, aby som
         napísala niečo o našom slovenskom národnom živote, menovite o nás, ženách slovenských, aký
         máme zástoj a podiel v ňom. Ale s týmto predmetom práve už zaoberá sa známa priateľka a
         znateľka Slovenska, Vilma Sokolová, omnoho zovrubnejšie, než mohla by som to ja urobiť v
         krátkom dopise. No preto ešte nezariekam sa, že dakedy nabudúce nepodám malý obraz o nás,
         ako vyzeráme pred vlastným súdom. Nateraz ale tisne sa mi do pera iný, menej vecný predmet,
         ktorý však práve v záujme toho, aby sme sa česky a slovensky oboznali a si vzájomne
         porozumeli, vyžaduje trochu pojednania a objasnenia. Je to otázka našej spisovnej
         slovenčiny a na ňu priviedli ma niektoré poznamenania ctenej pani redaktorky tohoto časopisu,
    <sup>
     [
     <a class="footnote" href="#ftn.id2523307" name="id2523307">
      3
     </a>
     ]
    </sup>
    obsažené v poslednom jej, ku mne upravenom, vzácnom mi liste. Ona, uvažujúc
         nás, Slovákov, ťažké postavenie, píše medziiným: „… Avšak věřím v konečné vítězství Vaše, a
         věřím i, odpusťte, mýlím-li se, že dosáhnete ho tím dříve, čím úžeji k nám se přimknete.
         Neodpustila jsem ještě Štúrovi a Bernolákovi, co učinili na shroucení díla, Kollárem tak,
         jak se zdálo, skalopevně budovaného. To zcela napraviti se nedá, a pokud vím, Slovač si
         úplné nápravy ani nepřeje, — ale mnohého dobrého dá se novou, jinakou vzájemností dosíci.“
    <sup>
     [
     <a class="footnote" href="#ftn.id2523342" name="id2523342">
      4
     </a>
     ]
    </sup>
   </p>
   <p>
    Tieto úprimné slová pochádzajú z vrelého, zdar československej veci nadovšetko
         žiadajúceho srdca. V nich je láska k nám, Slovákom, ale i úzkostlivá starosť, či neberieme
         sa nepravou cestou za svojím cieľom. Nevidieť dobroprajnosť týchto slov a neceniť si ju
         nemožno. Ja beriem ich ako všeobecnú mienku v Čechách u všetkých tých, ktorí po bratsky a
         po sestersky cítia oproti nám. Ale práve preto nemôžem opominúť odpovedať na ne, ako vec z
         našej strany vyžaduje.
   </p>
   <p>
    Pri uznaní a ocenení si všetkého dobrého v takomto Vašom zmýšľaní oproti nám my musíme v
         záujme obapolného úprimného dorozumenia sa na tom nastáť, aby dielo Bernolákovo a Štúrovo,
         pozdvihnutie slovenčiny na spisovnú reč u nás, už raz i u Vás bolo správnejšie, a teda
         priaznivejšie posudzované. Kto, znajúc náležite naše vnútorné i zovnútorné pomery, správne
         uhádne naše stanovisko, ten nutno uzná, že povolať domácu, korennú reč k vyššiemu zástoju
         bolo nám dielom nevyhnutým. Keby ho neboli podujali Štúr a Bernolák, neomylne boli by ho
         podujali iní. A akže by slovenčina svojím časom ozaj nebola našla žiadnych obživovateľov,
         nuž posiaľ bezpochyby u nás nebolo by už ani češtiny, ale ani slovenskej inteligencie
         vôbec. Slovenčina drepenela by u ľudu, a čeština, ako nedomáca reč, násilno bola by
         vytisnutá z uhorského územia. Slovenčina do pôdy zakorenená, z nej vyrastajúca, udrží sa v
         divom, maďarizačnom prúde; čeština, umele nadložená, bola by ním odplavená.
   </p>
   <p>
    Slovenská inteligencia vo svojom bezpríkladne utisnutom a opustenom, o všetky zovňajšie
         podmienky jestvovania obratom položení tú svoju mravnú silu, ktorou napriek mocnému
         odnárodňujúcemu úsiliu húževnato pridŕža sa svojho pôvodu, čerpá hlavne zo svojej živej, z
         ľudu vyrastajúcej reči, čo nie je prehnatým tvrdením i ľahko dá sa uveriť, keď uvážime, že
         reč je prirodzeným výrazom rúcha i celého rázu ľudu a je prostriedkom k udržaniu i ďalšiemu
         rozvíjaniu vnútorného bytu národa. Ožiť, k sebe prísť môže národ jedine svojou vlastnou
         rečou — a my sme vždy ešte len ožívajúcim národom. Preto nutno nám ako zo zovňajších, tak i
         z vnútorných ohľadov pridŕžať sa predovšetkým svojej vlastnej reči.
   </p>
   <p>
    A tak nie samovoľné, lež inštinktívnym pudom sebazachovania naložené dielo konali tí,
         ktorí slovenčinu u nás pozdvihli za spisovnú reč; komu žiadúcno je, aby slovenský národ bol
         zachovaný pre seba a pre Slovanstvo, ten nesmie ich dielo zatracovať. Ťažko a biedne, ale
         predsa udržujeme sa čo národ mocou svojej reči. Ak by sme však boli zostali pre vyššie
         potreby pri češtine, a slovenčinu len ľudu ku všednej potrebe ponechali, nuž pravdepodobne
         boli by sme českej spisbe prispeli niekoľkými spisovateľmi, ale ona nebola by mala sily v
         našich ťažkých pomeroch udržať nás ako národ. A inakšou, reálnejšou pomocou nám prispieť
         nebolo vo Vašej možnosti, ani by sa to nebolo stalo, i keby sme pri češtine boli zotrvali.
   </p>
   <p>
    My, znajúc voskrz svoje položenie, jedine takto môžeme pohliadať na túto vec, a jestli
         chcete byť spravodlivými, i Vy takto, z
    <span class="emphasis">
     <em>
      nášho
     </em>
    </span>
    stanoviska musíte na ňu
         pohliadať. Tým dokážete nám pravé bratstvo a sesterstvo a oslobodíte náš vzájomný pomer od
         dusiacej, trpkej zanevrenosti, ktorá nemôže ustúpiť, kým Vy, trebárs dobroprajne, ale
         výlučne zo svojho stanoviska, chladno a nepohnuto ponímate túto slovenskú životnú otázku.
         Až potom, keď Vy nám v tejto veci úprimne dáte za pravdu, môže medzi nami povstať tá nová,
         nenútená a iste blahodarná vzájomnosť i zjednotenie síl k dosaženiu jednakých záujmov.
   </p>
   <p>
    Jestli v budúcnosti nastúpi to, čo mnohí už teraz chcú predvídať, a proti čomu niet
         odporu ani na jednej, ani na druhej strane, že totižto Čech a Slovák, tvoriaci jednu vetvu
         v Slovanstve, spoja sa v jednu spisovnú reč (rozumie sa, až keď zrelé budú podmienky k
         tomu), nuž tej reči svieža a
    <span class="emphasis">
     <em>
      rozvitá
     </em>
    </span>
    slovenčina zaiste bude veľmi
         prospešná. Skutočne mohlo by sa povedať, že tejto samou Prozreteľnosťou určené bolo rozviť
         sa osebe už preto, poneváč bezprostredne blízka je takmer všetkým iným slovanským rečiam,
         trebárs sama je rečou maličkého národa, ktorý ani nevládze si stvoriť a udržať spisbu,
         zodpovedajúcu svojim potrebám. Ona je tá pozde narodená trinásta sestra dvanástich bratov v
         prostonárodnej pohádke, ktorá svojou prostomilosťou a zastrašiť sa nedajúcou sestrinskou
         láskou premohla nenávisť bratov, oslobodila rodinu od starej kliatby, i priviedla ju k
         láske a spokojnosti. Azdaže i slovenčina kus podobnej úlohy má pred sebou. I ona je dcérou
         veľkej, slovanskej rodiny, i ona dáva sa v službu bratom, trebárs by im snáď v zakliatom
         zámku odjedla kúsok chleba a trochu polievky. Som presvedčená, že ona časom i u Vás, v
         Čechách, prestane byť považovaná za neoprávnenú votrelkyňu a vydobyje si Vaše srdcia. Kto
         mi v tom z Vašej strany prisvedčenie neodoprie, je, domýšľam sa, zase náš drahý Heyduk,
         ktorý slovenčinu už nežno si zamiloval, i dojemnými slovami to prejavil.
   </p>
   <p>
    Toľko žiadalo sa mi povedať o tejto veci, ktorá ako mrak vznášala, čiastočne ešte i
         vznáša sa medzi Vami a nami a neodbytne vyžaduje rozjasnenia, jestli i naďalej nemáme tápať
         v nedorozumeniach. Srdečne prosím všetkých Vás, ktorí čítate tento dopis, aby ste moje
         úprimné otvorené slová tiež tak úprimne, bez trpkosti prijali, ako sú mienené a povedané.
         Keby i len trochu poslúžili k dorozumeniu medzi nami, pokladala by som sa za šťastnú.
   </p>
   <p>
    Končím tento dopis s vrelým povzdychom: Bože, daj nám sily a zhody, lásky a požehnaných
         úspechov vo všetkom spoločnom počínaní!
   </p>
   <p>
    Elena Šoltésová
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523307" name="ftn.id2523307">
        3
       </a>
       ]
      </sup>
      <span class="emphasis">
       <em>
        ctenej panej redaktorky tohoto časopisu
       </em>
      </span>
      — redaktorkou
               „Ženského světa“ bola Tereza Nováková (1853 — 1912)
     </p>
    </div>
    <div class="footnote">
     <p>
      <sup>
       [
       <a class="para" href="#id2523342" name="ftn.id2523342">
        4
       </a>
       ]
      </sup>
      Tato slova v soukromém dopisu pronesená jsou mým zcela osobním míněním; jest
               možno, ba pravděpodobno, že jiní Čechové a Češky smýšlejí jinak. Red.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504848">
       </a>
       O vplyve zábavného čítania
      </h2>
     </div>
    </div>
   </div>
   <p>
   </p>
   <p>
   </p>
   <p>
    Knihy a časopisy v našej dobe patria ku každodenným potrebám ľudí, ony sú im nevyhnutnou
         duševnou potravou. Celkom nič nečítajú už iba tí, ktorí čítať nevedia. Potreba i spotreba
         čítania rastie z roka na rok i v najnižších vrstvách ľudí, a síce nielen u národov vo
         vzdelanosti pokročilých, lež i u tých, ktoré sú ešte len v začiatkoch svojho vzdelanostného
         rozbehu. A táto chuť do čítania je potešiteľná, lebo je znakom duševnej životaschopnosti;
         ale veľmi dôležitá vec je, aby sa jej vyhovelo zdravým, záživným pokrmom, žeby duševný
         vzrast bol zdarný.
   </p>
   <p>
    My nateraz obrátime svoju pozornosť k zábavnému čítaniu, ktoré prístupné je každému,
         pretože samo núka sa svojou príjemnosťou, nevyžaduje umovú námahu a je teda
         najrozšírenejšie.
   </p>
   <p>
    Sám prostý ľud najradšej číta veci zábavné, ačpráve rád má i niečo poučného, keď sa mu
         to podá prosto a zrozumiteľne — i za politické budí sa v ňom už záujem. Ale rozhodne má
         najradšej veci zábavné, ktoré vytrhnú ho z jeho tvrdej, úbohej skutočnosti a povznesú mu
         myseľ do iného, blýskavého sveta, aby si tam pohovela v rôznych obľúbených vidinách.
         Najradšej má povesti, ktoré si sám vybájil; no tie nečíta z kníh, ale rozpráva si ich z
         podania. Avšak keď dostanú sa mu tlačené do rúk, i tak s chuťou oddáva sa do nich a väčšmi
         si ich váži. Že tie zo žiadneho ohľadu nemôžu mu byť na škodu, netreba ani pripomínať; v
         nich okrem prostej, poetickej krásy je pri všetkom detinne-naivnom pochopení vždy zdravé
         mravné zrno.
   </p>
   <p>
    No prostý ľud, od ktorého veru nemožno žiadať, aby si s rozsudkom volil, čo má čítať,
         rád počíta i všelijaké hlúpe, ba i mravne pochybné povesti
    <sup>
     [
     <a class="footnote" href="#ftn.id2504938" name="id2504938">
      5
     </a>
     ]
    </sup>
    s dvojakým titulom, len nech sú hodne fantasticko-dobrodružné a čím
         strašlivejšie. Z týchto, pravda, nevyhrá ničoho dobrého, len sa mu myseľ zamotá do
         bludných, vospustných predstáv. Ale on, práve preto, že jeho život je tak jednotvárny a
         prostý, rád ich má — tým radšej, čím sú pravdenepodobnejšie. Nie je dobré, že za takými
         lipne, ale u neho aspoň mravná škoda z nich, na šťastie, nie je veľká, jeho silná,
         nemaznavá príroda stroví ich bez značného účinku, práve zase preto, že jeho život tak
         ďaleký je tým sféram, v ktorých ony hrajú. Ľud kochá sa v nich beztoho, žeby ich na seba
         poťahoval. Ale škodné sú mu predsa, a najviac snáď tým, že zaberajú miesto a čas inému,
         užitočnejšiemu, zábavno-vzdelávateľnému čítaniu, lebo náš ľud naučil by sa vďačne i na
         takéto, keby sa mu podávalo zaujímavo. Že rád má pestré, fantastické obrazy, je pravda; ale
         tiež nechce ich mať bez hlbšieho zmyslu. I tam vyhľadáva mravnú tendenciu a vždy chce
         vidieť cnosť víťaziacu.
   </p>
   <p>
    Slovom: náš prostý ľud je veľmi uspôsobený vzdelávať sa dobrým, zábavno-poučným čítaním
         — nám teda malo by byť jednou z najprednejších povinností podávať mu ho. Keď nemôžeme sa mu
         postarať o svojské školy, postarajme sa mu aspoň o dobré svojské čítanie — toto čiastočne
         vynahradí tamtie. A keby sme mu k tomu ešte všade vedeli poslúžiť takým živým ilustrovaním
         lektúry, ako sliačanský pán farár…, žeby sme zavádzali po dedinách malé, primerané
         divadelné predstavenia, aké zavádza on, nuž by sme sa zaiste ešte my dožili radostne
         prekvapujúcich vzdelanostných úspechov u toho nášho nadaného ľudu.
   </p>
   <p>
    Za prostým ľudom prichodí mi zaznamenať deti, ktoré sú už v tom veku, že počínajú sa im
         otvárať pochopy o svete, ako takú dôležitú skupinu, ktorá dychtive ide za zábavným čítaním,
         ním kŕmi si mladučkú, vnímavú dušu a tak berie z neho mnoho potravy ku vzrastu tejto. Tu
         teda zábavné čítanie je už veľmi významné.
   </p>
   <p>
    Čo do vkusu ohľadom tohoto, prostý ľud a deti, tuším, úplne by sa zhodli, lebo prvší v
         mnohom zachoval si ešte celú detinnú prostotu vzhľadov, čisté túžby, naivné idealizovanie
         atď. Myslím, že dobré spisy pre ľud, pravda, iba zábavné, a nie snáď nejaké vedecky,
         politicky alebo práve hospodársky poučné, vyhoveli by aj deťom; a tiež naopak, dobré,
         záživné spisy pre deti vyhoveli by aj prostému ľudu. Napr. „Robinsona“ alebo iný podobný,
         pre mládež určený spis s nie menším záujmom čítal by prostý ľud, ako i tá mládež; a táto,
         navzájom, nič nečíta s takou dychtivou záľubou ako práve ľudové povesti. Tieto v svojej
         sviežej, čarovnej kráse ani nikdy nestratia svoju príťažlivosť na detskú myseľ a budú ju
         vždy silnejšie dojímať než myseľ samého ľudu, lebo tento číta ich síce tiež s úľubou, ale i
         s rozvažitosťou; dieťa avšak pohrúži sa s celou mysľou do nich, stotožňuje seba s hrdinami
         alebo hrdinkami, o ktorých číta, žije s nimi dlho ešte i v rozpomienke a — čo je hlavné —
         prijíma z čítaného tak silné dojmy, že vplývajú až na jeho charakter, zlepšujú alebo
         zhoršujú ho, podľa toho, aké sú.
   </p>
   <p>
    Tak pri deťoch bedlivo treba na to dbať, aby zo zlých alebo trebárs i len neprimeraných
         kníh nemohli zbierať mrcha potravu pre rýchlo vyvinujúcu sa dušu. Lektúra pre ne nemá byť
         prinežná a pridrobno do detských rozmerov upravená, ako to mnohí majú za primerané; ale
         práve vo veľkých, silných črtách majú sa líčiť charaktery i deje, žeby i dojem mohol byť
         silný a trváci. V našich prostonárodných povestiach hrdina vždy nájde si úlohu už hotovú a
         po nej neomylné víťazstvo i odmenu: to je primnohosľubné, priľahko zaslúžené, najmä že mu
         vždy tam pomáhajú niektoré čarodejné moci. Ale zato je to bájna povesť. V nebájnych, zo
         života vzatých vypravovaniach majú byť menej vyrazené i úloha, i víťazstvo a odmena. I len
         púhe mravné víťazstvo, bez zjavnej odmeny, má sa privádzať k platnosti, vôbec cnosť a boj
         za dobré má sa privádzať k platnosti, má sa kázať i bez výhľadu na odmenu. Tým zaoceľúva sa
         charakter do životnej borby, a to práve v dobrom zábavnom čítaní podaté zdarne ujíma sa u
         mládeže.
   </p>
   <p>
    Po prostom ľude a deťoch prichodí tretia, najsilnejšia skupina, na ktorú treba
         posvietiť, keď je reč o vplyve zábavného čítania. Túto hlavnú skupinu tvoria všetky
         vzdelanejšie a vzdelané triedy ľudskej spoločnosti, lebo ony nevyhnutne spotrebujú najviac
         čítania vôbec, a teda i zábavného čítania zvlášte.
   </p>
   <p>
    Ale tu už nielenže spotreba je väčšia, než i samou látkou, akosťou a formou líši sa od
         tamtej. U prostého ľudu a detí bežná je povesť, bájna alebo prostá, s dobrodružným,
         farbistým dejom a so zrejmým mravoučným namerením. U dospelých ľudí vzdelanej triedy tvoria
         zábavnú lektúru predovšetkým román a novela, potom dramatické a všelijakého druhu básnické
         spisy. V tomto všetkom na rozličný tvar zrkadlí sa celý ľudský život v svojom pohybe a
         premenách, v tajných vnútorných popudoch a zjavných zovňajších dejoch. Celá zábavná spisba
         nie je teda tu len pre zábavu, ako nazdávajú sa nemysliaci ľudia, ale ona je v svojom
         jadre, v svojich najlepších zjavoch, jednak líčením ľudského života v jeho zovňajších
         pomeroch, rozdielnych podľa rozličných okolností, a jednak je štúdiom ľudskej bytosti,
         ľudskej duševnej prírody, do ktorej vždy hlbšie vniká. Teraz je tak, že čím pokročilejší, v
         sebe prepracovanejší spisovateľ, tým menej závažia dáva na pohnuté, zaujímavé deje, v akých
         predtým bolo najviac obľuby, a tým viac vhlbuje sa do duše človeka, robiac ju predmetom
         svojich výskumov. A to je predmet nevyčerpateľný i nepozbývajúci zaujímavosti, lebo duša
         ľudská iná je v každom človeku, a k tomu ešte každý spisovateľ z inej strany, zo svojho
         individuálneho hľadiska pozerá na ňu.
   </p>
   <p>
    Postup spisby v líčení človeka udal sa odvonku dovnútra, od povrchu do hĺbky — a odtiaľ
         zase vyvádzajú sa účinky, ich prejavy navonok, na povrch. To je stály zákon, pohybujúci
         životom i jeho líčením — spisbou. Tak zábavná spisba, pravdaže, len v dobrých dielach,
         nemôže byť púhou zábavou, ale je príjemným a ľahkým štúdiom (ľahkým pre čitateľa, a nie pre
         spisovateľa) človeka o človeku, ktoré má mu byť zároveň prostriedkom samovzdelávania,
         mravného zdokonaľovania a citového zošľachťovania sa.
   </p>
   <p>
    A zábavná spisba, poťažne jej užívanie — čítanie, skutočne má veľký vplyv na myseľ
         čítajúceho sveta; podľa toho, aké je, vyvádza ono dobré alebo zlé účinky. Hovorí sa o
         všelijakých pošetilostiach, i horších bláznivostiach, ktoré ako nejaká epidémia zachvátili
         ľudí po čítaní nejakého pohnutlivého alebo excentrického románu. I do melanchólie upadúvali
         mnohí, tiež následkom nejakej trúchlivej lektúry. Po Goetheho sentimentálnom románe „Die
         Leiden des jungen Werther“
    <sup>
     [
     <a class="footnote" href="#ftn.id2505187" name="id2505187">
      6
     </a>
     ]
    </sup>
    mnohí mladí ľudia vraj postrieľali sa samovražedne. No to bolo za oných časov,
         keď ľudia ešte silnejšieho citu boli schopní.
   </p>
   <p>
    V našu dobu vplyv zábavného čítania je tiež značný, ale nejaví sa tak dramaticky ako
         predtým. Sama lektúra drží sa miernych, normálnych predstáv, nuž jej účinky tiež nevyrážajú
         ľudí natoľko z koľají. Ako ona pomaly zmenila svoj charakter, tak musel sa preinačiť i jej
         vplyv. A treba mi ihneď zaznamenať, že i tomuto zmiernenému vplyvu mužskí dosť málo
         podliehajú, aspoň značne menej ako ženské.
   </p>
   <p>
    Prečo mu ženské viac podliehajú, samá prvá príčina je hneď tá, že ony i značne viac
         zábavných vecí prečítajú; môže sa povedať, že menovite beletristická spisba najviac pre ne
         jestvuje. Mužskí zväčša málo si jej všímajú, považujúc ju akoby len za hračku. Má to svoj
         základ sčasti bezpochyby už v prirodzenej rozdielnosti pováh, a potom svoje príčiny v
         rôznej výchove a rôznom povolaní, že i vkus a náklonnosť ohľadom lektúry rozdielne sú u
         mužských a u ženských.
   </p>
   <p>
    Dospelejšia mužská mládež síce, kým ešte nie je zapriahnutá v jarme zvoleného
         občianskeho povolania na chlebovej postati, so záujmom, ba so zápalom číta spisy zábavné v
         poézii i próze (ba i rada skúša vlastné tvorčie sily na tomto poli) — a to je celkom dobre.
         Lebo ak nepoužije tejto voľnej zlatej doby, kde je v najživšom plnoprúdiacom sa vývoji
         duševnom, aby si peknoduchým čítaním zjemnila dušu, zošľachtila srdce i zásobila sa zdravo
         ideálnymi vzhľadmi pre celý život, k čomu všetkému najkrajšie, umelecky prepracované
         podnety nájde u dobrých básnikov a spisovateľov, nuž pozdejšie, v dobe dovŕšenej zrelosti a
         k tomu v doliehajúcich starostiach všedného života, veru obyčajne nepríde k tomu a zatvrdne
         takrečeno bez poznania najkrajšej strany svojej bytnosti, ktorej dostatočné rozvitie
         uspôsobuje človeka založiť a zachovať si i blaho životné v najlepšom zmysle slova.
   </p>
   <p>
    Dospelí mužskí vo všeobecnosti pomerne málo zaoberajú sa zábavným čítaním, totižto
         poéziou a beletriou. U nich toto miesto zaujímajú bežné denné časopisy, ktoré okrem
         politických zpráv a úvah podávajú lektúru zo všetkých odborov, zastupujúc všetky možné
         snahy a záujmy ľudské. Tieto časopisy sú nielen zrkadlom, lež v istej miere a v istom
         spôsobe i pohybovateľom bežného verejného života, v ktorom účinkuje, svoje sily zasadzuje
         vždy a všade práve muž. Preto ony mužskému svetu zodpovedajú predovšetkým. A po nich
         mužským, popri prácach povolania, nezbýva prázdneho času k inému, nie nevyhnutnému čítaniu,
         ktoré slúžilo by im k ušľachtilému vyrazeniu mysle, keď nechcú a nemôžu sa mu oddávať na
         ujmu povinností.
   </p>
   <p>
    No týmto ešte naskrze nie je povedané, že mužskí vôbec nečítajú, že nemajú čítať zábavné
         veci. Nielen čítajú ich, ale veď výteční duchovia medzi nimi ich práve tvoria, píšu z
         najprednejšieho povolania. To samo v sebe je i dostatočným svedectvom, že zábavné diela nie
         sú púhou hračkou pre zaplnenie prázdneho času, ale že ako sú ony trudmi vynikajúcich
         duchov, tak hodny sú záujmu i najvážnejších ľudí, a mali by byť čítané každým vzdelaným
         alebo vzdelávať sa chcejúcim človekom.
   </p>
   <p>
    Medzi mužskými najviac čítajú ich tí, ktorých povolanie to sebou donáša: redaktori,
         kritici, vôbec literáti. No okrem nich čítajú ich z čisto estetického záujmu, z peknoduchej
         potreby, a to sú tí praví čitatelia. Potom konečne sú ešte i takí, ktorí, majúc nazbyt
         prázdneho času, zábavným čítaním najpríjemnejšie i najpohodlnejšie si ho ukracujú. No už z
         akéhokoľvek ohľadu čítajú mužskí zábavné veci, oni všetci robia to viac chladnokrvne, s
         akýmsi odťaženým pôžitkom, naučení súc odprvu, cez všetky školy, s rozsudkom ponímať
         všetko, čo naskytuje sa im k ponímaniu. Toto poisťuje im pôžitok pri čítaní dobrých vecí a
         chráni ich pred škodným vplyvom nedobrých. Oni zaiste aspoň v osemdesiatich pádoch zo sta
         radšej oposmeškujú to, čo čítajú, ako dali by sa mu uchvátiť — ačpráve to posmeškovanie
         tiež ešte nie je spoľahlivým dôkazom neraniteľnosti, ale viac v našu blazeovanú dobu módnym
         vystatovaním sa, tvárením sa, akoby sme mali duševnú prevahu, i keď jej nemáme. Ale faktum
         je predsa, že mužskí čitatelia nielen svojou tvrdšou povahou, lež i svojou väčšou umovou
         vzdelanosťou, vycvičenosťou v myslení, dosť dobre zabezpečení sú od zlého vplyvu zábavného
         čítania, takže u nich sťažka mohlo by sa stať, že by im to pomútilo hlavu. No predsa, aby
         žiadne pravidlo nebolo bez výnimky, udá sa niekedy i to, keď mravne neupevnení,
         polovzdelaní a fantastickí mladí ľudia oddávajú sa čítaniu skazených alebo i tých
         takrečených krvavých románov. Tieto vôbec môžu mať iba zlé účinky, a rozhodne nemali by
         nájsť miesta v literatúre. Ale tajná dychtivosť po strašnostiach a špatný vkus u obecenstva
         udržujú ich v kvete, na posmech vzdelanosti, na protiveň i zdravému umu, i zdravému citu.
   </p>
   <p>
    U ženských tých samých vzdelanejších a vzdelaných tried je pomer k zábavnému čítaniu
         podstatne iný. Ony, menovite mladé devy živého citu, keď raz okúsia zaujímavé čítanie, sú
         obyčajne náklonné oddávať sa mu v prehnatej miere, sú nenásytné v ňom, jestli im to len
         nebráni zákaz rodičovský alebo nedostatok kníh a času. Ony ponoria sa doň celou mysľou,
         utonú v ňom, takže po zvláštne pútavej knihe žijú úplne v tom, čo počítali, a pre skutočný
         život, ktorý je vždy drsnejší a nudnejší než tamten románový, za ten čas sú nespôsobné.
         Vtedy hovorievame, že romány prevrátili im hlavu. Romány, totižto lepšie i horšie, v
         ktorých sa líčia srdcové deje, napínajúce, zamotané a dojímavé ľúbostné histórie, sú ten
         druh lektúry, ktorý vo všeobecnosti najviac zaujíma a zaberá ženskú myseľ.
   </p>
   <p>
    Mnohí voslep vytýkajú a zazlievajú ženám, že lipnú len za touto jednostrannou, samou
         sladkou potravou; ale najprv, ako ich odsúdia, mali by uvážiť, ako tie do toho prichodia.
         Ženská myseľ sama v sebe je pohnutlivejšia, živšia, ľahšie prístupná, v samom osobnom, v
         subjektivite koreniaca, na ňu teda v románoch vyličované, najviac srdcové, ľúbosťou
         rozkolísané deje nevyhnutne urobia silnejší a bezprostrednejší dojem, neodolateľnejšie ju
         zaberú než mužskú, o koľko pomalšiu, ťažšiu, chladným myslením obrnenú, k objektívnosti
         spejúcu. A ďalej: mužské povolanie vo všetkých svojich rozmanitých tvaroch takmer napospol
         odohráva sa na verejnom poli, tam idú hádky, zápasy, rozbroje i dohodnutia. Kto najlepšie
         vystrojí sa potrebnými k tomu silami, ten dôjde najväčších úspechov, a tak mužská myseľ
         ťahaná i tisnutá je „od seba“ navonok; nežnejšie vnútorné jej hnutia musia ustúpiť do
         úzadia, ako zdanlivo vedľajšie, a s nimi teda aj ich líčenie — zábavná spisba. U ženy i v
         tom je inak. Jej najvlastnejšie povolanie, jedno a to samé u každej, ktoré až donedávna
         mohlo sa nazvať vôbec jediným jej povolaním, je: byť ženou mužovi a potom matkou deťom. A
         toto, ako sa v prvšej svojej časti dosahuje a odohráva, práve rozoberá a líči sa skoro vo
         všetkých románoch a novelách ako hlavný predmet, v tisícnásobných variáciách, prečo už
         prišla do zvyku žartovná otázka: „Či sa zobrali?“, keď vidíme niekoho román čítať. Tak či
         treba sa čudovať, že ženy najradšej čítajú romány a novely? Veď v nich nachádzajú zobrazený
         najvlastnejší svoj svet, a k tomu zväčša ešte v čarovnom, idealizujúcom svetle, teda vždy
         krajší, žiadúcnejší, ako je tento skutočný.
   </p>
   <p>
    Ale práve toto idealizovanie, menovite keď je ešte prílišné a nepravé, potom plytvanie
         citmi, sentimentálne blúznenie, nepravdivé romantické príhody, donášajúce nečakané šťastie,
         skvelé dedičstvá atp., ba i len opisovanie hojnosti a bohatstva v lákavých farbách škodlive
         pôsobí na charakter ženy, lebo nevdojak ju v žiadostiach rozmaznáva, budí v nej nezdravé
         nároky na skvelejší život, na pohodlie, na románovité zbožňovanie od muža atď., čo keď sa
         jej neplní, cíti sa nešťastnou, ťažšie znáša nevyhnutné všedné neresti, vôbec nevie sa
         statne vpraviť do skutočných svojich povinností. Tak býva u mnohých — na šťastie nie u
         všetkých — kým ich potom život a vek nevyliečia.
   </p>
   <p>
    A čomu tu treba vinu dávať?
   </p>
   <p>
    Výlučne čítaniu, poťažne tým románom zaiste nie, lebo pripomenuté zlé účinky môžu
         prípadne vyplynúť i z celkom dobrých, zošľachťujúcich zábavných diel. I dobré zábavné
         čítanie je ako niektorý kvet: dá sa z neho vyťažiť hodne medu, ale, po prípade, i niečo
         jedu. No, rozumie sa, že toho rozmaznávajúceho účinku najviac pochodí z nedobrých, falošne
         lahodivých, serióznu stranu života obchodiacich prác, akými kŕmime sa najmä z bežnej,
         nevyberanej nemeckej spisby. Tu jediná odpomoc je: odvrhnúť takú lichú lektúru a vyberať si
         len čo lepšieho. Ale ťažko to žiadať. Od prírody nik nemá vytríbený rozsudok ani ohľadom
         čítania, a ženy môžu ho mať tým menej, že ony, najmä za mladi, čítanie takrečeno voslep
         vnímajú iba citom, a nepoužívajú ho i umom ako mužskí. Bolo by veľmi potrebné, aby sa u
         nich od mala viac dbalo na tríbenie umu, na schopnosť seriózneho myslenia a rozsudzovania,
         namiesto predpojatého posudzovania. Potom už právom mohlo by sa od nich žiadať, aby si
         volili iba dobrú lektúru, vediac rozoznávať cenné od bezcenného. Ba potom nepriamili by sa
         na samé zábavné veci, ale dostali by chuti aj k iným, serióznejším, ktoré takto, pre
         nezvyklosť napínania mysle a z toho pochodiaci zaspatý záujem — slovom, pre nerozvitosť
         umovú — bez všetkého ponechávajú výlučne mužom, súc ešte, k svojmu pohodliu, toho domnenia,
         že bolo by neprístojnou všetečnosťou od ženy chcieť čítať i myslieť, známosť nadobúdať si o
         niečom, čo je vyše jej obvyklého, starodávnym zvykom, predsudkom a duševnou lieňou jej
         vymeraného obzoru.
   </p>
   <p>
    No i v tomto nedostatku ženám dobré zábavné čítanie mnoho môže nahradiť tak, že
         príjemným, zaujímavým spôsobom podá im k pochopeniu i závažné, seriózne veci, ktoré ináč, v
         suchšej forme, ony by neprijali. Lenže úlohou a vlastným cieľom zábavných diel predsa nie
         je toto, a po pravde i ženy majú mať zmysel za všetko, čo je ľudskému duchu dostupné, a
         majú to prijímať v rýdzom, neocukrenom spôsobe. Majú ho prijímať jednoducho preto, že
         všetky ľudské záujmy sú aj ich záujmami, a ony toho majú si byť povedomé. Robiť sa mužom
         rovnými v emancipačnom zmysle, to môžu nechcieť; ale aby ženy dospeli na jednu duševnú
         úroveň s mužmi v tej miere, žeby vždy porozumeli všetkým, najmä pekným a vážnym snahám
         týchto, a dľa toho ich i zo svojej strany podporovali, to treba chcieť i mužom, i ženám,
         lebo to nerozdvojí, ale úprimnejšie ich spojí, uspôsobí ich k šľachetnejšiemu spolužitiu.
   </p>
   <p>
    Ináč, akokoľvek majú sa veci s tým zábavným čítaním, keď ono v niečom snáď i poškodí
         ženám, má zas z druhej strany predsa i mnoho dobrých účinkov. Obzor jednako rozširuje a na
         zjemnenie, zošľachtenie citu nadovšetko pôsobí, lenže to už nedá sa tak zrejme vystopovať
         ako tie horeuvedené zlé účinky. Ako pri všetkom, tak i tu záleží otázka na oboch stránkach,
         t. j. nielen na čítaní, lež i na tom, do akej pôdy ono vniká. Je zaiste mnoho žien, ktoré
         najviac zábavným čítaním nadobudli si značnú, i neobyčajnú vzdelanosť, keď bol u nich
         zdravý zmysel za to, čo dobrého, pravdivého našli v ňom. A konečne samým čítaním cvičí sa
         rozsudok i vkus. Kto mnoho počíta, mimovoľne porovnáva obsah počítaných diel jeden s
         druhým, a tým už cvičí sa v rozsudku a tríbi si vkus. Každý čitateľ alebo čitateľka
         obyčajne obľúbi si istých autorov, ktorí najlepšie zodpovedajú ich vkusu, a tých v čítaní
         vyberá si spomedzi iných.
   </p>
   <p>
    Na zábavné spisby najprvšou požiadavkou čitateľstva, menovite toho naivného a
         najčetnejšieho, ktoré číta nekriticky, je, aby boli zaujímavé. Lenže to je pochop nestály.
         Čo jednému je zaujímavé, to druhému môže byť ľahostajné alebo práve nudné, a naopak.
         Jedného zaujímajú psychologické vhĺbenia sa; druhého zručné, virtuózne opisy typických
         figúr; tretieho citné, dojímavé alebo ľúbostno-vášnivé líčenia; štvrtého dramatické
         výstupy; piateho kriminálne rozpravy atď. Zaujímavosť teda najviac určujú tu pre každého
         jeho osobná náklonnosť a vkus. No, rozumie sa, že sú i diela takmer všeobecne zaujímavé, a
         naproti sú zase i všeobecne nudné.
   </p>
   <p>
    Kritickejšie čitateľstvo požaduje už niečo viac od zábavných diel než len púhu
         zaujímavosť. Požaduje, po prvé, pravdivosť v líčení osôb a pomerov, jeho vkus a zdravý cit
         už odmieta fantastické výmysly i akéhokoľvek druhu premrštenosti a nepravdivosti, lebo vie,
         že iba z pravdivého základu vyvedie sa niečo dobrého, spoľahlivého. Po druhé, požaduje, aby
         obsah zábavných diel bol mravný, totižto aby bol duchom mravnosti vedený pri podávaní či
         pekných, či špatných osôb alebo pomerov. Spisovateľ stupeň svojho majstrovstva tým javí,
         ako to všetko podáva. Umelecká dokonalosť vyžaduje, aby tendencia nebola príliš zrejmá, t.
         j. aby nebolo ju takrečeno osebe vídať, ale aby bola zapravená do samého obsahu a len v ňom
         a ním sa podávala. Toto z umeleckého stanoviska môže byť požiadavka nevyhnutná, ale keď je
         s krajnou jemnosťou prevádzaná, v širokom čitateľstve nájde ona málo povedomého
         porozumenia. Avšak, akže len nájde dosť porozumenia nepovedomého, nuž už dosiahla cieľa.
         Lenže práve pri najkritickejších zamotaných mravnostných konfliktoch, riešených takýmto
         nezrejmým a neurčitým spôsobom, nevyhnutne povstávajú v čitateľstve priame nedorozumenia —
         a to je hák. Tu vždy zápäť mala by ísť objasňujúca kritika, tak obecenstvo naučilo by sa
         porozumieť umeleckým jemnostiam spisovateľov.
   </p>
   <p>
    Pravdivo líčiť ľudí i pomery a pritom zachovať námer mravného zošľachťovania, to je
         jadro úlohy spisovateľovej, úlohy nesnadnej už tým, že tie dve požiadavky, ktoré majú sa tu
         zlúčiť, v mnohom protivia sa jedna druhej. V prvej z nich je realizmus, bez ktorého zábavná
         spisba bola by púhym fantómom, povetrným zámkom. V druhej idealizmus, bez ktorého ona
         sklesla by na niečo celkom nízkeho, lebo bez jeho povznášajúcej moci stratila by všetko
         vyššie značenie. V realizme je makavá pravda, v idealizme nemakavá, vysoká pravda, — tieto
         obidve musia žiť v zábavnej spisbe, aby ona ľuďom mohla byť tým, čím má im byť. Spojiť ich
         pravdivo a solídne, okolo toho točí sa zápas o palmu najlepších, v pravom zmysle slova
         najlepších spisovateľov.
   </p>
   <p>
    U nás posiaľ najsilnejší je príboj spisby nemeckej, čím ustavične vystavovaní sme
         germanizujúcemu jej vplyvu, aspoň vo veciach osvety, vo vzdelanostnom svojom postupe. A my,
         žiaľbohu, nemôžeme jej hať postaviť v svojej vlastnej spisbe, pretože táto na to nie je
         dosť veľká. Ináč však nutno vyznať, že pri všetkých chybách tamtej, ona predsa poskytuje
         nám i mnoho dobrého a nemá účinky priamo znemravňujúce. Ale čo z iných veľkých západných
         spisieb prekladmi (nie síce slovenskými, lež takže najviac nemeckými) dostáva sa nám na
         ukážku, je v tomto ohľade už povážlivejšie. To sú zväčša vytríbené literárne produkty,
         takmer napospol zaoberajúce sa otázkou pohlavnej mravnosti, poťažne nemravnosti. Toto ešte
         nebolo by chybou, lebo tá otázka sama sebou vpadá do oboru zábavnej spisby, akoby pod jej
         pravosúdie; ale nedôveru budí to, že niektorí veľkí spisovatelia pod maskou objektívneho a
         až príkro realistického líčenia s neutajiteľnou záľubou predvádzajú samé poklesky nad
         poklesky u človeka, že sa čitateľovi tma urobí pred očami. V mravnostnom zápase u nich vždy
         hriech víťazí a cnosť zaniká, takže malodušný človek potratil by všetku vieru v
         človečenstvo, mysliac, že ho dobrý duch už celkom opustil, a popredku pohádzal by všetku
         zbraň.
   </p>
   <p>
    Že by tie diela boli námeru nemravného, to nemohlo by sa o nich riecť, a predsa ich
         účinky nebodaj sú znemravňujúce. Keď taký, iba hmotný svet uznávajúci spisovateľ s
         neomylným uverením a s celým blýskavým strojom svojho vybrúseného rozumu líči človeka takým
         nízkym a špatným, akým ho on vidí, nuž čitateľ, trebárs s odporom, uverí mu všetko, a tým
         už slabne. Ak je tu počítané na to, že čitateľovi zhnusí sa tá špatnosť, nuž je výsledok
         aspoň len neistý, lebo tie virtuózne vyličovania ľudských krehkostí a pokleskov samy v sebe
         majú napovedajúcu moc, ponúkajú neotužených k nasledovaniu. Iba silné duše nedajú sa
         zmiatnuť, lebo vedia, že i to, čo je u neho pravdivé, pravdivé je len po jednej strane — po
         tej nižšej. A tá vyššia, ktorú taký spisovateľ akosi celkom ignoruje, predsa len vždy bude
         človeku prítomná, a čo by ju ktokoľvek akokoľvek geniálne zapieral — i nedopustí mu vždy
         len klesať a nikdy v dobrom nad sebou nevíťaziť.
   </p>
   <p>
    Proti takýmto cudzinským, nám i po duchu cudzím literárnym plodom, či sú rafinovano
         omamujúcej vône a či silno surového zápachu, treba sa mravne obrniť.
   </p>
   <p>
    Proti tomu, aby sme sa oboznamovali i s cudzími spisbami, ja nehovorím, lebo to je
         potrebné. Ale istá vec je, že každému národu jeho vlastná spisba nielenže má byť
         najmilšiou, ale mu najprimeranejšou, a teda najužitočnejšou. Ona z neho vzkvitá, on ňou
         žije. Ona je jeho duchovným výtvorom, aby mohla byť jeho najprvšou, základnou duševnou
         potravou.
   </p>
   <p>
    Nuž a my pred všetkými cudzími milujme a vážme si svoju vlastnú, slovenskú spisbu,
         ktorá, keď je i neveľká a keď i nepodáva nám samé výtečné diela, je pre nás predsa
         najzáživnejšia, pretože je naša. Z nášho zdravého prameňa vyviera, nás a naše pomery
         zobrazuje a nám pripravuje budúcnosť. Ona nás nepokazí, ak si ju len my nepokazíme pod
         vplyvom cudzoty. Ani nás nerozmazná, ako presladká nemecká, ani nás neznemravní, ako
         hmotárska a naturalistická západnícka. Na román a novelu je síce ešte chudobná, ale na
         znamenité básne už tak bohatá, že na každý deň v roku dostala by sa nám hodina vždy nového
         obživujúceho pôžitku, keby sme ich chceli riadne užívať. K tomu po našich časopisoch
         nájdeme tiež mnoho dobrého, jestli sa chceme i poučiť, a nielen zabaviť. Popri svojej
         dávajme prednosť inoslovanským spisbám, nakoľko sú nám dostupné. Česká nám je najbližšia, i
         hodne udomácnená u nás. Ale i všetky sú nám blízke. Medzi nimi ruská so svojím šľachetným,
         hlboko vážnym, krotkým a silným rázom mala by u slovenského, vôbec slovanského čitateľstva
         po vlastnej, rodnej spisbe nastupovať najprvšie miesto, nie snáď hlavne preto, že je
         spisbou najväčšieho slovanského národa, ale pre samu svoju hodnotu a pre svoj slovanský
         ráz.
   </p>
   <p>
    Bola by som veľmi rada, jestli tým, čo som povedala, dopomohla by som bola nášmu
         čítajúcemu, menovite mladšiemu ženskému obecenstvu zastať si do správneho pomeru so
         zábavným čítaním, vždy pamätajúc, že toto má nad zábavu vyšší význam; že treba ho užívať
         mierne a s istou pripravenosťou a netreba bez rozmyslu oddávať sa lahodivým a lákavým
         dojmom z románov. Od ženských najviac počula som: „Ja nechcem čítať o obyčajných, všedných
         veciach, lebo tých dosť vidím a skusujem v živote. Keď čítam, chcem sa práve na niečom
         peknom, povznesenom potešiť.“ A majú pravdu. Pripomeniem im však toľko, aby tie pekné,
         idealizujúce romány čítali s rozumnou rezervou, aby potom od muža nežiadali skvelosť a
         pohodlie, k akému naberú chuti z nich, — ba ešte i to, aby sa on sám stal práve takým
         románovým hrdinom, o akých tam počítajú. Ani aby tomu kvôli, žeby si zachovali mäkké, biele
         rúčky, aké zvelebujú sa skoro v každom románe, nevyhýbali hrubšej práci v domácnosti.
         Biele, jemné ruky sú ovšem pekné — naoko; ale pracovité pekné sú naozaj, sú úctyhodné pred
         každým.
   </p>
   <p>
    Zábavné čítanie je, pri všetkej príjemnosti, i mocným prostriedkom vzdelávania sa,
         netreba ho teda považovať za luxus. Možným zlým jeho vplyvom vyhne sa tak, keď čitateľstvo
         bude si voliť iba diela uznaných dobrých autorov, chcejúc čítať radšej málo dobrého, ako
         mnoho planého, — a keď pritom vždy podrží si na pamäti, že romány so životom miatnuť je
         neradno.
   </p>
   <p>
    Aby menovite naše slovenské čitateľstvo, či z ľudu, či z inteligencie, mládež alebo
         dospelí, malo vždy dľa potreby dobrého zábavného čítania a vedelo ho k svojmu pravému
         prospechu použiť, to si nadovšetko prajem.
   </p>
   <p>
    (1898)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504938" name="ftn.id2504938">
        5
       </a>
       ]
      </sup>
      <span class="emphasis">
       <em>
        mravne pochybné povesti
       </em>
      </span>
      — Šoltésová nemyslí na ľudové povesti
               (rozprávky), ale na všelijaké, vtedy masové vydávané „ľudové čítanie s dobrodružným
               dejom“. Písali ich periférni autori, vychádzali často v zošitoch. Išlo väčšinou o
               preklady do slovenčiny alebo češtiny.
     </p>
    </div>
    <div class="footnote">
     <p>
      <sup>
       [
       <a class="para" href="#id2505187" name="ftn.id2505187">
        6
       </a>
       ]
      </sup>
      <span class="emphasis">
       <em>
        „Die Leiden des jungen Werther“
       </em>
      </span>
      (nem.) — „Utrpenie mladého
               Werthera“ vyšlo roku 1774.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505932">
       </a>
       Načo sú tie ženské časopisy?
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2505944" name="id2505944">
      7
     </a>
     ]
    </sup>
   </p>
   <p>
   </p>
   <p>
    Túto otázku iste nejeden si predloží, ktorý o takých veciach premýšľa. I nám v tomto
         zvlášte pre ženy určenom časopise prichodí to urobiť.
   </p>
   <p>
    Či takýto, zvlášte pre ženy určený časopis poskytne týmto skutočne príjemnejšiu zábavu
         alebo užitočnejšie poučenie než iné, pre všeobecnosť určené časopisy?
   </p>
   <p>
    Či ženy aj radšej ho čítajú?
   </p>
   <p>
    Jestli áno, je to dobre? Je žiadúcne, aby tak bolo?
   </p>
   <p>
    Čo týka sa prvej otázky, ani zábavná, ani poučná látka v ženských časopisoch nie je
         cennejšia než v iných, všeobecných, ale poslednejšia (poučná) má, alebo snaží sa mať, tú
         prednosť pre ženy, že je prispôsobená k ich ponímaniu, že im je ľahšie prístupná.
   </p>
   <p>
    A toto je hneď odpoveďou aj na druhú otázku. Ženské vôbec rozhodne najradšej majú
         časopisy beletristické, kde je čím viac zábavnej látky. Lenže poučné, suchšie články v
         týchto nečítajú, ale obchodia ich s myšlienkami: „To je nie pre mňa, to sa mňa netýka“ — a
         to je nie dobre. Tým ženy zaostávajú duchovne, vytvárajú sa zo všetkých vážnejších záujmov,
         o ktorých čítaním mali by sa poučiť. A takéto v špeciálne ženskom časopise podané už
         prečítajú so zaujatosťou, ak by tejto celkom nebolo, nuž aspoň z povinnosti, lebo tu už
         majú povedomie, že sa to všetko ich týka. Tým i vyhovené je ženám vrodenej, pri všetkom
         viac-menej sa javiacej žiadosti, mať niečo osobitného pre seba.
   </p>
   <p>
    Či je dobré, že je tak, či a nakoľko treba tomu nadŕžať, na to ja úprimne odpovedám, že
         mne bolo by najmilšie, keby okrem módnych časopisov, ktoré zastupujú i ženské ručné práce,
         a kuchárskych i domáco-hospodárskych kníh, — z druhej strany okrem vedecky alebo prakticky
         odborných kníh a časopisov, — všetka ostatná spisba bola, nakoľko len možno, spoločná pre
         obidvoje pohlavie, i aby obidvoje s rovnakým záujmom a porozumením malo sa k nej a
         nerozchodilo sa v osobitných časopisoch. Ale toto znamená žiadať stav tak pokročilý, aký
         žiadať ešte nemáme práva a aký môže nastúpiť až potom, keď obidvojím bude sa dostávať
         pomerne rovnakej výučby, rovnakého umového vzdelávania, až vynájde a ustáli sa pravý,
         prirodzenú duševnú rozdielnosť do povahy berúci a ju vždy šetriaci spôsob k tomu. Dotiaľ,
         kým to nenastúpi, daromné je žiadať od nás, žien, v celku (výnimky boli, sú a budú), aby
         sme sa vážne zaujímali o veci, ktoré sú vyše našich domácich povinností, vyše rodinných
         záležitostí našich i cudzích, vôbec vyše našej sféry. Nemôže to ani inak byť. Ako naše
         povolanie bolo nám vždy jednostranne na najobmedzenejší priestor prísne vymerané, tak i náš
         duševný obzor tesne a jednostranne sa ohraničil. Pokusy vyšinúť sa ponadeň boli považované
         za pošetilosť, za bláznivý, jestli nie za zvrhlý rozmar. A tak napriek svojmu chápavému
         duchu zaostávali sme rozumom a navykli i obľúbili sme si nedejstvovať ním, ponechávajúc to
         výlučne mužským. A títo, spokojní so svojou, pomerne lacno nadobudnutou rozumovou prevahou,
         radi robili a robia si posmešky z dlhých vlasov a krátkeho rozumu žien.
   </p>
   <p>
    Ženské poučné, alebo pre lepšiu prijatnosť, zábavno-poučné časopisy teda, odhliadnuc od
         toho, že podávajú i mnohé veci, ktorým inde nepopraje sa miesta, ktoré avšak pre ženy sú i
         dôležité, i zaujímavé, majú zmysel a oprávnenosť hlavne ako prostriedok k ľahšiemu
         dosiahnutiu tej úrovne vzdelanostnej, na ktorej ženy už s porozumením môžu sa rozhliadnuť i
         po veciach mimo a vyše obyčajného obzoru, ktoré bez ponúknutia v ženskom časopise
         nevzbudili by ich záujem. Tak ženské časopisy sú a majú byť buditeľmi žien k duchovnému
         životu, ale nie že by ony, tie časopisy, osobovali si tvoriť všetok obsah, vrchol toho
         duchovného života. Čo také majú zmyslu i oprávnenosti a zasluhujú mravného podporovania ako
         ktorékoľvek iné, dobrého námeru časopisy. Iba v tom páde, keby sledovali zlý, mravne
         záhubný smer, bolo by ich treba potlačiť.
   </p>
   <p>
    Že je v nich mnoho zdravého, ženy k mravnej a duchovnej samostatnosti i k praktickej
         súčasti povzbudzujúceho obsahu, to nemožno im odoprieť, a za toto, prinajmenej rečeno,
         nezasluhujú si od mužov takého nepriateľstva, akého sa im od nich, menovite od tých
         úzkostlivo konzervatívnych, dostáva. Duševne prebudilou, mravne a duchovne dospelou a
         samostatnou mala by byť každá žena, to bolo by nielen jej samej, ale i mužovi na osoh. Čo v
         mnohých ženských časopisoch ešte k tomu sa vymáha pre ženu, tá všemožná i občianska
         samostatnosť a uspôsobilosť k mužským povolaniam, to je vec náhľadu a slobodnej vôle, to
         nik nemusí prijať.
   </p>
   <p>
    Ináč z presvedčenia hovorím, že pre ženy užitočné sú ženské časopisy z horeuvedených
         príčin, — len to by som si priala, aby ženské skutky, ženská práca i akékoľvek zásluhy
         neboli tam prílišne zvelebované, lebo to príkro účinkuje a je mravne nezdravé. Ženy majú
         pracovať a svoje schopnosti vynakladať k dobru veci, ktorej chcú sa venovať, a jestli sú
         vskutku povolané k tej úlohe, nuž nebudú za to zvláštnu pochvalu očakávať. Uznanie má byť,
         to obživuje a odmeňuje, tak ako zneuznanie zráňa, ale okázalé zvelebovanie je i nezdravé, i
         nedôstojné.
   </p>
   <p>
    (1898)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505944" name="ftn.id2505944">
        7
       </a>
       ]
      </sup>
      <span class="emphasis">
       <em>
        Načo sú tie ženské časopisy?
       </em>
      </span>
      — „Dennica“, v ktorej vyšiel
               Šoltésovej úvodník, bol prvý slovenský ženský časopis, oficiálnymi predstaviteľmi
               národného života prijatý nepriaznivo (ich náhľady tlmočil dr. Ján A. Wagner v
               „Národných novinách“ XXIX, 1898, čís. 26, v recenzii o prvom čísle „Dennice“).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578169">
       </a>
       Niektoré vývody o „Živene“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dnes chceme si na tomto mieste pohovoriť o niektorých otázkach či výtkach vzťahom na náš
         časopis, lebo je žiadúcno, aby medzi pracovníkmi-vystanoviteľmi a medzi
         odberateľmi-užívateľmi časopisu bolo jasno, žeby aspoň nakoľko možno nažívali spolu bez
         nesúladu a nespokojnosti.
   </p>
   <p>
    Ako všetkému pod slnkom dá sa vytýkať i vytýka sa niečo, tak sa vytýka i časopisu
         „Živene“ — čo zaznačujeme bez najmenšieho ťažkania si ako vec veľmi pochopiteľnú. Veď
         naproti tomu dostáva sa jej slovom i skutkom tiež hojne pochvaly a uznania.
   </p>
   <p>
    Nakoľko nám je známe, „Živene“ vytýkajú niektorí, že nie je dosť moderná v samej
         beletrii. Obmedzuje sa iba na práce hladkým poriadkom zložené,
    <sup>
     [
     <a class="footnote" href="#ftn.id2578217" name="id2578217">
      8
     </a>
     ]
    </sup>
    v ktorých vždy tají sa nejaká umravňujúca tendencia, a neprijíma ani v
         prekladoch príspevkov trebárs literárne veľmi cenných, keď sú písané privoľno, po životnej
         skutočnosti, bez ohľadu na ušľachťujúci mrav.
   </p>
   <p>
    Iní naproti tomu súdia ju, že sa primálo stavia na pôdu pospolitosti, prevažne hľadí
         vyhovieť nárokom vzdelanejšej vrstvy, takže je ťažko preniknúť s ňou i medzi ľud — čo by
         však bolo veľmi žiadúcne. Mala by sa držať, ovšem, na úrovni literárne vysokej, ale v takom
         spôsobe, žeby pospolitejšiemu čitateľovi nič v nej nebolo nezrozumiteľné, privysoké a
         priďaleké.
   </p>
   <p>
    Niektoré kruhy čitateliek nie sú s ňou spokojné, že primálo je v nej vyrazený charakter
    <span class="emphasis">
     <em>
      ženského
     </em>
    </span>
    časopisu, hoci sa za taký vydáva a pri svojich nejakých,
         či mravných, či hmotných, požiadavkách vždy hlavne na ženské odberateľstvo apeluje. A už
         najmä ženskej otázke, feminizmu, venuje celkom málo pozornosti.
   </p>
   <p>
    Okrem týchto väčších sú i drobnejšie, náhodilejšie výtky: jedným je primálo zábavného
         obsahu v „Živene“, iným primálo poučného; jedni žiadajú si dlhších, závažnejších zábavných
         diel — romány so zauzlením a rozuzlením — iní chcú mať samé krátke kúsky, bez pokračovaní,
         aby trebárs každé číslo tvorilo samostatný celok, atď, atď.
   </p>
   <p>
    Už z tohoto krátkeho náčrtku zrejmé je súdnemu človeku, že všetkým tu uvedeným nielen
         rôznym, ale i priamo proti sebe postaveným nárokom a výtkam v jednom neveľkom časopise
         nemožno vyhovieť, a tak nebolo by treba ďalšieho objasňovania. Ale tie nároky a výtky sú v
         sebe nie bezzákladné a sú tiež znakom istého záujmu, preto nechceme ich mlčky odvrhnúť.
   </p>
   <p>
    Na prvú výtku, že sme v „Živene“, v jej beletrii, nie dosť moderní a slobodomyseľní
         (totižto v literárnej tvorbe vôbec, a nie práve voči náboženstvu), odpovedáme, že v
         modernej zábavnej spisbe bol sa stal temer samovládnym element, s pohŕdaním sa odvracajú od
         toho, čo modernosti nepodlieha, ale práve tvorí jadrnú, nehynúcu cenu každej spisby v
         každej dobe: toho, čo v nej povznáša človeka z nízkosti, čo ho od tela odkazuje k duchu — a
         s veľkou záľubou i vytríbenosťou hlásajúci iba právo tela. Vtedy povstávala záplava
         pikantnej spisby,
    <sup>
     [
     <a class="footnote" href="#ftn.id2578323" name="id2578323">
      9
     </a>
     ]
    </sup>
    často hraničiacej s pornografiou, ktorá, hoci by tendenciou ani nebola
         znemravňujúca, predsa už tým, že zaoberala sa človekom najradšej iba ako tvorom pohlavným,
         musela škodiť mravnosti. Dobrými ukázali sa iba jej opačné účinky, keď naveľa nielen
         mravnému citu, lež i zdravému vkusu ľudí spríkrilo sa dať si ustavične predkladať to, čo
         ich najväčšmi upomína na ich podobnosť k zveru — s náchylnosťou klesať prípadne ešte i
         hlboko niže neho.
   </p>
   <p>
    Nuž takéhoto rázu moderná beletria ani nesmie nájsť miesta v „Živene“, lebo my sme,
         chvalabohu, národ mladý, potrebujúci zdravej látky k zdarnému vzrastu, a nie hnilobu
         nadkultúry. Dobré moderné veci — ktorých je tiež dosť — vďačne prijmeme kedykoľvek, len
         nech sú nie prisuchopárne, do akých rád zabieha číry realizmus. Suchopáru je v živote až
         primnoho, nuž my svojim čitateľom, a najmä čitateľkám, chceli by sme aspoň pri čítaní
         „Živeny“ dožičiť trochu utešenia a osvieženia.
   </p>
   <p>
    Druhej výtke, že je náš časopis nie dosť ľudový, by sme ani nemohli protirečiť, ak by
         „Živena“ vystupovala ako ľudový časopis. Ale toho niet. „Živena“ je zábavno-poučný časopis
         pre každú a každého, kto je schopný nájsť si v nej či zábavu, či poučenie. I snažíme sa
         podávať v nej všetko čím prostejšie a jasnejšie, aby nikomu nebola uzavretou knihou. A že
         ničoho niet v nej takého, čo by nášmu ľudu nemohlo ísť k duhu, v tom tiež máme čisté
         svedomie.
   </p>
   <p>
    Že nie je výlučne ženským časopisom, je síce pravda, ale toto sa jej má pripočítať k
         dobrým, a nie k zlým stranám, lebo to ju chráni od jednostrannosti, ktorá nemáva schopnosť
         života. Ohľadom vytýkaného nedostatočného záujmu za ženskú otázku a diela feminizmu, môžeme
         iba toľko povedať, že ženský ruch, jeho zdravé snahy a účinkovanie vždy so záujmom
         sledujeme, jeho zdarné výdobytky s radosťou vítame — no šermovať tu o niečo, čo je už pred
         nami i pre nás vybojované, rečniť to, čo inde už dávno odznelo, tým by sme sotva vykonali
         niečo dobrého. Ale vecné referáty o verejnom účinkovaní ženskom a návody k užitočnej
         činnosti našich žien, najmä na národnom poli, by sme vždy vďačne prijali do „Živeny“ od
         prispievateľky, ktorá je v tom ruchu rozhľadená. I prosíme o ne.
   </p>
   <p>
    Dotyčne prác v „Živene“ uverejňovaných ľahko si domyslieť, že ako každý redaktor, tak i
         redaktorka „Živeny“ najradšej by mala pre svoj časopis čím lepšie, všetkým požiadavkám
         vyhovujúce príspevky — lenže takých nikdy nebýva nadostač. Ale hoci sme ako všelijakými
         ťažkosťami obmedzovaní vo vlastnej literárnej produkcii, predsa, chvalabohu, môžeme podávať
         cenné veci i z nej, ktoré sú pre nás primerané a majú nám byť milé, pretože sú našou
         prirodzenou, nám najzdravšou duševnou potravou.
   </p>
   <p>
    Keď sa my so svojou spisbou rozvijeme a zveľadíme, potom i u nás budú povstávať nové
         časopisy rôzneho charakteru pre rôzne potreby a vyhovie sa nárokom, ktoré sa už teraz
         hlásia. (Mimochodom rečeno, najpotrebnejší by nám bol dobrý, veľmi pečlivo redigovaný,
         lacný
    <span class="emphasis">
     <em>
      zábavno-poučný časopis pre ľud
     </em>
    </span>
    , ktorému by sme čím skôr, trebárs
         i s obeťami, mali dopomôcť k životu. Že by našiel svoju pôdu, je isté.) Dotiaľ však hájme,
         vážme, zachovajme i zveľaďujme si to, čo už máme, lebo bez tohoto k tamtomu nepokročíme.
   </p>
   <p>
    Toľko na dorozumenie. —
   </p>
   <p>
    (1916)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578217" name="ftn.id2578217">
        8
       </a>
       ]
      </sup>
      <span class="emphasis">
       <em>
        práce hladkým poriadkom zložené
       </em>
      </span>
      — Šoltésová myslí na práce,
               ktorých dej sa podáva bez časového prevrstvovania
     </p>
    </div>
    <div class="footnote">
     <p>
      <sup>
       [
       <a class="para" href="#id2578323" name="ftn.id2578323">
        9
       </a>
       ]
      </sup>
      <span class="emphasis">
       <em>
        povstávala záplava pikantnej spisby
       </em>
      </span>
      — nepochybne ide o dielo,
               ako bol „Sanin“ (1907) od M. P. Arcybaševa (1878 — 1927), o ktorom sa aj u nás veľa
               diskutovalo
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578452">
       </a>
       Ešte niečo o lektúre
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Otázka: Sme dve dcéry v dome a veľmi rady čítame, hoci sa nám toho v lete popri
            inej práci málo dostane. Naši rodičia držia všetky slovenské časopisy a pre nás
            predplácajú i jeden maďarský zábavný a jeden nemecký zábavný s módovou prílohou, aby sme
            nezabudli tie dve reči, keď sme sa ich už raz museli naučiť. Ale „Živenu“ predsa
            najradšej čítame, tvrdo čakáme každé číslo. Nedávno sme si povšimli, čo bolo v čísle 5.
            — 6. napísané o tom, čo sa „Živene“ vytýka a čo sa od nej požaduje, a k tomu sa tiež
            hlásime. I my si žiadame, aby „Živena“ prinášala viac noviel, takých zaujímavých, ako
            bývajú v nemeckých časopisoch. Keď my nemáme na to dosť spisovateliek, či by sme si
            nemohli čo krajšie z nemeckých prekladať a do „Živeny“ dávať?
     </em>
    </span>
   </p>
   <p>
    <span class="emphasis">
     <em>
      Naša stará maminka má mnoho ročníkov zábavného časopisu „Gartenlaube“,
      <sup>
       [
       <a class="footnote" href="#ftn.id2578508" name="id2578508">
        10
       </a>
       ]
      </sup>
      v tom, najmä v starších ročníkoch, je moc krásneho čítania. E. Wernerová, W. Heimburgová
      <sup>
       [
       <a class="footnote" href="#ftn.id2578524" name="id2578524">
        11
       </a>
       ]
      </sup>
      a už nado všetky E. Marlittová
      <sup>
       [
       <a class="footnote" href="#ftn.id2578545" name="id2578545">
        12
       </a>
       ]
      </sup>
      — to je rozkoš! Od tej sme sa ani nemohli odtrhnúť, kým sme ju do konca
            neprečítali, keď sme bývali vše nadlhšie u starej maminky. Do polnoci, i dlhšie sme ju
            čítavali. Zaujímavé je to od počiatku až do konca hádam i preto, že sú tam opisované
            samé panské deje; nie ako u nás býva, dedinské a sedliacke. Ale preto tam niet ničoho
            zlého, skazného — práve šľachetnosť a mravnosť je vyzdvihovaná. Ani stará maminka, ktorá
            je veru i dobrá, i múdra, nám nebránila to čítať. Ale Miloš, náš totčený brat, keď raz
            tiež tam sviatkoval a nás od tých kníh nemohol odtiahnuť, si zo zvedavosti jedno-druhé
            prečítal a nás potom strašne vysmieval, zhanil nám všetko, že vraj sú to veci liché,
            neliterárne — a čo len nie. Až sme boli zarazené. Povedzte nám, prosíme Vás, či by to
            ozaj mohlo byť? Čo napísali vychytené nemecké spisovateľky a čo s veľkým záujmom čítava
            vzdelané nemecké obecenstvo, ako by to pre nás mohlo byť priliché?
     </em>
    </span>
   </p>
   <p>
    <span class="emphasis">
     <em>
      Dve pilné čitateľky „Živeny“
     </em>
    </span>
   </p>
   <p>
   </p>
   <p>
    <span class="emphasis">
     <em>
      Odpoveď:
     </em>
    </span>
    Je pravda, že takrečená „rodinná“ literatúra, silná to
         súčasť najmä nemeckej spisby, rozšírená v prepočetných nemeckých zábavných časopisoch,
         literárnou kritikou je neuznávaná za plnoprávnu, lebo pri jej veľkej spotrebe ide v nej o
         čím viac výroby, a tak sa valom hrnú do nej druho-, treťo- i štvrtotriedni spisovatelia,
         najmä spisovateľky. Viac ide sa za tým, aby látka obsahu lahodila chuti, než aby obsah bol
         umelecky prepracovaný, čo kazí i lepších spisovateľov. I vkus obecenstva, i náhlivé
         pracovanie na zákazku sťahuje ich na túto nižšiu úroveň. Je to akoby po domácky z
         obľúbených potravín a vyskúsených prídavkov na istú známu chuť pripravený pokrm, jeho
         užívateľkám milší než najvzácnejší, dľa všetkých požiadaviek výživnosti a kuchárskeho
         umenia pripravený výrobok vycvičeného kuchára. A poneváč je to prevažne ženská literatúra,
         ženami pre ženy písaná, neuspokojuje sa so všedným chlebom a iným prostým, ale záživným
         pokrmom, lež vychádza z toho akási presladená, často i nedovarená kaša, pozostávajúca zo
         samej ľúbosti a lásky, šťastnej alebo nešťastnej, z manželského a rodinného blaha-neblaha,
         — vôbec z toho, čo hýbe srdcom žien a plní ich myseľ. Ale nie na tejto látke je chyba — ona
         bola, je i bude vždy hodna pera i najväčších majstrov — lež chyba je, že v tej domáckej
         literatúre sa nepovolane zaobchádza s ňou. Na citovej strane je založená, a pravého citu
         málo v nej. Miesto neho sentimentálnosť, hra s citmi, alebo premrštenosti. Osoby viac-menej
         nepravdivé, bez povahovej podstaty, lebo sú ony dľa potreby k zmyslenému deju pristrúhané,
         nie aby dej vychádzal z nich. Blaženosť je bez hraníc, akej v živote nebýva, bolesť
         namýšľaná, tragika pre efekt vynútená atď., atď. Že vo všetkom vypracovaní nedosahuje
         literárnej úrovne, to by ešte nebolo neodpustiteľnou chybou, keby len aspoň ako všedný
         pokrm bola zdravo pripravená. Ale v takomto spôsobe ona nejde k duhu svojim požívateľkám,
         najmä tým mladým, ktoré najväčšmi lipnú za ňou, lebo im dáva nepravé predstavy o živote i
         budí nesplniteľné očakávania, čo potom u slabších a citlivejších duší má za následok
         všelijaké sklamania a vôbec neuspokojenosť v živote. Preto jej nedobrá povesť.
   </p>
   <p>
    Avšak rozumie sa, že i nemecká zábavná spisba má svojich dobrých, opravdivých
         obrábateľov a obrábateľky, vysoko vyčnievajúcich z tejto miešaniny, a tí vyrovnávajú chyby
         tamtých.
   </p>
   <p>
    Čo sa dotýka Vami menovaných, dľa terajších literárnych prúdov už z módy vyšlých,
         Wernerovej, Heimburgovej a Marlittovej, sú ony z lepších poviedkárok tej rodinnej spisby,
         možno ich čítať s mravným úžitkom a v istom spôsobe i s pôžitkom. Wernerovú charakterizuje
         istá mužná, charakter utužujúca priamosť, namerená utvrdiť lásku a vernosť k národu;
         Heimburgová je silná vo vernosti a úprimnosti cítenia — a už Marlittová má svoje
         mnohostranné ligotavé kúzlo, ktoré nie je bez účinku ani teraz, po toľkých prevratoch
         literárneho vkusu, pretože je v ňom i skutočné umelectvo. Pravda, nie bez príčiny vytýka sa
         jej hýrenie v romantike — jej práce samy v sebe sú rafinovane romanticky osnované a na
         zvýšenie toho vari z každej ešte vykľuje sa i nejaká interesantná a záhadná stará história,
         s prítomným dejom nejako súvisiaca — ale toto všetko ona podáva s takým vieryhodným,
         presviedčavým, hoci veľmi jemným realizmom, že tým zároveň už i zabezpečuje istú
         oprávnenosť tej svojej romantike. Nedá sa odškriepiť, že jej romány vypracované sú s istým
         jemným, poetickým pôvabom, a pritom s ostrou charakteristikou osôb. Netreba sa veru diviť,
         že za roky okúzľovala tým masy ženského čitateľstva — a to nie iba nemeckého. Jeden z jej
         účinlivých, psychologicky postriehnutých fígľov bol, že jej hlavný ľúbostný pár vždy ukáže
         sa nám spočiatku v takom vide, že sa pre čosi musí nenávidieť, a až pred našimi očami
         vyvádza sa pútavá premena nenávisti, na základe súrodej duševnej ušľachtilosti, vo vrelú,
         nezdolnú ľúbosť. A táto ľúbosť u Marlittky je vždy i taká čistá, aká je silná, — silné a
         jasné je v nej práve to kúzlo cudnosti — v tomto by Marlittovú mohli všade mať za vzor.
         Čítať ju môžeme s pôžitkom, ale nesmieme sa jej dať omámiť, vždy pamätajúc, že život v
         skutočnosti nie je taký, romantický, akým ho ona líči.
   </p>
   <p>
    Vcelku teda vychodí, že nemecká „rodinná“ zábavná spisba pri mnohom bezcennom má i mnoho
         dobrého; ale zato prekladať si z nej by nám nebolo hodno. U nás by to chutilo ako
         prihrievaný pokrm už i preto, že je tu viac-menej známa v pôvodine. Hľa, i Vám Vaši rodičia
         predplácajú nemecký časopis, i Vaša stará maminka nebývala bez neho. Avšak ako z iných, tak
         i z nemeckej literatúry si niekedy prinesieme niečo na ukážku.
   </p>
   <p>
    Napokon však môžeme uistiť naše čitateľky, nech by im boli akékoľvek zaujímavé a lákavé
         tie cudzie romány, berúce svoju látku zo sýtych pomerov veľkých pánov alebo zámožného
         meštianstva, že prečítať si dobre napísanú poviedku našu, pôvodnú, hoc len dedinskú alebo
         malomeštiansku, je pre čujnú slovenskú dušu ešte oveľa radostnejší, obživujúci a
         osviežujúci pôžitok, lebo v tomto čujeme tepnu vlastného žitia. Naša Timrava napríklad dala
         nám pekný riadok podarených dedinských poviedok z panského i sedliackeho života, napísaných
         dľa nekrášlenej skutočnosti, s akýmsi temer trpkastým realizmom — a tie sa čítajú s
         čerstvým pôžitkom, hoc je sladkosti v nich poskúpo. Len veľká škoda, že sa nám s novými
         nehlási!
   </p>
   <p>
    A nakoľko nám vlastná spisba nepostačuje, máme v susedstve najbližšiu nám spisbu českú,
         už natoľko bohatú, že si môžeme z nej vyberať veci, ktoré by nám boli po chuti.
   </p>
   <p>
    Túto odpoveď i so srdečným pozdravom odosielame našim milým čitateľkám, čo sa ohlásili,
         i čo sa neohlásili.
   </p>
   <p>
    (1916)
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578508" name="ftn.id2578508">
        10
       </a>
       ]
      </sup>
      <span class="emphasis">
       <em>
        časopisu „Gartenlaube“
       </em>
      </span>
      — „Besiedka“, nemecký „rodinný“
                  časopis, uverejňujúci okrem iného sentimentálnu literatúru
     </p>
    </div>
    <div class="footnote">
     <p>
      <sup>
       [
       <a class="para" href="#id2578524" name="ftn.id2578524">
        11
       </a>
       ]
      </sup>
      <span class="emphasis">
       <em>
        E. Wernerová, W. Heimburgová
       </em>
      </span>
      — E. Wernerová, vl. menom
                  Elisabetha Bürstenbinderová (1838 — 1918) a W. Heimburgová, vl. menom Bertha
                  Behrensová (1850 — 1912), nemecké spisovateľky, písali tzv. rodinné romány a
                  novely sentimentálneho charakteru, ktoré sa hojne prekladali do maďarčiny a
                  češtiny. Uverejňovali ich v časopise „Gartenlaube“.
     </p>
    </div>
    <div class="footnote">
     <p>
      <sup>
       [
       <a class="para" href="#id2578545" name="ftn.id2578545">
        12
       </a>
       ]
      </sup>
      <span class="emphasis">
       <em>
        nado všetky E. Marlittová
       </em>
      </span>
      — nemecká spisovateľka E.
                  Marlittová, vlastným menom Eugénia Johnová (1825 — 1887), bola najvychýrenejšou
                  autorkou sentimentálnej ženskej literatúry
     </p>
    </div>
   </div>
  </div>
 </body>
</html>
