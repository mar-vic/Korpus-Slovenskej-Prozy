<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522957">
       </a>
       Úryvky zo „Sedemdesiatich rokov života“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Moje školovanie bolo také prosté, akého v tie časy dostávalo sa okrem zriedkavých
         šťastnejších výnimiek akiste všetkým dedinským farárskym a učiteľským dcéram: domáca ľudová
         škola, ktorá, keď naučila ich čítať, písať v materinskej reči i najpotrebnejšie počty a ako
         najlepšie voviedla ich do povinných náboženských predmetov, vykonala svoju úlohu.
         Vzdelanostná požiadavka znalosti cudzích rečí, u nás najmä maďarskej a nemeckej, vtedy u
         dcér slovenskej inteligencie riešila sa najviac tak, že bývali na jeden rok posielané kvôli
         maďarčine niekam medzi čírych Maďarov, kvôli nemčine najviac do niektorého nemeckého
         mestečka v Spiši, kde obyčajne navštevovali maďarskú, poťažne nemeckú obecnú školu, a po
         skončení školského roku navrátili sa domov, plynné hovoriac maďarsky alebo nemecky, čím asi
         bývala ich školská výchova i ukončená. Tak bolo i so mnou. Maďarčinu nadobudla som si v
         Lučenci, v číro maďarskej kalvínskej rodine i škole. Ale keď na vianočné sviatky videli u
         mňa zrejmý úspech v maďarčine, preložili ma, ponechajúc ma na predošlom byte, z maďarskej
         obecnej do súkromnej nemeckej školy Viedenčanky, slečny Žanety Friedlovej, aby mi budúceho
         školského roku ľahší bol začiatok vo Spiši, kam ma po prázdninách i odviezol môj otec
    <sup>
     [
     <a class="footnote" href="#ftn.id2523002" name="id2523002">
      1
     </a>
     ]
    </sup>
    a odkiaľ o desať mesiacov i navrátila som sa s plynnou nemčinou — len trochu
         raziacou spišským dialektom. Na dovŕšenie školskej výchovy dali ma potom ešte na jeden rok
         do spomenutého už nemeckého vychovávacieho ústavu slečny Friedlovej, kde v nemeckej reči
         (ktorú tam zjemnila som si zo spišského ladu do viedenského) dostalo sa mi prvých, niečo
         znamenajúcich vedomostí zo zemepisu, dejepisu, prírodných vied atď., a ako internej
         chovanke i potrebného jemného mravu. Odtiaľ v trinástom roku navrátila som sa domov už
         vychovaná. Vpravde však až v tento rok, kde reč, v ktorej sa vyučovalo, už dobre som
         ovládala, počala sa chápavosť u mňa zjavne rozvíjať a s tým spolu hlásil sa i vždy silnejší
         hlad a smäd po ďalšom učení — to však bolo neodvolateľne ukončené ukončením školského roku,
         hoci sama slečna Friedlová horlive i srdečne orodovala za mňa, aby mi aspoň jeden rok školy
         ešte pridali. No ustálený plán sa nezmenil a ja s plačom odchádzala som zo svojej poslednej
         školy, v ktorej zo všetkých svojich predošlých škôl najviac som získala.
   </p>
   <p>
    Doma potom popri dosť ťažkej, často i nad sily konanej domácej robote čítaním kníh — i
         to najviac potajmým —, aké mi pod ruku prišli, kojila som svoj duševný hlad a rozširovala
         svoj duševný obzor.
   </p>
   <p>
    Tak pri práci, čítaní a skromných, ale milých spoločenských pôžitkoch v slovenských i
         maďarónskych kruhoch prešlo mi po ukončení školy osem dievčenských rokov. Roku 1875,
         dvadsaťročná, vydala som sa za kupca Ľudovíta Soltésza do Turčianskeho Sv. Martina, a tu
         popri svojich tiež dosť obťažných, všetku silu i všetok čas zaberajúcich povinnostiach i
         opatere a výchove svojich dvoch detí usilovala som sa poúčinkovať i na „národa roli“, podľa
         možnosti i spisovateľskom, ktoré pokúšalo ma už za dievčenstva, i spoluprácou v spolku
         Živene postupne ako jej výborníčka, podpredsedníčka a predsedníčka, hoci vrchnostensky
         udúšané účinkovanie tohoto spolku robilo moju úlohu v ňom málo významnou, ale jednako
         ťažkou, keď sme spolok chceli pri živote udržať. To však patrí do monografie spolku Živeny,
         a nie do môjho životopisu.
   </p>
   <p>
    Priebeh môjho súkromného života po mojom vydaji neschválne zobrazený je s jeho drobnými
         radosťami a ťažkými údermi v mojich už uverejnených zápiskoch o mojich zvečnelých deťoch,
         nuž netreba mi to opakovať. Ale čo som od svojho detstva vnútorne prežila, ako som postupne
         dosahovala svoj duševný vývin, pre načrtanie toho chcem pozobúdzať zaspávajúce už
         rozpomienky.
   </p>
   <p>
    *
   </p>
   <p>
    Môj otec, nakoľko len bolo v jeho možnosti, ma nezanedbával. Moje hmlisté rozpomienky
         ešte i posiaľ niekedy vo sne vedú ma do jeho pracovnej izby, ktorá pozdejšie, do konca
         môjho pobytu v rodičovskom dome, stala sa mi bola najmilším útočišťom. Brával ma vždy k
         sebe, keď ma slúžky pre nejakú inú robotu nemohli mať na starosti. Nad jeho prostým, čierno
         zafarbeným písacím stolíkom bolo okolo väčšieho obrazu ukrižovaného Krista mnoho malých
         obrázkov, celá šírka steny nad stolíkom bola nimi zavešaná. Všetko podobizne, samé
         drevoryty, v cirkvi vynikajúcich mužov zo starých i nových čias. Zvedavo som sa na nich
         dopytovala, a môj trpezlivý apa o každom rozpovedal mi niečo, čo som i svojím detským
         rozumom pochopila. Najviac podivu vzbudil u mňa Ján Zlatoústy
    <sup>
     [
     <a class="footnote" href="#ftn.id2523142" name="id2523142">
      2
     </a>
     ]
    </sup>
    — veľmi by som bola chcela vidieť, čiže počuť, tie zlaté slová z jeho úst. Na
         druhej strane zas, nad starou zásuvkovou skriňou, visel známy obraz Svätopluka s troma
         synmi a s viazanicou prútov, ktorého zmysel apa nejeden raz mi musel vykladať. Vôbec vždy s
         niečím som ho znepokojovala, každú chvíľu som sa k nemu pýtala, on musel vstávať od stolíka
         vpúšťať ma dvermi, kým som kľučky nedosahovala. Ako som sa k nemu dostala, bolo mi prvé
         hodiť sa mu rukami na kolená a pri rozhovore hľadieť do jeho tvári — chudej, bledej; do
         jeho dobrotivých zelenkavosivých očú, hľadiacich na mňa vždy láskavo spod klenutého
         širokého čela.
   </p>
   <p>
    *
   </p>
   <p>
    Ja od svojho detstva počula som o sebe spomínať, že veľmi ponášam sa na svojho otca,
         ktorý telesnou krásou nevynikal. Starú maminku to i mrzelo, že nezdedila som krásu po jej
         dcére, mojej matke. A v dobe, keď počala sa vo mne prebúdzať dievčenská márnivosť, i mne by
         sa tej krásy bolo žiadalo. Ale veď podobala som sa apovi! I zrkadlo mi ukazovalo, že okrem
         mohutného čela je to, čo tam na mňa hľadí, zmenšená podoba jeho bledej, nevyplnenej tvári —
         tvári však mne najmilšej na svete, z ktorej vždy hľadievala na mňa samá dobrota. Nuž túto
         podobnosť zrazu pochopila som ako dar od Boha — a už za svet nebola by som sa dopustila
         takého hriechu proti svojmu otcovi, proti svojej oddanej láske k nemu, že i len v pomyslení
         nevďačne by som bola niesla jeho podobu na svojej tvári, v žiadosti niečoho krajšieho — a
         to uchránilo ma na celý život od nemiernej ženskej márnivosti, dychtiacej po zovňajších
         úspechoch, že nedostatku krásy a z neho pochádzajúcej nespokojnosti nikdy som nepociťovala.
   </p>
   <p>
    Tu hľa hotové poučenie, že prekonávať márnivosť láskou donáša bohaté dary.
   </p>
   <p>
    *
   </p>
   <p>
    Po prázdninách --- odviezol ma môj otec na nemčinu do Spiša, do mestečka Veľkej, po
         nemecky Felka, kde pred rokmi tým istým cieľom absolvovala svoj rok i moja nevlastná
         maminka, mňa teda dali ta po starej známosti.
   </p>
   <p>
    Cesta ta vtedy išla ešte vozmo a trvala nám, zdá sa mi, za dva dni. Z nej ničoho som si
         nezachovala, iba akýsi hmlistý obrázok, že v Radvani zostali sme s vozíkom pred ev. farou,
         apa vystúpil z neho, že na chvíľu vojde dnu, a mne naložil len zostať sedieť. Potom sa mi
         zdalo, že pridlho mešká tam, a v detskej netrpezlivosti mrzela som sa na tých, čo tam
         bývajú, že ho iste oni tak dlho tam zdržiavajú. Keď však potom vyšiel, vyprevádzaný domácim
         pánom, v priateľskom rozhovore s ním, ktorý mal takú predobrú tvár, vľúdne sa mi prihovoril
         i pohladkal ma, náramne som sa v sebe zahanbila pre svoju predošlú mrzutosť oproti nemu.
         Keď sme sa s ním rozlúčili, apa mi rozpovedal, že je to náš najväčší básnik, Andrej
         Sládkovič, šľachetný človek, dobrý duch svojho národa — a tomu podobne. Slová otcove
         vyšumeli mi z pamäti, ale dojem, ktorý vo mne vyvolali, zostal mi navždy v nej, i moja ešte
         zostrená kajúcnosť, že proti tomuto vznešenému človeku bola som pocítila akési nepriateľské
         hnutie. Keď roku 1872 umrel, ešte som ho v duchu skrúšene odprosovala preto.
   </p>
   <p>
    Viem, že na tejto ceste môj otec rozprával mi mnoho poučného, vzdelávateľného a často
         prihováral sa i nášmu vozkovi, majiteľovi koní, čo náš vozík ťahali, rozprávajúc mu všeličo
         miestopisného, hospodárskeho i dejinného o krajoch, ktorými sme sa viezli, aby i on mal
         svoj mravný zisk z tejto cesty.
   </p>
   <p>
    *
   </p>
   <p>
    Na spiatočnej ceste v Liptovskom Sv. Mikuláši navštívili sme Michala Miloslava Hodžu,
         nad ktorým už viselo jeho těšínske vyhnanstvo. Na jeho dumno-vážne oči, z ktorých hľadela
         na nás smútkom zastretá beznádejnosť, nikdy nezabudnem. Zato z návštevy u Matúškov ostala
         mi jasná rozpomienka na peknú, mladuškú, ružovú devu, Marienku Matúškovú, ktorá bola veľmi
         milá ku mne a dala mi na pamiatku všelijaké ozdobné drobnosti, s ktorými doma rada som sa
         pochlúbila.
   </p>
   <p>
    *
   </p>
   <p>
    Okrem správkyne slečny Friedlovej mali sme učiteľa iba jedného starého pána profesora z
         gymnázia, čo nás učil počtovedu a zemepis Uhorska, a učiteľa kreslenia, pána Georgiadesa,
         chudej tvári a dlhých, riedkych, od čela do tyla začesaných vlasov. Natrápil sa, chudák, s
         nami, kým nás ako-tak naučil kresliť pekné ruže s pukmi, ľalie, bazaličku a iné kvety — ale
         v tom nijako nechcel mi urobiť kvôli, žeby ma bol učil kresliť ľudí, čoho som si veľmi
         žiadala, lebo na to vraj musela by som mať viac predbežnej prípravy. Bláhala som Izabele,
         že už mala prvé stupne prekonané, ale ona sa ďalej učiť nechcela, lebo jej učiť sa nielen
         kresleniu, no i všetkým literárnym predmetom bolo vecou najprotivnejšou. A učiť sa musela,
         keďže mala sa stať učiteľkou. Najmilšie jej bolo uniknúť od svojich osobitných lekcií do
         kuchyne k našej gazdinej, okrúhlastej a pekných očú slečne Julči, aby jej pomáhala pri
         varení a iných domácich robotách. V tom bola jej radosť, hoci vedela, že dostane sa jej od
         sestry trpkého dohovárania, keď ona sa s ňou trápi a sama si nedbá o svoj prospech. Ja
         vďačne by si bola stala na Izabelino miesto a bolo mi otupno, že dopustené sú také
         konflikty medzi vrodenou náklonnosťou a medzi tvrdou nevyhnutnosťou v živote človeka.
   </p>
   <p>
    Keď zima prešla a jar sa ukázala, chodili sme na prechádzky do okolia mesta so slečnou
         Friedlovou, a i vtedy vždy rozprávala nám nejaké vzdelávateľné veci. V tom čase som ja
         čítavala Schillerove drámy, a o Panne orleánskej a ešte viac o Márii Stuartke mala som
         ustavičné otázky k slečne, čo ju primälo opisovať nám i samotné predstavenia týchto aj
         iných drám, ako ich vo Viedni vídala. Na pamiatku týchto nenútených prednášok nazvala som
         jej čierne hodvábne šaty, so širokým zamatovým lemom na dolnom okraji, stuartovskými
         šatami, hoci ináč malá, neúhľadná postava i celá osoba našej správkyne naskrze
         nezodpovedala mojej skvelej predstave o Márii Stuartke.
   </p>
   <p>
    Trochu vzrušujúcou udalosťou bol pre mňa v ten čas majáles ev. škôl, na ktorý s
         privolením rodičov išla som s priateľkou Otilkou, pod záštitou jej mamy, a to v bielych,
         nejakých „mulových“ šatách, ozdobených ružovými stužkami — predtým i zatým jediných,
         tanečnej zábave kvôli krajčírkou mi ušitých. Že na tom majálese neprestajne vyvádzal ma do
         tanca istý urastený, dobre chovaný študent, mala som z toho moc prekárania od spolužiačok
         do konca svojho pobytu s nimi.
   </p>
   <p>
    A ten koniec — koniec školského roku — i prišiel čosi-kamsi. Ale ja, znajúc, že je to
         môj posledný, netešila som sa mu. U mňa až v tom roku dostavila sa veľká chuť do učenia;
         videla som, že toho je veľmi málo, čo som sa posiaľ naučila, a toho nekonečne mnoho, čo
         mala by som sa ešte naučiť. Nepotešila ma ani so zdarom odbudnutá skúška, ani pekné školské
         vysvedčenie — s duševným plačom lúčila som sa so školou a s jej správkyňou, keď ma rodičia
         odvádzali domov. Slečna Friedlová zo všetkej možnosti usilovala sa presvedčiť ich, že treba
         ma dať ďalej do školy pri mojej chuti do učenia, a veľmi sa prehrešia proti mojej
         budúcnosti, ak to neurobia. Ak už nie viac, aspoň na jeden rok aby ma dali ešte, že by som
         nezaviazla v samej polovičatosti.
   </p>
   <p>
    No márne bolo všetko, pôvodný skrovný plán môjho školovania sa nezmenil, keďže vtedy v
         našich kruhoch nevyžadovalo sa nijakej základnejšej všeobecnej vzdelanosti od žien, a o
         odbornom ich vzdelávaní pre určité povolania — okrem zriedkavých prípadov učiteľstva — ešte
         vôbec nebolo počuť. Musela som sa teda odtrhnúť od svojich školských radostí, ktoré v
         poslednom roku hlavne ma oživovali a s hodne skľúčenou mysľou vžívať sa do úlohy domácej
         dcéry a pomocnice pri všetkých robotách, ktorých u nás najmä v lete bývalo mnoho od svitu
         do pozdného večera, keďže moji rodičia okrem cirkevných, pri pomoci cirkevníkov obrábaných
         zemí mali vtedy už i svoj súkromný, maminke patriaci pozemkový majetok…
   </p>
   <p>
    To leto, keď som sa zo svojej poslednej školy navrátila domov, stalo sa ostrým rozhraním
         v mojom živote, lebo vtedy nielenže som prestala byť žiačkou, ale i svoje v tom veku ešte
         neprekonané detstvo musela som akoby odhodiť od seba a postúpila som za slečnu, hoci mi
         bolo ešte len dvanásť rokov minulo. Už som bola vychovaná, nárok a právo na nejakú
         nedospelým poskytovanú zhovievavosť som stratila, maminka žiadala odo mňa i poznanie, i
         plnenie povinností dospelej, najmä žiadala ustavičnú fyzickú robotu v dome, v záhrade a
         podľa potreby i na poli — a nakoľko by tá nechala voľného času, mal sa vynaložiť na ručné
         práce, ktoré značia oddych, a nie robotu. Čítať vraj v nedeľu. Ale v nedeľu ráno prešlo tak
         ako každý deň, s riadením izieb a pomáhaním v kuchyni; predpoludním treba bolo ísť do
         kostola a popoludní riadne bývali schôdzky nás štyroch spriatelených rodín (Goldperger,
         Goldberger, škola, fara), ako z poriadku každú nedeľu u inej, a trvali najmenej do desiatej
         večer. Nuž, kedyže čítať? A čítať mne bolo takou žiadostivou potrebou ako hladnému jesť a
         smädnému piť. A keď mi maminka práve toho nedožičila, majúc to (iste preto, že sa v takej
         priveľkej miere u mňa javilo) za priamo škodlivé pre mňa, že ma odvádza od pravých
         povinností a dovádza k záhaľke i priveľkým nárokom, cítila som sa nevýslovné nešťastnou,
         ani otrok v ustavičnej nútenej robote. K tomu tiež na nešťastie do robôt, do ktorých som
         bola nútená, nemala som nielen chuti, ale ani potrebnej zručnosti, akú pozorovala som u
         svojich družiek a im pre ňu som bláhala. Zo začiatku mnoho vecí som naopak, bez zmyslu
         porobila, i škodu spraviť sa mi zavše pridalo, čím pritiahla som si mnoho hnevu a karhania
         od maminky, i trudievala som sa celé dni a preplakala mnoho bezútešných hodín, kde ma nik
         nevidel. Celý život zdal sa mi náramne otupným, ak nemal mi ničoho iného poskytnúť ako to,
         čo mi je tu doma nasúdené.
   </p>
   <p>
    Práve v to leto, keď som sa zo svojej poslednej školy vrátila domov, bývali na Ľuboreči
         za dlhší čas niekoľkí katastrálni inžinieri, akí vtedy vari po celej krajine vymeriavali
         plochy zeme, hory-doly, nuž i tí boli vovedení do nášho kruhu a bývali príjemnými, vítanými
         hosťami v ňom. Ale nad toto všetko potešil bol moju vtedy skľúčenú myseľ môjho apov sľub,
         že na zhromaždenie Matice slovenskej, ktoré vtedy malo byť v Martine, vezme so sebou i nás
         dve, sesternicu Emu Goldpergerovú
    <sup>
     [
     <a class="footnote" href="#ftn.id2523525" name="id2523525">
      3
     </a>
     ]
    </sup>
    a mňa. I maminka odhodlala sa ísť.
   </p>
   <p>
    On podľa svojho zo Štúrovej apoštolskej školy vyneseného poslania budil lásku k národu
         schválne i neschválne u všetkých, s ktorými sa stýkal, alebo aspoň miernil nepriateľstvo u
         tých, ktorí neboli už na získanie, a tak i my, deti, nielen jeho vlastné, no i
         Goldpergerove, k nemu sme boli v tejto veci priťahované ako k hrejúcemu svetlu. Najmä
         bystrého a vznetlivého ducha Ema Goldpergerová ľnula k nemu s oddaným porozumením, nemala
         milšej veci ako dostať sa s ním do rozhovoru, či už veselo žartujúc a či vážne sa
         oduševňujúc za nejakú ušľachtilú vec — a jeho slová nevymizli z jej pamäti, vyťahovala si
         ich z nej do konca života, s láskou si ho pripomínajúc a vždy doznávajúc, že od nikoho na
         svete neprijala toľko dobroprajnej láskavosti, vôbec všetkého duševného dobrodenia, ako od
         neho. A takto požehnane účinkoval on svojou beznáročnou, vždy živou dobrotou nie iba na ňu,
         no i na mnohých zatvrdilejších.
   </p>
   <p>
    Nuž i v tom prípade v jeho dobrých očiach zračilo sa číre potešenie, keď videl našu
         veľkú radosť nad tým, že nás vezme so sebou na zhromaždenie do Martina, aby sme tam videli
         čisto slovenskú spoločnosť, náš slovenský svet, a utvrdili sa vo svojskom duchu, čoho sa
         nám v Novohrade dostať nemohlo.
   </p>
   <p>
    *
   </p>
   <p>
    Na priebeh, na jednotlivé momenty zhromaždenia a k nemu pridávaných spoločenských
         pôžitkov nemôžem sa už rozpomenúť, ale že na nás, dve mladé duše, dojem z nich bol silný a
         trvalý, to viem, s Emou sme si ho za dlhé roky pripomínali. Bolo nám to akési objavenie
         nového sveta, kde v ľuďoch žije sama bratská a sesterská láska a hotoví sú i na obete, i do
         boja, i na smrť za spoločnú národnú vec. V rečníkoch na zhromaždení videli sme samých
         slovenských hrdinov a slovenské divadlo bolo pre nás niečo čarodejného. Čo nám predtým apa
         rozprával o prvých matičných zhromaždeniach, z ktorých prichádzaval domov v radostnom
         uveličení, toho podobu videli sme teraz na vlastné oči.
   </p>
   <p>
    *
   </p>
   <p>
    Zdá sa mi, že i príkru robotu zbierania, triedenia, ukladania ovocia, viazania jabĺk do
         viazaníc, varenia lekváru, spratúvania kukurice z poľa atď. atď., pri čom všade som musela
         byť, ľahšie som prekonala pri milých rozpomienkach na zhromaždenie — a pri nich už vtedy
         utkvievalo mi v duši akési akoby predvídanie, že keď budem dospelá, i ja tak sa budem
         musieť radiť a starať o veci národné, ako radili a starali sa o ne všetci naši dobrí ľudia
         na tom zhromaždení, a tá predstava i v nasledujúcich rokoch niekedy znenazdania sa mi
         dostavila ako nejaká hlásiaca sa povinnosť alebo ako nejaký ešte hmlistý pokyn osudu.
   </p>
   <p>
    *
   </p>
   <p>
    Ináč na maďarské zábavy, okrem týchto rodinno-priateľských, sme nechodievali. Ale zato
         chodili sme po viac rokov na revúcke gymnázium na majálesy, a raz išli sme i na revúcky
         tanečný ples, ktorý, neviem už akým činom, zriadil sa bol v Tisovci — pravdepodobne
         pričinením Daxnerovcov.
    <sup>
     [
     <a class="footnote" href="#ftn.id2504538" name="id2504538">
      4
     </a>
     ]
    </sup>
    S revúckym gymnáziom stáli sme v blízkych stykoch nielen ako národovci, ale i
         tým, že jeho znakmi boli i niekoľkí nám blízki novohradskí mladí Slováci (Bodickovci,
    <sup>
     [
     <a class="footnote" href="#ftn.id2504561" name="id2504561">
      5
     </a>
     ]
    </sup>
    Laciakovci), a tí dovádzali k nám na sviatky aj inokrajových svojich druhov,
         ktorí u môjho mládežemilujúceho otca zakusovali mnoho láskavosti a povzbudzovania k dobrému
         a cítili sa u nás ako v rodičovskom dome.
   </p>
   <p>
    A tie cesty na revúcke majálesy už samy v sebe bývali nám najväčšou regráciou. Viezli
         sme sa z Novohradu riadne na viacerých vozíkoch; už v tom bolo niečo sviatočne radostného.
         My dve s Emou, rozumie sa, vždy spolu na ich vozíku s peknými koňmi a vždy dobrej vôle, že
         sme boli z domácej uzdy pustené. A ešte keď sa nám podarilo veci tak nastrojiť, že si i môj
         apa k nám sadol vtedy sme obidve boli prešťastné. On nesťahoval našu veselosť, ale ešte
         dával podnet k nej, lebo on i sám rád býval veselým, i vedel rozveseliť prípadne celú
         spoločnosť, v príhodný čas rozjasňujúc náladu okolo seba. A my dve s Emou sme na to vždy
         pohotove reagovali.
   </p>
   <p>
    *
   </p>
   <p>
    Dva razy za môjho dievčenského života dostalo sa mi odísť z rodičovského domu na dlhšiu
         návštevu, po oba razy k ujcovi Maximovi,
    <sup>
     [
     <a class="footnote" href="#ftn.id2504629" name="id2504629">
      6
     </a>
     ]
    </sup>
    ktorý už v mojich detských rozpomienkach má svoje význačné miesto. Po prvý raz
         bola som u neho roku 1869, keď bol farárom v Púchove a mal za ženu Ľudmilu Hodžovú. Pobudla
         som tam za dva mesiace, a zdá sa mi, že za ten čas u týchto dvoch ľudí duševne mnoho som
         získala. Ľudmila Hodžová-Hudcová, dcéra Michala Miloslava Hodžu, bola jedna z
         najušľachtilejších slovenských žien, duchom i srdcom vzdelaná a veľká národovkyňa. Jej
         vplyv na mňa, vtedy mladistvo vnímavú, bol blahodarný.
   </p>
   <p>
    *
   </p>
   <p>
    O nej, keď som k nim išla (vzali si ma so sebou, keď boli v Lučenci navštíviť starú
         maminku a potom i nás na Ľuboreči), mala som mienku, iste z úsudkov v rodine nadobudnutú,
         že je síce veľmi vzdelaná a ušľachtilá, ale vychovaná len za dámu do jemnej mestskej
         domácnosti, a teda nesúca znášať všelijaké nepríjemné starosti i namáhavé roboty, akých
         vyžaduje chudobná domácnosť farárska, a t. p., preto úprimne som si umieňovala, že ja, vo
         všetkej domácej robote i proti svojej vôli pocvičená, budem i jej výdatne pomáhať, budem
         robievať ako doma, aby som bola užitočná. Ale keď som potom tam bola, dialo sa to inak. Jej
         domácnosť viedla sa svojím pekným poriadkom i bez môjho prispenia a ja som pritom ešte
         získala, lebo od Ľudmilky naučila som sa niektorým novým mi veciam, praktičným spôsobom
         čistenia a t. p.; veď je to obyčajné, že v inej domácnosti lepšie si všímame všetkých
         poriadkov, viac zvláštnosti im pripisujeme než vo svojej vlastnej.
   </p>
   <p>
    Rodičia mi dovolili zostať v Púchove do zhromaždenia Matice slovenskej, ktoré i toho
         roku sa strojilo v Turčianskom Sv. Martine a na ktoré mali ísť i moji Hudcovci z Púchova. Z
         Martina domov mala som sa dopraviť so známymi Novohradčanmi.
   </p>
   <p>
    *
   </p>
   <p>
    V Martine potom ruch hostí, schádzajúcich sa zo všetkých strán Slovenska, zaujal nám
         pozornosť i tvoril tú neopísateľne povznesenú, blahú náladu vzájomnej lásky a ušľachtilých
         spoločných túžob, akú v úprimných slovenských dušiach vyvolávali matičné zhromaždenia v
         prostom, nebohatom, a jednako tak obdivuhodne pohostinnom Martine. Len nádejí do budúcnosti
         bolo čo rok menej na tých zhromaždeniach, a práve vtedajšie bolo až smútkom zastreté pre
         smrť biskupa Moysesa.
    <sup>
     [
     <a class="footnote" href="#ftn.id2504721" name="id2504721">
      7
     </a>
     ]
    </sup>
   </p>
   <p>
    *
   </p>
   <p>
    Hádam pre tichý smútok tohoto zhromaždenia — a možno i pre dva odvtedy pribudnuvšie mi
         roky života — ostali mi z neho vážnejšie dojmy než z toho pred dvoma rokmi spolu so
         sesternicou Emou zažitého — viac uvažovania a menej vysokolietajúceho oduševnenia.
   </p>
   <p>
    Z inoslovanských hostí najlepšie zapamätala som si ruského novinára, menom, zdá sa mi, Gubina,
    <sup>
     [
     <a class="footnote" href="#ftn.id2504755" name="id2504755">
      8
     </a>
     ]
    </sup>
    preto, že podchvíľou obracal sa ku mne s nejakými otázkami — on rusky, ja
         slovensky — a dorozumenie sa darilo. Veľmi sa zaujímal o naše zhromaždenie, i vôbec o naše
         pomery, o všetkom chcel byť poučený.
   </p>
   <p>
    Bolo vtedy i zriaďujúce valné zhromaždenie Živeny, ak sa dobre pamätám, pod lipami pred
         ev. kostolom, pri ktorom dostala som veľmi pekný pochop o dobroprajnosti slovenských mužov
         k slovenským ženám, lebo i sám Viliam Pauliny-Tóth, i najmä Ambro Pietor
    <sup>
     [
     <a class="footnote" href="#ftn.id2507107" name="id2507107">
      9
     </a>
     ]
    </sup>
    a Jozef Nedobrý
    <sup>
     [
     <a class="footnote" href="#ftn.id2507120" name="id2507120">
      10
     </a>
     ]
    </sup>
    mali pri zakladaní tohoto prvého národno-vzdelávateľského spolku slovenských
         žien činnú, ba vodčiu účasť. Horlive prízvukovali, že Slovenky nesmú vo vzdelanosti
         zaostávať za ženami iných národov, ale majú sa vzdelávať tak, aby ich to nespreneverilo ani
         vlastnému národu, ani vlastnej ženskej úlohe a t. p., a ešte živšie v podobnom zmysle
         hovorila práve Ľudmila Hodžová-Hudcová. Nakladala slovenským ženám, že majú sa uskromniť vo
         všetkých osobných potrebách a miesto toho obetovať čím viac na Živenu, žeby čím najskôr
         mohla zriadiť slovenskú dievčenskú školu a tak, vychovávajúc a vzdelávajúc Slovenky po
         slovensky, konala svoju veľkú úlohu v národe atď. Jej reč bola prijatá s oduševnením, za
         členov Živeny zapisovali sa i mužovia, nielen ženy. A tá iskra posvätného ohňa, vložená do
         jej počiatkov, najmä čisto oduševnenými slovami Ľudmily Hodžovej-Hudcovej, zdá sa, zostala
         v nej utajená za všetkých päťdesiat rokov maďarského zakliatia, a po odkliatí roznietila sa
         k novému životu. Vtedy silno som verila, že ona, Ľudmilka, bude držiteľkou Živeny, vedúcou
         ju k rozvoju, i umieňovala som si, že budem ju v tom všemožne podporovať, lebo neopúšťala
         ma idea, že starať sa o také veci mi je súdené, hoci zatvorená mi je ešte možnosť k tomu.
         No Ľudmilke nebolo súdené povzniesť Živenu — umrela na jar nasledujúceho roku. A ja o roky
         pozdejšie stala som sa predsedníčkou Živeny, hoci vtedy, i ešte dlho potom, nebolo jej
         možno plniť svoje úlohy.
   </p>
   <p>
    *
   </p>
   <p>
    Hneď na jar po tomto trúchlivom prípade v rodine doletela nová, a to celkom nečakaná
         zvesť o smrti Ľudmilky Hudcovej. Ona, dajúc život dcérke, pobrala sa ta, odkiaľ niet
         návratu, za svojím otcom, za ktorým hlboko želela. To ma ohromilo a predložilo mi
         nerozlúštiteľnú záhadu života a smrti o niečo z inej strany. Prečo dopustená je smrť matky
         predobrej, po ktorej ostávajú deti-siroty? Ako mohla byť dopustená smrť tejto šľachetnej
         ženy, ktorej život bol iba dobru zasvätený, ktorej smrť bola stratou pre muža a deti, ale i
         pre celý národ?
   </p>
   <p>
    Množili sa mi nerozlúštiteľné záhady, ktoré otriasajú v človeku dôveru k životu i vieru
         v možnosť jeho nápravy. No on nehľadí na to, neúprosne núti každého do zápasu s ním — a my
         nebadáme v takýchto prípadoch nijakej záštity proti jeho krutosti. Ja Ľudmilkinej smrti
         posiaľ nemôžem oželieť.
   </p>
   <p>
    Jej smrť mala potom nepredvídané následky v jej opustenej rodine. Ujec Maxi zo svojho
         prudkého žiaľu zrazu sa rozhodol zanechať svoje kňazské povolanie a uchádzal sa o
         profesorské miesto na vnove utvárajúcu sa vtedy štátnu učiteľskú prípravovňu do Levíc, a to
         miesto i dostal. Tak pred začiatkom školského roku, opustiac púchovskú faru a zanechajúc
         maličkú osiralú Marienku i ďalej v opatere u istej mlynárskej rodiny pri Púchove,
         odsťahoval sa s malým Mirkom a s potrebným domácim náradím do Levíc, kde našiel si dosť
         dobrý dvojizbový byt u prostého, číro maďarského mešťana. Keby bol býval samotný, bol by si
         poradil so sebou, ale malý Mirko potreboval stálej opatery, preto ujec naprosil svoju mať,
         aby prišla k nemu spravovať mu domácnosť a vziať si na starosť Mirka. A ona, hoci jej i
         ťažko bolo zanechať vlastnú domácnosť v Lučenci, urobila mu to kvôli. Ale aby zasa jej bolo
         ľahšie poradiť si s domácnosťou i s deckom, vypýtala si od mojich rodičov mňa so sebou, a
         že bolo proti zime, kde u nás bývalo značne menej roboty než v lete, ma i pustili.
   </p>
   <p>
    Tak i odviezla som sa v nevľúdnom jesennom čase so starou mamou vo veľkom, všemožnými
         potrebnými vecmi naloženom, plachtou krytom voze z Lučenca do Levíc, a môj pobyt tam
         pretiahol sa až do jari.
   </p>
   <p>
    *
   </p>
   <p>
    Ja som z domu nevychádzala, okrem niekoľko ráz do kostola a niekoľko ráz k zrúcaninám
         zámku, pamätným mi z histórie o Kláre Zachovej. Ale k nám prichádzavali niektorí slovenskí
         preparandisti, ktorí v ujcovi badali svojho dobrého priateľa a prípadne i zástancu.
         Najčelnejším medzi nimi bol Adolf Svätopluk Osvald,
    <sup>
     [
     <a class="footnote" href="#ftn.id2507273" name="id2507273">
      11
     </a>
     ]
    </sup>
    vtedy pilno prispievajúci do „Orla“ svojimi veršovanými prácami, človek už nie
         mladý, ženatý, s ktorým mávali sme čulé literárne diskusie, čo v neprebudených ešte
         chlapcoch budilo tiež záujem za vec. Ujec, iste v rozpomienke na svoje núdzne prežívané
         žiacke časy, rád videl týchto svojich žiakov, a oni navzájom vinuli sa k nemu s veľkou
         dôverou, cítili sa u neho po svojsky, keď mohli sa s ním slovensky zhovárať, a videli u
         neho na stene podobizne niektorých vynikajúcich slovenských mužov i obraz Svätopluka s
         troma synmi a viazanicou prútov. Iných hostí sme za celú zimu nevideli u seba, ani z
         ujcových kolegov nik neprišiel, keďže iste ani on nebol u nich na zvyčajnej prvej návšteve.
   </p>
   <p>
    Ja túto zimu podľa možnosti využila som na čítanie. Prečítala som kníh z ujcovej
         knižnice, koľko som len stačila, a to nie romány, no všelijaké poučné i náučné knihy. I
         jedinú filozofickú knihu, ktorú som vo svojom živote prečítala, udalo sa mi tam prečítať.
         Bola to Kantova „Kritik der reinen Vernunft“,
    <sup>
     [
     <a class="footnote" href="#ftn.id2507334" name="id2507334">
      12
     </a>
     ]
    </sup>
    hoci ma ujec odhováral dávať sa do toho, lebo že tomu bez nejakých prípravných
         stupňov rozumieť nemôžem. Ale chuť do vážneho čítania u mňa bola veľká a vtedy skrsla vo
         mne myšlienka i vzmáhala sa žiadosť, aby som sa súkromne pripravovala na učiteľstvo a
         skladala skúšky na niektorej učiteľskej prípravovni. Tej myšlienky som sa i držala a tým
         pilnejšie čítala knihy do toho vpadajúce, i prejavila som ju, keď potom prišiel po mňa môj
         apa, ako chodieval po mňa do Lučenca a do Spiša, keď som ešte bola malou žiačkou. Ujec
         prisviedčal, že dalo by sa to dosiahnuť, veď dávajú sa už dievčatá na učiteľstvo, ale
         starej maminke zdalo sa byť veľmi nezmyselnou vecou, že mala by som sa trápiť s
         učiteľovaním, keď môžem sa vydať. A môj apa nebodaj myslel si to isté, hladkal ma láskavo
         po hlave a odvrával, že neradno je popúšťať sa do takých nebývalých vecí, že to, čo teraz
         zdá sa mi takým žiadúcim, môže ma veľmi sklamať, nepodá mi opravdivého uspokojenia a t. p.,
         a na druhý deň, keď viezli sme sa domov, cestou mali sme ešte ďalšie vážne rozhovory o tom
         i o inom. Predostieral mi, že síce nevidno v tom ničoho zlého, keby som sa stala učiteľkou,
         ale pri súkromnej príprave potrvalo by mi to viac rokov, keď nemám požadovanej predprípravy
         — a na prípravu v škole, v ústave nemožno pomýšľať pre veľké peňažné nákladky, ktoré by to
         vyžadovalo. Ale i keby nebolo prekážok a mohla by som hladko dosiahnuť svojho cieľa, či
         iste budem spokojná v učiteľskom povolaní, ktoré je ťažšie, ako sa nazdávam, vyžaduje
         napínavú trpezlivosť, svedomitosť a vystavené je neuznanlivosti, nevďake? Či, keď potom
         uvidím svoje súveké priateľky povydávané a iste i dosť spokojné, nebude mi ľúto, že i ja
         radšej som sa nevydala?
   </p>
   <p>
    *
   </p>
   <p>
    Ja, pravda, mala som odpovede pohotove, lebo o všetkom tom som už i sama popremýšľala,
         hoci som bola ešte len šestnásťročná. Vydať sa, len aby som bola vydatá, a byť potom ako vo
         večitom väzení? Vôbec, ak sa mám vydať nie po chuti, len zapriahnuť sa do starostí, trápení
         a večitej roboty, volím radšej nevydať sa. A keď sa nevydať, radšej byť učiteľkou,
         užitočnou svojím povolaním, majúcou význam i vážnosť medzi ľuďmi, než byť odvislým,
         vedľajším, hádam i obťažným a teda nevďačne trpeným členom rodičovskej alebo inej
         príbuzenskej domácnosti. Takto počali vtedy zmýšľať už viaceré — spontánne emancipačné
         zjavy udávali sa i tam, kde o strojacom sa emancipačnom hnutí žien ešte ničoho sa nevedelo,
         a tak to bolo i u mňa. Lenže niektorým iným v prajnejších okolnostiach podarilo sa svoje
         úmysly i uskutočniť, u mňa však možnosti na to nebolo. Na riadnu, školskú prípravu k
         učiteľstvu nebolo pomyslenia pre peňažné nákladky, najmä že tá príprava k učiteľstvu
         nevytvárala možnosť prípadného výdaja, ktorý vyžadoval by druhé, nie menšie trovy — a na
         súkromnú prípravu doma takže nemohlo byť pomyslenia, lebo od maminky nemohlo sa žiadať, aby
         ma za ten dlhý čas v dome obchodila sediacu pri knihách, miesto aby som konala obvyklú
         domácu robotu, ktorej bolo vždy vyše miery. Musela som teda s trpkosťou upustiť od
         myšlienky, ktorá ma bola živo zaujala. Trpkosť však miernená bola povedomím, že tým
         usporila som svojmu predobrému, pre mňa už mnoho podstúpivšiemu otcovi nové trápenie, a
         najmä i obavy, ktoré jeho srdce nepokojili, že ak stanem sa učiteľkou, budem tým odvrátená
         od výdaja, vôbec od rodinného života, v ktorom jedine videl on možnosť spokojnosti pre
         ženu.
   </p>
   <p>
    A tak po návrate z Levíc zasa nastúpila som úlohu robotnej domácej dcéry, ktorej viac
         ani som neprerušila do svojho vydaja.
   </p>
   <p>
    *
   </p>
   <p>
    Ja na nudu zimných časov vari nikdy som sa neponosovala už i preto, že v zime predsa
         niečo viac som mohla čítavať, než na dlhých, robotou vyplnených letných dňoch, lebo večer,
         keď na noc odobrala som sa z bývacej do apovej izbičky, v ktorej som spávala a v ktorej, že
         bola na druhom kraji fary, cítila som sa bezpečnejšou pred dozorom, potom ešte čítavala som
         pri svieci — učupená v kútiku medzi apovou starootcovskou zásuvkovou skriňou a železnou
         pieckou — knihy, vyťahované z vysokej a širokej, tmavo zafarbenej, dvojdverovej skrine, čo
         stála v našom pitvore od strýcovej smrti, v ktorej bolo ich plno napchatých odspodku
         dovrchu. Čítala som ukrčená, lebo svoju skrýšu odvrchu zastrela som si apovým županom alebo
         nejakým kobercom, aby ma svetlo neprezradilo, že som ešte vždy hore, kým som zimou
         nezakrahla. Maminka nebodaj i pobadala niečo, ale hádam trochu i ustávala v boji so mnou.
   </p>
   <p>
    V lete na dlhých dňoch o čítanie bývalo mi najhoršie. Pre večitú robotu nedostávala som
         sa k nemu okrem toho kúska nedeľného odpoludnia — ak sme my hostí nečakali. Vtedy, ak bol
         pekný čas, najradšej utiahla som sa do kostolnej ohrady pod veľkú hrušku do kúta pri
         sakristii, kde nikdy nik sa neukázal; tam kochala som sa v Sládkovičovi a Chalupkovi,
         čítajúc si nahlas ich básne, a hoci som ich konečne, Chalúpku celého a Sládkoviča z veľkej
         časti, vedela naspamäť, predsa ani na chvíľu nepozbudli u mňa svojho oduševňujúceho účinku.
         Horšie mi bolo nájsť si pokojný kútik na čítanie, keď bolo daždivo, lebo v izbách, okrem v
         apovej, bývali špaletne (drevené ohýbavé okenice) v lete cez deň pozatvárané, aby sa muchy
         dnu netisli, a my vtedy i jedávali, i všetku domácu a ručnú robotu konali sme okolo
         okrúhleho stola vo výpustku pavlače pred pitvorom, kde sa každý pristavil a si posedel. Keď
         som si však ten pokojný kútik predsa našla, najradšej v apovej izbe, potom pohrúžila som sa
         do svojho čítania, že zabudla som nielen na nedeľnú spoločnosť, lež čajsi na celý svet
         okrem svojej knihy — za čo, pravda, tiež dostávalo sa mi pokarhania —, ak Ema neprišla
         alebo niekoho neposlala odtiahnuť ma od nej, aby som vraj nesplesnela pri nej.
   </p>
   <p>
    Ale čítať som musela, bez toho žiť som nemohla. Keď nešlo s povolením, muselo ísť
         potajmo. Čítavala som i pri riadení izieb a pri inej robote, ak maminky tam nebolo. I ona
         čítavala romány zo strýcovej knižnice, najviac nemecké preklady francúzskych,
         viaczväzkových (Dumas, Hugo, Sue), a tie i mňa priťahovali. V tie časy vymyslela som si
         tiež všiť si do sukne hodne priestranné vrecko, nosiť v ňom brožovanú knižku alebo zošity a
         vytiahnuť si to v každú príhodnú alebo i v nepríhodnú chvíľu (napr. i pri mútení masla:
         jednou rukou potápať topárku, v druhej držať pred očami knižku). Ako presídlil sa bol z
         Tomášoviec do Ľuboreči maminkin otec, starý apa Bauer, zanechavší svoju kantorsko-učiteľskú
         stanicu, aby mu i napotom nechybelo pohodlie samostatnosti, bol pre jeho potrebu zariadený
         spomenutý už domec, Pokojík, na hornom konci dediny, neďaleko fary, pri ktorom bola z
         jednej strany zeleninová záhrada, z druhej trávnik so stromami; bývalo mojou úlohou držať v
         poriadku tú jeho zeleninovú záhradu, teda od včasnej jari do pozdného leta, nakoľko iná
         robota neprekážala, musela som podľa potreby tam chodievať plieť, chodníky vyškrabovať a t.
         p., nuž taká ukrčená, od slnečnej pálčivosti unavená, tiež nejeden raz išla som si pred
         odchodom domov, kde iste už bola pohotove pre mňa iná robota, oddýchnuť do chládku za
         susedov dom, vytiahnuť z rečeného vrecka starú nemecko-francúzsku mluvnicu, vykutanú tiež
         zo strýcovej knižnice — a učiť sa a cvičiť francúzske slovká i vety aspoň za hodinu.
         Naučila som sa z nej dosť dobre rozumieť čítanej francúzštine a bolo by mi bývalo ešte na
         lepší osoh, keby pri tom bol ma mal kto učiť i správnemu vyslovovaniu.
   </p>
   <p>
    Niekedy našiel ma apa pri tom študovaní, keď prišiel navštíviť starého apu a spolu si
         vyšli poprechodiť sa po trávniku a záhrade.
   </p>
   <p>
    „Oddychuješ, dievčička moja?“ usmial sa mi apa.
   </p>
   <p>
    Čo však týka sa tých mojich prvých spisovateľských pokusov, prepadli všetky pod vlastnou
         kritikou. Najľútejšie mi bolo najsmelšieho môjho nábehu: zdramatizovať S. Chalupkovho
         „Starého väzňa“. Chytila som sa bola do toho v presvedčení, že nemôže byť lepšieho,
         pôsobivejšieho námetu pre tragédiu, ale viazla som potom pri každom obrate pre neznalosť
         kultúrnej histórie a všetkých tých „vedľajších“ požiadaviek dramatickej práce. Odvtedy ani
         neosmelila som sa viacej k nej.
   </p>
   <p>
    *
   </p>
   <p>
    Na tom poslednom zhromaždení Matice,
    <sup>
     [
     <a class="footnote" href="#ftn.id2505070" name="id2505070">
      13
     </a>
     ]
    </sup>
    pravda, ešte neznali sme celý dosah prenasledovania, ale podľa nedobrých
         znamení iste skleslejšia bola celá nálada než na predošlých, hoci ináč v Martine dobre sme
         sa cítili i v širokej spoločnosti, i v milej, rýdzo slovenskej domácnosti
         Šimko-Klanicovskej, v ktorej môj malý brat, navštevujúci martinské gymnázium, bol minulého
         školského roku ubytovaný a udomácnený.
   </p>
   <p>
    Ale potom, práve následkom nášho zúčastnenia sa na tomto zhromaždení, stalo sa, že ja
         ešte v tú jeseň zverila som sa s Ľudovítom Šoltésom, kupcom v Turčianskom Sv. Martine, s
         ktorým vtedy v Šimko-Klanicovskej domácnosti po prvý raz sme sa videli. Rozhodla som sa na
         to z rozumových dôvodov, po vážnych rozhovoroch so svojím otcom.
   </p>
   <p>
    V Novohrade slovenská spoločnosť sa zužovala a maďarská rástla. Podľa toho i kandidátov
         ženby v tejto bolo nepomerne viac než v našej, a keď z maďarskej hlásil sa bol môj prvý
         pytač, istý mladý farár, mňa pojal nevýslovný strach, že rodičia si budú žiadať, aby som
         išla za neho, keďže proti nemu ináč nebolo nijakých závažných dôvodov. Ako mi to môj otec
         oznámil — lebo patričný na neho sa bol listovne obrátil —, hneď som ho úpenlivo prosila,
         aby mu záporne odpovedal. On svojím láskavým spôsobom ma upokojil:
   </p>
   <p>
    „Nestrachuj sa, moja dievčička, nútiť ťa nik nebude. Ja síce nadovšetko si prajem, aby
         som dožil teba zaopatrenú pri boku dobrého, statočného muža, ale pritom i mojou žiadosťou
         je, aby to bol Slovák.“
   </p>
   <p>
    A potom ani zo strany maminky nepadlo slova, ktoré bolo by ma chcelo prinútiť k tomu
         vydaju.
   </p>
   <p>
    Iné bolo položenie, keď oslovenie prišlo z Martina. U mňa i tu najprv prevládala nechuť.
         Isteže, po dievčenskom spôsobe, iné predstavy som mala o osobe svojho prípadného budúceho,
         a ani ku kupeckému stavu nemala som chuti. Hoci život v rodičovskom dome zdal sa mi byť
         hodne ťažkým, predsa, keď prišlo mi stratiť slobodu, viazať sa k mužovi, za ktorého srdce
         sa neozvalo, radšej chcela som zostať i ďalej u rodičov — i ďalej dopisovať si o
         slovenských literárnych veciach s niektorými našimi veršujúcimi študentmi.
   </p>
   <p>
    Ale môj otec inak hľadel na vec.
   </p>
   <p>
    „Nezabúdajže, moja, že mňa vždy tu nebude. Dnes-zajtra som tu, o pol roka, o rok môžem
         byť pod zemou. Ak sa dotiaľ nevydáš, potom nepozostane ti iného ako vydať sa za prvého, kto
         príde, hoci za Neslováka, ak ti ťažko bude žiť u maminky alebo u ujcov,“ pripomínal keď
         videl moju nechuť. „Rozmysli si, či nebudeš potom viniť i seba, ale bezpochyby viac ešte
         mňa, že nerozmyslene odpravili sme človeka poriadneho, čestného, v každom ohľade
         spoľahlivého — a k tomu Slováka z Martina!“
   </p>
   <p>
    Môj otec totižto bol sa listovne u niekoho v Martine dopytoval na Šoltésa a dostal samé
         pochvalné zprávy o ňom.
   </p>
   <p>
    Musela som uznať závažnosť týchto dôvodov, premýšľala som o nich, a tak vec pomaly
         dostala sa k prajnému riešeniu. A keď potom môj budúci prišiel k nám na dlhšiu návštevu,
         videla som, že je i rozumný, i dobrých zásad, i najmä že je za veci národné veľmi zaujatý,
         nuž to uľahčilo mi vec, vzalo mi tiesnivý pocit, že rozhodujem sa pod tlakom okolností, a
         rozjasnilo náš pomer. A že mala som sa dostať do Martina, kde budem môcť nielen žiť v
         slovenskej spoločnosti, ale azda i nejakým spôsobom účinkovať v prospech národnej veci, to,
         rozumie sa, malo svoju veľkú váhu.
   </p>
   <p>
    Svadbu s veľkou svadobnou spoločnosťou, v ktorej najvzácnejší nám boli dvaja martinskí,
         mladým zaťom dovedení hostia, Pavel Mudroň a Ján Kunay, mali sme potom 12. januára 1875 a o
         niekoľko dní prišli sme do Martina — teda práve v ten smutný čas, keď dovršoval sa osud
         našich gymnázií: žiactvo i učiteľstvo bolo z nich vyháňané do nepriateľského sveta.
   </p>
   <p>
    Odvtedy, teda od pol storočia, som stálou obyvateľkou Turčianskeho Sv. Martina.
   </p>
   <p>
    Bola som práve dvadsaťročná, keď som sa vydávala, a myslela som vtedy o sebe, že som i
         duševne už celkom vyvinutým, dospelým človekom. Takou skúsenou zdala som sa byť sama sebe,
         znajúc toľkých ľudí podľa ich povahy, s koľkými dosiaľ prišla som do potyku, mnoho
         premýšľavšou i mnoho počítavšou o všetkých naskytujúcich sa človeku veciach, že cítila som
         sa byť celkom pripravenou postaviť sa do života, o ktorom už vtedy, práve z tých skúseností
         a premýšľaní, nerobila som si nijakých skvelých predstáv. Povedomie povinností bolo u mňa
         vyvinuté až do ťažiacej miery, i pevná vôľa plniť tie povinnosti v akýchkoľvek obťažujúcich
         okolnostiach. Utvrdilo sa to bolo vo mne iste už tým, že od svojho detstva musela som
         neúprosne konať, čo sa mi za povinnosť nakladalo, ale vyšší zmysel toho pochopila i
         prisvojila som si hlavne pod jasným a spolu i vážnym, zmysel života v konaní dobra
         hľadajúcim výchovným vplyvom svojho otca, ktorého duša bola plná lásky a úprimnej, vrúcej
         náboženskej viery. Jeho viera v dobro prešla i na mňa, podľa toho i svoje manželstvo
         uzavierala som v presvedčení, že nemôže sa stať nezdarným, keďže vstupujem do neho so
         súhlasom a s požehnaním svojho otca. Toto presvedčenie posilňovalo ma i potom pozdejšie,
         keď prišli skúšky a všelijaké ťažkosti života, aké v rozličnej nečakanej podobe nájdu hádam
         každého človeka, stavajúc jeho mravné sily na ustavičnú skúšku. V nich silnejší mravný
         základ sa utuží, slabší sa rozruší; mýli sa teda mladý človek, dosiahnuvší vek dospelosti,
         keď si myslí, že už je hotovým človekom. To sú ešte len dokončené základy, a šťastie je, ak
         sú pevné.
   </p>
   <p>
    V Martine vo svojom zmenenom poriadku života privykla som bez ťažkostí preto, že doma
         nebývala som v ničom rozmaznávaná a že nemala som nijakých nesplniteľných očakávaní. Svojmu
         budúcemu ešte ako verenica som sa osvedčila, že do roboty v obchode — do zaobchádzania s
         tovarom, obsluhovania kupujúcich a t. p. — nemám ani chuti, ani nadania, a on navzájom sa
         mi osvedčil, že si ani nežiada, aby som v obchode pracovala, tak svoj voľný čas, zvyšujúci
         mi od domácej roboty, ktorej však bolo hodne i s pomocnými silami v obchode, mohla som
         vynakladať podľa svojej chuti. Zábavná i poučná lektúra neprestávala mi byť nezbytnou
         potrebou, ale našla som sa v nečakanom položení, že ani keď stala som sa samostatnou,
         nepodliehajúcou maminkinej nadvláde, nedostávalo sa mi na čítanie viac času ako i predtým v
         rodičovskom dome. Mýlila som sa, keď som sa nazdávala, že mestská domácnosť potrebuje len
         polovicu času a námahy ako spravovanie domácnosti dedinskej, aká bola u mojich rodičov, a
         tým viac počala som v mysli uznávať maminke, že mala pravdu, keď ma pridŕžala — hoci proti
         mojej vôli — k robotám, ktoré i ďalej mali patriť k mojim úlohám, keďže blahobytu,
         umožňujúceho zariadiť si pohodlnejšiu domácnosť, málokomu sa dostáva, a skúsenosti so
         slúžkami a najatými pomocnicami ukazujú, že bez stáleho dozoru a zasahovania samej gazdinej
         domácnosť nedarí sa uspokojivo. Bolo v tom akési sklamanie pre mňa, ale za vinu to dávať
         nemohla som nikomu.
   </p>
   <p>
    A keď na čítanie nemala som dostatočného času, tým menej bolo ho na písanie, ktoré
         vyžaduje nerušeného pokoja. Chuť do neho prichádzala mi zhusta, keď pri robote zrazu
         vynoril sa mi v mysli nejaký vhodný námet, ale chuť ostávala len chúťkou nesplnenou, lebo
         mne nebolo dané ľahko, bez dlhšieho rozmýšľania perom narábať. A keď potom prišli deti,
         dostavil sa s nimi i známy, od opatery detí neodlučný, matke úplného oddychu a celkom
         bezstarostných chvíľ neprajúci nepokoj — na písanie u mňa nemohlo byť pomyslenia. Vtedy
         zdalo sa mi, že možnosti k nemu vôbec sa nedožijem, kým deti neodchovám k dospelosti, a či
         dotiaľ nestratím chuť i schopnosť k nemu, bolo mi tiež neisté. Pokoja mi to však jednak
         nedalo, počali sa mi zbierať náčrtky, na ktorých vypracovanie nikdy nebolo stihu.
   </p>
   <p>
    Až roku 1881 na súbeh, vypísaný v prvom ročníku nových, nádeje i chuť do písania
         budiacich „Slovenských pohľadov“, podala som beletristickú prácu „Na dedine“, ktorá potom,
         vyhrajúc vypísanú cenu (50 frankov v zlate), i bola v nich uverejnená. Nasledujúceho roku
         tiež do „Pohľadov“ podala som prácu „Prípravy k svadbe“. Zatým však, že po presťahovaní sa
         do vlastného domu pribudlo mi primnoho roboty s obrábaním veľkej záhrady, i najmä že mi
         nastala potreba pomáhať i v obchode, spisovateľka vo mne zas musela temer celkom umĺknuť na
         viac rokov. Až roku 1891 vyšla v „Slovenských pohľadoch“ moja poviedka „V čiernickej
         škole“, zatým roku 1894 vlastným nákladom román „Proti prúdu“ a potom kratšia beletria v
         „Letopisoch Živeny“: roku 1896 „Prvé previnenie“, 1898 „Popelka“, 1902 „Za letného večera“.
         Niektoré drobnejšie veci v „Dennici“, Teréziou Vansovou redigovanej, nejaké príležitostné
         úvahy a články i v „Národných novinách“, a niečo roztratené i v iných slovenských i českých
         vydaniach. Vcelku nebolo toho mnoho.
   </p>
   <p>
    Medzitým však vytrvalo, obyčajne večer, keď deti pospali a muž odišiel do kasína,
         zaznačovala som si do zošitov denné príbehy s deťmi, až mi nejeden raz vypadlo pero z ruky
         od únavy a ospanlivosti. Pri tom vytrvalom zapisovaní, ku ktorému neodolateľne pokúšala ma
         roztomilosť a originalita detí a ňou vyvolávaný živý záujem o ten čudesný, pred mojimi
         očami sa dejúci vývin ich dušičiek, pôvodne u mňa nebolo iného cieľa ako zachovať to pre
         samé deti, prípadne ako rodinnú pamiatku i pre ich deti. Ale osúdené bolo inak. S našimi
         deťmi ukončil sa náš rod; predčasne odišli ta, odkiaľ niet návratu, ostali tu iba moje
         zápisky o nich, mne na žiaľ i na potechu. Výťažky z nich uverejnila som po smrti oboch detí
         (úryvok o Elenkinej chorobe a smrti ešte roku 1885 v „Almanachu Živeny“, ale po smrti
         Ivanovej i ten, kratšie spracovaný, pojala som do celku) v časopise „Živena“, ktorý
         redigovala som za jedenásť rokov a za ten čas v ňom uverejňovala svoje rozličné drobné
         práce. Zápisky o mojich oboch deťoch posledne vyšli knižne vo dvoch zväzkoch v rade mojich
         zobraných spisov, ktorý rad, pravda, bude hodne krátky. Určené pre rodinu, zanechávam ich
         pre národ.
   </p>
   <p>
    V týchto dvoch zväzkoch neodlúčene asi obsažený je i môj vlastný prostý životopis od
         toho času, ako som ich počala písať, preto s touto životopisnou rozpravou tu už mohla by
         som i prestať. Niektoré veci však ešte prichodí mi pripomenúť.
   </p>
   <p>
    *
   </p>
   <p>
    V Martine, keď som sa sem dostala, našla som zasa pre mňa v niečom nové spoločenské
         pomery. Slovenská spoločnosť bola dosť početná, teda na nejakú osamelosť nik nemohol sa
         ponosovať. Práve prechádzavšia doba trvania gymnázia s viacerými mladými,
         národno-spoločenský ruch všemožne napomáhajúcimi profesormi bola živo spomínaná, že v nej
         nebývalým spôsobom vzrástol a rozvíjal sa spoločenský život Martina, lenže ja prišla som už
         na jeho pohorenisko, keď po rozchode žiactva i profesori počali sa rozchádzať, každý kam ho
         osud viedol, čo zanechalo ťažiacu otupnosť nálady v Martine. Ale zato vnove pribudnuvší
         členovia, akým bola som i ja, boli prijímaní s priateľskou vľúdnosťou, pričom však uznať
         treba, že také prosto úprimné priateľstvo, aké po všetky roky môjho dievčenstva trvalo na
         Ľuboreči medzi našimi štyrmi spriatelenými rodinami, isteže nemohlo sa utvoriť medzi
         spoločnosťou omnoho širšou, ktorá síce v národnom zmýšľaní bola zajedno, ale v spoločenskom
         ohľade vrstvila sa dosť zrejme. Už i samo korenné domorodé meštianstvo necítilo sa na
         rovnakom spoločenskom stupni — boli významnejšie i nepatrnejšie rodiny — a z neho pošlá
         inteligencia zasa líšila sa v niečom od inteligentov z iných strán Slovenska sem došlých,
         priťahovaných práve osvedčeným národným rázom Martina, ktorý ráz zasa oni svojím
         účinkovaním stupňovali. Domorodí boli konzervatívnym živlom spoločnosti, s dobrými i
         nedobrými toho dôsledkami; dosťahovavší sa zas boli viac pokrokoví ľudia, svetskejšieho
         ducha, tiež i s dobrými, ale prípadne i s nedobrými dôsledkami toho.
   </p>
   <p>
    Mne takýto stav bol sprvu akýmsi sklamaním, lebo vo svojom dedinsky nedotknutom, naivnom
         idealizme som očakávala, že kde je národná jednotnosť, tá sama sebou musí vyrovnávať všetky
         rozdiely a tvoriť jednotnosť spoločenskú, ale pomaly naučila som sa hľadieť na to ako na
         prirodzený, iste všade asi rovnaký spoločenský vývoj. Martin od počiatku svojho národného
         dejateľstva, najmä ako Matica slovenská v ňom našla svoj domov, bol v národnej myšlienke
         taký upevnený, že i v prípade nejakých spoločenských alebo medzinárodných, i hoci osobných
         roztržiek za národnú vec postupoval vždy jednomyseľne, čo svedčí o pokročilej dospelosti. V
         kultúrnom ohľade však pomáhali mu napredovať práve tí pre napomáhanie národno-kultúrnych
         vecí sem prisťahovavší sa, vzdelanostne zväčša vynikajúci ľudia. Tak sa to stalo, že v
         istých veciach pri všetkých ináč nepriaznivých okolnostiach Martin dospel ďalej než iné,
         pôvodnými pomermi jemu rovné mestá na Slovensku, a tak prirodzeným spôsobom dostal sa do
         svojej vodcovskej úlohy, pre ktorú býval často hodne nepriaznivo kritizovaný, ako sa to
         obyčajne deje aj inde v podobných okolnostiach. Pravda je však, že hľadiac na všetku do
         prevratu proti nemu nameranú nepriazeň maďarského vladárstva, ktoré ho i hmotne ubíjalo,
         dokázal pomerne mnoho, a je celkom pravdepodobné, že v budúcnosti pod priaznivými vplyvmi
         jeho dobré jadro dokáže sa schopným všestranného rozvoja, ako sa to právom od neho očakáva.
         Martin zaiste má i svoje chyby, tiež som ich obadala, keď som pred polstoročím prišla sem
         bývať, ale pozdejšie som nahliadla, že nie sú to nejaké temné špeciality Martina, no skôr
         zlé strany mestského života vôbec. Ináč od toho polstoročia nadobudla som si skúsenosť, že
         v Martine bolo by vždy nadostač dobrej pôdy pre ďalšie zveľaďovanie nášho
         národno-kultúrneho života (len nech by mala vždy povolaných obrábateľov), a to preto, že
         martinský idealizmus neutonul ešte v materializme, drží sa silou svojej martinskej
         vytrvačnosti.
   </p>
   <p>
    Martin ma naučil rozoznávať, že zvelebiteľmi a akoby vrchnými predstaviteľmi národa
         zaiste sú vyššími vlastnosťami ducha i srdca nadaní, teda ideálni jeho ľudia, ale že za
         národ žiť a akým-takým spôsobom zaň i pracovať, i obete prinášať môžu i menej ideálni — a
         majú tak robiť vôbec všetci jeho príslušníci. Ich samých to síce ešte neurobí ideálnymi,
         ale dáva im ideály a spolu i snahu zotrvať pri nich. A už to dvíha ľudí i celý národ, ktorý
         oni tvoria. To dáva i Martinu jeho príťažlivosť.
   </p>
   <p>
    (1925)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523002" name="ftn.id2523002">
        1
       </a>
       ]
      </sup>
      <span class="emphasis">
       <em>
        môj otec
       </em>
      </span>
      — ide o štúrovského básnika Daniela Maróthyho (1825
               — 1878), ktorý vo svojej básnickej tvorbe nasledoval Sládkoviča
     </p>
    </div>
    <div class="footnote">
     <p>
      <sup>
       [
       <a class="para" href="#id2523142" name="ftn.id2523142">
        2
       </a>
       ]
      </sup>
      <span class="emphasis">
       <em>
        Ján Zlatoústy
       </em>
      </span>
      — jeden z cirkevných otcov, preslávený
               rečníckym umením
     </p>
    </div>
    <div class="footnote">
     <p>
      <sup>
       [
       <a class="para" href="#id2523525" name="ftn.id2523525">
        3
       </a>
       ]
      </sup>
      <span class="emphasis">
       <em>
        sesternicu Emu Goldpergerovú
       </em>
      </span>
      — Ema Goldpergerová (1853 —
               1917) bola neskoršie veľmi agilnou národnou pracovníčkou a venovala sa najmä
               zbieraniu krojov a výrobkov ľudového umenia. Robila však i nárečové zápisy.
     </p>
    </div>
    <div class="footnote">
     <p>
      <sup>
       [
       <a class="para" href="#id2504538" name="ftn.id2504538">
        4
       </a>
       ]
      </sup>
      <span class="emphasis">
       <em>
        pričinením Daxnerovcov
       </em>
      </span>
      — Štefan Marko Daxner (1823 — 1892)
               bol vtedy jedným z vedúcich predstaviteľov nášho národného života. V Gemeri (najmä v
               Revúcej) mal veľký vplyv, lebo bol začas i podžupanom.
     </p>
    </div>
    <div class="footnote">
     <p>
      <sup>
       [
       <a class="para" href="#id2504561" name="ftn.id2504561">
        5
       </a>
       ]
      </sup>
      <span class="emphasis">
       <em>
        Bodickovci
       </em>
      </span>
      — ide o Michala (1852 — 1935) a Samuela (1850 —
               1919) Bodického, z ktorých prvý bol neskoršie význačným cirkevným organizátorom a
               národným buditeľom a druhý prozaikom („Povesti“ Sama Bodického 1882), prekladal tiež
               Gogoľa, Puškina a Tennysona)
     </p>
    </div>
    <div class="footnote">
     <p>
      <sup>
       [
       <a class="para" href="#id2504629" name="ftn.id2504629">
        6
       </a>
       ]
      </sup>
      <span class="emphasis">
       <em>
        k ujcovi Maximovi
       </em>
      </span>
      — Maximilián Hudec (nar. 1836) bol
               evanjelický farár, vtedy ešte slovensky národne uvedomelý, a talentovaný hudobný
               skladateľ
     </p>
    </div>
    <div class="footnote">
     <p>
      <sup>
       [
       <a class="para" href="#id2504721" name="ftn.id2504721">
        7
       </a>
       ]
      </sup>
      <span class="emphasis">
       <em>
        smrť biskupa Moysesa
       </em>
      </span>
      — Štefan Moyses zomrel 5. júla
               1869.
     </p>
    </div>
    <div class="footnote">
     <p>
      <sup>
       [
       <a class="para" href="#id2504755" name="ftn.id2504755">
        8
       </a>
       ]
      </sup>
      <span class="emphasis">
       <em>
        Gubina
       </em>
      </span>
      — nepodarilo sa zistiť bližšie údaje
     </p>
    </div>
    <div class="footnote">
     <p>
      <sup>
       [
       <a class="para" href="#id2507107" name="ftn.id2507107">
        9
       </a>
       ]
      </sup>
      <span class="emphasis">
       <em>
        Ambro Pietor
       </em>
      </span>
      (1843 — 1906) — bol dlhoročným redaktorom (i
               šéfredaktorom) „Národných novín“ v Martine
     </p>
    </div>
    <div class="footnote">
     <p>
      <sup>
       [
       <a class="para" href="#id2507120" name="ftn.id2507120">
        10
       </a>
       ]
      </sup>
      <span class="emphasis">
       <em>
        Jozef Nedobrý
       </em>
      </span>
      (1841 — 1921) — vtedy profesor slovenského
               gymnázia v Martine, vydával tiež literárny časopis pre mládež „Dennicu“ (1870),
               neskoršie prestal byť aktívnejšie literárne činný; bol ev. farárom
     </p>
    </div>
    <div class="footnote">
     <p>
      <sup>
       [
       <a class="para" href="#id2507273" name="ftn.id2507273">
        11
       </a>
       ]
      </sup>
      <span class="emphasis">
       <em>
        Adolf Svätopluk Osvald
       </em>
      </span>
      — narodil sa roku 1839 (zmizol v
               povstaleckých bojoch albánskych Slovanov proti Turkom v roku 1876, kde odišiel ako
               dobrovoľník). Patril k literárnej skupine formujúcej sa okolo Bobulových „Slovenských
               novín“ a literárneho časopisu „Dunaj“.
     </p>
    </div>
    <div class="footnote">
     <p>
      <sup>
       [
       <a class="para" href="#id2507334" name="ftn.id2507334">
        12
       </a>
       ]
      </sup>
      <span class="emphasis">
       <em>
        „Kritik der reinen Vernunft“
       </em>
      </span>
      (nem.) — „Kritika čistého
               rozumu“
     </p>
    </div>
    <div class="footnote">
     <p>
      <sup>
       [
       <a class="para" href="#id2505070" name="ftn.id2505070">
        13
       </a>
       ]
      </sup>
      <span class="emphasis">
       <em>
        Na tom poslednom zhromaždení Matice
       </em>
      </span>
      — posledné zhromaždenie
               Matice bolo roku 1874 v Martine
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505614">
       </a>
       O románe „Proti prúdu“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na konci nutno mi podať ešte niektoré objasnenia k tejto svojej literárnej práci, v čom
         by snáď sama za seba nehovorila dosť jasno.
   </p>
   <p>
    Po prečítaní jej naše obecenstvo môže mi namietnuť: Podala si nám román zo slovenského
         života, ktorý pozdvihuje opadnutú myseľ, v ktorom čujeme svojskosť; ale či môžeš ho vo
         všetkom ospravedlniť? Či sme vskutku takí, akými nás opisuješ? Či vôbec nepredviedla si nám
         v tejto svojej práci utópiu, ktorá nikdy nedôjde uskutočnenia? — — —
   </p>
   <p>
    Na to ja odpovedám: Svedomite som dbala, aby som nemožnosti nepodávala. Čo je
         zidealizované, i to je možno uskutočniť, lebo nie je zasiahnuté v tom vyše našich síl, vyše
         našich dobrých schopností. Keď som v tom podala viac začiatok ideálnejšej, vytúženej nami
         budúcnosti než skutočnosti zodpovedajúci popis nášho prítomného stavu, nuž aspoň podala som
         ho v miere pravdepodobnej, ktorú pri serióznom, vytrvalom usilovaní možno dosiahnuť. To,
         myslím, dozná každý, a tak som ospravedlnená.
   </p>
   <p>
    Čo týka sa osôb vcelku, tie nie sú vybájené, ale vytvorené na základe skutočného
         pozorovania; však nie v tom spôsobe, akoby v každej mnou predvedenej osobe niekto skutočný
         musel nájsť svoju podobizeň, lež len natoľko, že asi toho ducha, toho typu ľudia sú tí
         lepší medzi nami, na ktorých spočíva nádeja národného povznesenia. Starý Laskár napríklad,
         povznášaný aj iných okolo seba povznášajúci čistým oduševnením prvotnej doby národného
         prebudenia, je iste nie vybájený; ale je to asi typ našich čistosrdcích, v tichosti
         súkromného života účinkujúcich otcov zo Štúrovho svetlého tábora. Oľga, jeho vnučka,
         nabratá jeho duchom, je tiež asi ideálny typ slovenskej ženy, kreslený síce nie dľa
         žijúceho modelu, ale súhrn peknoduchosti, nachodiacej sa v upovedomelých, vzdelaných
         Slovenkách, v nej je zložený. Ak by mi kto vytknul za chybu, že podala som v nej ženu,
         akých v skutočnosti predsa nemáme, na to môžem len toľko odpovedať, že určenie ideálu je
         byť všestranne dokonalejším, než je jednotlivý človek, aby každému sťa vzor zasvietil do
         duše. A Oľga je jednako nie ideál vzdušný — ale skutočnosti primeraný, aký aspoň približne
         možno dosiahnuť.
   </p>
   <p>
    Prichodí mi prehovoriť o samom Šavelskom, hlavnej osobe deja. — Kde si ho vzala? Veď
         takého zemana nemáme, lebo keby sme ho mali, čuli by sme ho — — namietne mi čitateľ tejto
         knihy. Žiaľ, nemáme ho; naše odrodilé zemianstvo ešte nevykázalo sa takým — ešte nám ho
         dlhuje. Mne tanul na mysli ako nevyhnutnosť, ktorá skôr-pozdejšie musí sa zjaviť v našich
         zvláštnych pomeroch. Je nemožnosť, žeby neprišiel. Predvídanie takého zjavu nezakladá sa na
         nadprirodzenom prorockom nadaní, lež skôr na historickej poučke — a nadovšetko na samom
         mravnom povedomí duše. Naše odcudzené zemianstvo s úzkostlivosťou slabodušného cudzobažníka
         vzpiera sa úlohe, ktorú tu za svoju uznal Šavelský, a predsa pred Bohom, pred svetom i pred
         sebou len vtedy dôjde pravej, plnej mravnej váhy, keď spomedzi seba vystanoví takých, v
         ktorých ohlušený cit národnej pravdy ožije a zdvihne sa v novej sile naprávať hriešne
         premeškanie minulosti.
   </p>
   <p>
    V prvej časti tejto knihy podala som priebeh odtrhnutia sa Šavelského od svojich
         rovesníkov a od zavedených snáh svojho stavu, ktoré sprotivili sa jeho samostatným, z
         hlbšieho vhľadu a zo sebapoznávania vzniknuvším názorom; a jeho postavenie sa na pôdu, ku
         ktorej odkazuje ho nepodkupné svedomie. Toto bola úloha sama pre seba, a považovala som ju
         za dovŕšenú.
   </p>
   <p>
    No predostrúc svoju prácu pánu profesorovi Jaroslavovi Vlčkovi
    <sup>
     [
     <a class="footnote" href="#ftn.id2505764" name="id2505764">
      14
     </a>
     ]
    </sup>
    v Prahe k posúdeniu, bola som dôrazne ponúknutá, aby som pokračovala, aby som
         Šavelskému dala ďalej sa rozvinúť. Toto bola pre mňa, nutno vyznať, úloha priťažká. Podať
         Šavelského účinkovanie za národ v postupnom, podrobnejšom vylíčení verejných dejov a v nich
         obsažených našich krívd ťažko je tomu, kto nie je dokonale znalý verejných diel, zákonov
         atď. No predsa pokúsila som sa podať Šavelského medzi svojimi udomácnelého, s nimi žijúceho
         aspoň v najnutnejších náčrtkoch, ako tanul mi v predstave. Akže sa mi podarilo vylíčiť ho
         tak, že čitateľ vycíti v ňom čistý, neohrožený charakter, silný um a silu vôle proti sebe
         aj proti iným, nuž je na tom dosť. V požiadavkách proti nemu tiež nešla som do nemožností,
         ale pridŕžala som sa samej pravdepodobnosti.
   </p>
   <p>
    Toto by asi bolo, na čo posvietiť čitateľovi držala som za potrebné. Ostatné, čo
         vyžaduje diskusiu, bolo by vecou povolanej kritiky, spravodlivo súdiacej o prednostiach i o
         nedostatkoch. Ak táto moja práca bude tak šťastná, že takou kritikou bude povšimnutá, nuž
         ja sama viac nemám čo povedať o nej — iba ak to, že prajem si zo srdca, aby som touto
         knihou poskytla svojmu čitateľovi nielen chvíľovú, povrchnú zábavu, lež i hlbšieho
         duševného pôžitku — čo neprestávalo byť mojou snahou pri celom dlhom spracúvaní jej.
   </p>
   <p>
    (Turč. Sv. Martin, v októbri 1894)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505764" name="ftn.id2505764">
        14
       </a>
       ]
      </sup>
      <span class="emphasis">
       <em>
        predostrúc svoju prácu pánu profesorovi Jaroslavovi Vlčkovi
       </em>
      </span>
      —
               Elena Šoltésová poslala prvých 320 strán rukopisu (prvý diel) svojho románu (vtedy
               mal názov „V slovenskom kraji“) Jaroslavovi Vlčkovi 7. augusta 1892 a Jaroslav Vlček
               jej odpovedal listom 22. augusta 1892 (odtlačila ho Lea Mrázová v „Živene“ XXV, 1935,
               str. 33). Vlček vyčítal Šoltésovej, že jej rukopis „nenie nič viac než expozícia
               drámy, prvý jej akt, alebo, ak chcete, prvá časť trojzväzkového románu. Šavelský so
               ženou svojou bezo sporu najvypuklejšia osoba deja, z odrodilstva prichodí k činnosti,
               z tej k poznaniu seba, stade k predsavzatiu
      <span class="emphasis">
       <em>
        konať
       </em>
      </span>
      (zdôraznil
               Vlček) za národ. A tam vášmu deju je koniec. Každý sa pýta: ako jednal? ako obstál?
               zostal na polceste, či stal sa tým vytúženým Mesiášom zemianskym, po ktorom Slovák
               podnes obzerá sa márne? Táto najinteresantnejšia časť teda, ba práve hlavná, zostáva
               zamlčaná“. Vlčkova rada nebola najlepšia, lebo podporila Šoltésovej didaktizmus v
               beletrii, ku ktorému mala aj tak sklon.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505867">
       </a>
       Ešte niečo o románe „Proti prúdu“
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      (Otvorený list priateľke)
     </em>
    </span>
   </p>
   <p>
   </p>
   <p>
    <span class="bold">
     <strong>
      I
     </strong>
    </span>
   </p>
   <p>
   </p>
   <p>
    <span class="emphasis">
     <em>
      Turčiansky Sv. Martin 29. januára 1895
     </em>
    </span>
   </p>
   <p>
   </p>
   <p>
    Priateľka moja! Keď som sa minulého roku dala na odvážlivý podnik, vydať tlačou svoj
         román „Proti prúdu“, bola si ma požiadala, aby som Ti občas zdeľovala výsledky tohoto
         svojho podniku, lebo že znať ich zaujíma Ťa nielen ako priateľku, berúcu podiel na veci
         mnou podniknutej, lež viac ešte ako Slovensku, chcejúc vedieť, nakoľko je náš národ, čiže
         tá jeho vrchná, za vzdelanú platiť majúca a chcejúca vrstva schopná vydržať si vlastnú
         spisbu predbežne aspoň v zábavno-poučnom jej odvetví — čo dá sa asi posúdiť zo spotreby
         takej knihy, ako je „Proti prúdu“. Poneváč však i okrem Teba našlo sa — zaznačujem to s
         potešením — ešte niekoľko priateliek a priateľov, ktorí z podobných pohnútok berú živý
         podiel na veci, i výslovne si žiadajú zvedieť, nakoľko sa ona darí, volila som odpovedať
         Tebe nie súkromne, lež takto, verejne, aby to bolo zároveň odpoveďou aj im, i ešte
         upovedomením vôbec pre všetkých, ktorí i bez priameho ohlásenia zaujímajú sa za túto vec.
         Lebo že i takýchto je hodne, na to poukazujú isté znamenia. A tak v presvedčení, že nik
         nebude mi to za zlé mať, chcem národu trochu zložiť účty z jeho stavu dotyčne prijatia a
         spotreby slovenskej zábavnej knihy, poťažne z jeho zaujatosti-nezaujatosti o napomoženie a
         upevnenie svojej zábavnej spisby.
   </p>
   <p>
    Na prvom mieste idem podať zprávu o hmotnej stránke veci; nie preto, akoby mi táto zo
         zištných ohľadov predovšetkým ležala na srdci: ale preto, že každý podnik sám pre seba,
         nielen pre podnikateľa, musí mať hmotného podkladu, ak nemá padnúť. Preto na tento hmotný
         podklad chcej-nechcej nutno obrátiť samu pozornosť, i keď je účel veci najideálnejší. Toto
         odôvodňovať nepotrebujem: každý, kto zná život, dosvedčí, že veru je tak. Viem, nejeden
         medzi nami už márne pokúsil sa obísť tento zákon o nutnosti hmotného podkladu pre akýsi
         nehmotný podnik, zamýšľaný k dobru národa.
   </p>
   <p>
    Nuž, tak teda, keď chceš vedieť — a s Tebou aj iní —, či som už mnoho minula „Proti
         prúdu“, či predplatky hojne idú, odpovedám Ti podľa pravdy, že išlo to od prvopočiatku len
         potichu a že čím diaľ ide tichšie a tichšie. Ešte veru dlho potrebuje takto ísť, aby sa
         zaokryli trovy nákladu. — Keď som sa podobrala vydať túto knihu, mala som hodnú obavu, že
         zaviaznem do deficitu,
    <sup>
     [
     <a class="footnote" href="#ftn.id2505984" name="id2505984">
      15
     </a>
     ]
    </sup>
    ale mala som predsa aj akúsi tajnú nádej, že naše obecenstvo zahanbí túto moju
         obavu. A ono je až posiaľ tak, že ospravedlnená je i obava, i nádej — výsledok je ešte
         neistý. Ide to vskutku ťažko s tým odpredajom u nás i pri knihách všeobecný záujem v sebe
         zahrňujúcich, ku každému hovoriacich, a nielen pri časopisoch alebo knihách odborných, pre
         ktoré nie každý má zmyslu a porozumenia. Naše obecenstvo v značnej svojej časti ťažko sa
         rušia, dlho sa priberá, kým na to príde, že predplatí sa na svojský časopis alebo na knihu.
         A najhoršie, zrovna osudné pre našu spisbu je to, že mnohí tak dlho odkladajú a odkladajú s
         tým predplatením, až pre samé odkladanie to
    <span class="emphasis">
     <em>
      k skutku nikdy nepríde
     </em>
    </span>
    .
         „Chcel som, chcel, nuž ale vždy zavdala sa akási prekážka. I groše nestačia — a veď konečne
         na mojom prispení ani nezáleží zdar alebo nezdar celej veci —, bez jednej lastovičky bude
         leto…“ ospravedlňuje mnohý a mnohý z nás svoju vyhýbavosť vo veciach predplatiteľských,
         nepomysliac, kam sme už zaviazli, do akej zaostalosti, pre takúto hriešnu netečnosť — a kam
         ešte do konca zaviazneme, ak sa zavčasu neschápeme. Nám veru každá nedoletevšia lastovička
         ujíma kus teplého leta; a poneváč ich je takých mnoho, toho leta vôbec nemôžeme sa dožiť
         ani v tých veciach, ktoré záležia výlučne na nás samých. Na toto mal by pamätať každý a
         každý mal by mať povedomie, že práve zrovna i na ňom záleží zdar a rozvoj slovenskej
         spisby, ktorá je jednou z najdôležitejšich podmienok nášho národného bytia.
   </p>
   <p>
    No veľká časť nášho obecenstva, chvalabohu, predsa povedomá si je toho a koná
         cieľapovedome. Týmto už prechodím na tú jasnú stranu, ktorá ospravedlňuje moju nádej, pri
         vydávaní knihy skladanú v naše obecenstvo. Dlžná som vyznať, a vyznávam to s radosťou, že
         miestami postretla som sa s nečakanou zaujatosťou za môj podnik, ktorá ma dojala. Mnohí
         sami sa hlásili, žiadajúc, aby som im dala knihu do komisie, že sa všemožne zaujmú za jej
         rozpredaj. I zaujali sa a previedli, čo sa dalo. Prvé značné predplatky došli z Banskej
         Bystrice. Prvý do komisie žiadal značnejšiu zásielku pán Daniel Bodický do Petrovca. Keď tú
         rozpredal, žiadal po druhé. V Dolnom Kubíne zaujal sa za rozpredaj s čistou rodáckou
         ochotou a k tomu s nasledovaniahodnou organizovanosťou pán Ivan Pivko; a okrem jeho značnej
         objednávky došlo z Oravy ešte niekoľko pojednotlivých predplatkov, takže sa táto malá
         slovenská stolica, považovaná hmotne vari za najbiednejšiu celého Uhorska, dokázala v tomto
         prípade pomerne najväčšiu knihovú spotrebu, čo ponúkne človeka s pozornosťou pristaviť sa
         na tom a prísť k nesmierne potešiteľnému zakľúčeniu, že hmotne obmedzený stav, chvalabohu,
         nie je nevyhnutnou prekážkou vzdelanostného postupu, keďže nie je prekážkou kupovania kníh,
         a podľa toho vôbec napomáhania vyšších a širších záujmov národa — pravda, len vtedy, keď
         opravdivo dobrá snaha spojí sa s pevnou vôľou a so zriadenosťou. To dokázala Orava.
   </p>
   <p>
    V Liptovskom Svätom Mikuláši dobrovoľne zaujal sa za rozpredaj p. Karol Ruppeldt; už po
         dva razy objednal značnejšie zásielky. I Ružomberok skrze pána Vladimíra Makovického sa
         zásobil. Gemer tiež nezaostal; pre Tisovec a okolie výdatne zaujala sa pani Zuzana Kyčková
         a pre V. Revúcu slečna Marína Ormisová. Z Tekova iba z Kremnice došli četnejšie predplatky,
         všetko skrze slečnu Drahotínu Križkovú — mám pekné a milé dôkazy i sesterskej, i bratskej
         zaujatosti a dobroprajnosti. Do Zvolena okrem bystrickej značnej objednávky šli väčšie
         zásielky pánu Jánovi Slávikovi na Dobronivú; i do Ľubietovej okrem svojej objednávky pani
         Agnesa Cochiusová láskavo prevzala niekoľko výtiskov do komisie. Z Hontu značnejšou
         objednávkou ohlásil sa iba Pukanec, skrze p. dr. J. Schwarza. Pre Novohrad prevzala
         rozpredaj Ema Goldpergerová. Nitra ohlásila sa značnejšie vo tri vrhy: zo Senice p. dr.
         Miloš Krno, zo Starej Turej pán kaplán Adam Slávik, z Myjavy p. dr. Ján Slabej. Z Prešporku
         iba Modra žiadala viacvýtiskovú zásielku skrze p. Mil. Bulovského; a do Trenčianskej vel.
         p. Pavel Zoch prevzal láskavo niekoľko výtiskov na rozpredaj. Tieto dve naše závažné
         stolice posiaľ pomerne najslabšie sú v tomto zastúpené. No okrem tu vypočítaných
         značnejších objednávok šli aj objednávky pojednotlivé takmer do všetkých stolíc, i na
         Dolniaky, z ktorých značná časť pripadá na vel. rím.-kat. pánov farárov, čo s úprimnou
         vďakou pripomínam. V samom Turci okrem T. Sv. Martina značnejšie hlásili sa Mošovce skrze
         p. P. P. Zgútha.
   </p>
   <p>
    Na tomto mieste poznamenávam, že s povďačnosťou by som prijala, keby sa niektorí bratia
         alebo sestry z takých krajov, ktoré mojím románom ešte nie sú zásobené, chceli zaujať za
         jeho rozpredaj tam. Keby sa láskavo hlásili dopisnicou, koľko asi ktorý výtiskov vo svojom
         kraji trúfa si rozpredať, toľko výtiskov by som každému poslala do komisie. Prosím srdečne,
         aby urobili tak, ktorým záleží na tom, aby slovenská zábavná kniha, ktorej z obecenstva
         napospol vydáva sa svedectvo veľmi priaznivé, rozšírila sa po všetkých slovenských krajoch.
         Je totiž zrejmé a isté, že kníh u nás omnoho viac by sa minulo medzi obecenstvom, keby si
         ich ono nemuselo zaopatrovať tými všelijakými poštovými okolkami, ktoré sú i nákladnejšie,
         i menovite dedinčanom neporučné, ale keby sa mu knihy ponúkali bezprostredne do ruky. Preto
         myslím, že v každom kraji mohol by niekto zaujatý vypredať niekoľko výtiskov pri vhodnej
         akejsi príležitosti.
   </p>
   <p>
    Za hranice šlo posiaľ len do Ruska niekoľko výtiskov. Do Ameriky jedine pán Albert
         Mamatej objednal si hneď ako čítal „Oznámenie“ v „Nár. nov.“. Ináč Amerika nesľubuje pomoci
         — tam niet vraj ešte pôdy pre spoločenský román. A ja — pravdu vyznajúc — na Ameriku som
         trochu počítala. Čechy a Morava takmer nič sa posiaľ nehlásia — čo všetko odkazuje nás k
         tomu, že máme sa schápať
    <span class="emphasis">
     <em>
      sami
     </em>
    </span>
    a
    <span class="emphasis">
     <em>
      sami
     </em>
    </span>
    udržať si
         svoju spisbu. Je nám to skutočnou, naliehavou povinnosťou, ak pred svetom, či slovenským,
         či cudzím, a menovite sami pred sebou nemáme sa stať nehodníkmi. Ak
    <span class="emphasis">
     <em>
      každý
     </em>
    </span>
    vykonáme svoju povinnosť, nuž nepripadne priveľká ťarcha na
         žiadneho, a my zvládzeme utvoriť si, keď aj skromný, však pomerne dosť uspokojivý stav
         literárny. Najlepším povedomím zaistenosti pritom nám bude práve to, že
    <span class="emphasis">
     <em>
      sami
     </em>
    </span>
    sme si ho utvorili. I bratská pomoc z Čiech a Moravy, o ktorej
         verím, že nevystane, nám je požehnanejšia, keď padne na pôdu sebou zabezpečenú, ako keď
         museli by sme sa jej dovolávať a chápať preto, aby ona z núdze zaokryla nedostatok, našou
         zaležanosťou a nechápavosťou zavinený. To by sme sa my navlas podobali človeku leňochovi,
         ktorý žobraním požaduje, aby ho živili tí, ktorí sú pracovití a príčinliví — a taký veru
         ľahko sa spríkri. Od takejto bedárskej úlohy zachrániť našu národnú osobnosť je čestnou
         povinnosťou každého, kto sa cíti Slovákom.
   </p>
   <p>
    Utvoriť a udržať si spisbu je aspoň po istý stupeň v našej moci. Tu nemôžeme povedať, že
         nám je to znemožnené nátlakom vraha. Obťažené nám je síce, ale znemožnené nie. A nakoľko je
         nám obťažené neprajnosťou nášho celého utisnutého postavenia, natoľko zase poľahčené nám je
         skromnými nárokmi — o akých inde sotva počuť — čo do hmotnej odmeny našich spisovateľov,
         poťažne redaktorov. Samo v sebe je nemravnosťou, kdekoľvek sa to deje, keď niekto pod
         titulom predplatiteľa odberá časopis a nezaplatí zaň. Ale u nás je dačo takého ešte okrem
         tej nemravnosti previnením priamo vražedným na tých záujmoch, ktorých dvíhateľom má byť
         každý, kto cíti so svojím národom. I u väčších národov, kde tisíce platiaceho odberateľstva
         zabezpečuje literárne podniky, nestrpia sa neplatiaci „predplatitelia“ — akože teda má
         takých zniesť naša skrovná sila? Že u nás zábavný alebo daktorý odborný časopis, vyjmúc
         snáď politického, vôbec môže zotrvávať napriek ľahostajnosti a tupej neuznanlivosti, v akej
         hlivie časť nášho obecenstva, má sa ďakovať jedine obetavosti dotyčných redaktorov a
         nezištnosti našich literárnych pracovníkov. No na takomto núdznom zotrvávaní týchto
         prostriedkov nášho svojsko-duševného žitia nemáme sa uspokojiť, mysliac si v akejsi tupej,
         nechápavej lieni, že však nám tento stav dostačuje; ale máme už raz seriózne, s úmyslom
         rezkejšieho chápania sa povážiť, ako on škodí, ujíma samej spisbe na jej
    <span class="emphasis">
     <em>
      jakosti
     </em>
    </span>
    . Lebo veru, čo je vec až veľmi prirodzená, ani redaktori,
         ani literárni producenti, a čo by akí boli bezzištní, nemôžu sa tak zo všetkých síl oddávať
         svojej práci, keď je ona neodmenená, akoby sa jej mohli oddať, keby bola koľko-toľko slušne
         odmenená. Lebo i práca spisovateľská, ak má byť skutočnou, náležitou prácou a nie len
         povrchnou, márnivou hračkou, nie menej, ale ešte viac troví a vyčerpáva sily než sama práca
         fyzická; i taktiež uberá čas a zaujíma miesto práci inej, ktorou sa výživa vyhľadáva. A
         preto je nielen nespravodlivé z mravného ohľadu, ale je nesprávne pre vec samu, keby sa za
         to malo, že spisovateľská práca vôbec môže sa zaobísť bez hmotnej odmeny. U nás, v našom
         terajšom stave, síce nedá sa myslieť, že by naša zábavná spisba mohla docela živiť svojich
         obrábateľov — no na to oni ani nejdú. Vrchol želania v tejto veci predbežne je v tom: keby
         konzumenti spisby, totižto naše čítajúce obecenstvo, plnili skutkom všetci svoju
         predplatiteľskú povinnosť, žeby tak i jej producenti, spisovatelia, i okrem pobádania už či
         ctižiadosti a či okrem peknej, úprimnej snahy venovať svoje zvyšné sily záujmom spisby,
         nakoľko ich to vo všedných povinnostiach neinkomoduje, žeby, reku, okrem toho pracovali
         ešte s tým povedomím priamej povinovatosti, aké dostavuje sa obyčajne len voči práci
         platenej. Keď by sa nám podarilo vec ta doviesť, žeby práca spisovateľská aj u nás, ako
         inde, bola platená, nuž sa dá naisto tvrdiť, že by sa naša spisba zveľadila. A že by sa aj
         čo do jakosti zvelebila, je aspoň len pravdepodobné; lebo redaktori mali by väčší výber a
         od platených pracovníkov prísnejšie mohli by požadovať prácu náležitú než od pracovníkov,
         čo sú nimi z púhej pasie. A tak mohla by som temer určite povedať, že pozdvihnutie a
         pomerný zdar slovenskej spisby záleží — ako u nás veci stoja — hlavne na tom, aby mala čím
         viac skutočných predplatiteľov. Ale tu nadmietne sa mi: Nieže! K jej zdaru potrebné sú
         predovšetkým
    <span class="emphasis">
     <em>
      talenty
     </em>
    </span>
    ! Ovšemže. Lebo istá je vec, že peniaze odjakživa
         nestvorili opravdivý talent, ani ho jakživo nestvoria, kde je raz nie Bohom daný; i že
         naproti tomu začasto býva talent práve tam, kde mu odmena nekynie: ale taktiež je istá vec,
         že hmotná odmena tej práce, ktorá pochádza práve z talentu, môže tento vyslobodiť zo
         zajatia iného tlačiaceho, duchamorného zaneprázdnenia, nutného pre výživu. Na to našlo by
         sa iste dosť hotových príkladov. Preto nám je predovšetkým treba urobiť pre spisbu to, čo
         je v
    <span class="emphasis">
     <em>
      našej
     </em>
    </span>
    možnosti, to jest pripraviť jej koľko-toľko teplého
         miestočka; a Boh azda tiež nezabudne na nás s talentmi. V tom musíme sa už len na
    <span class="emphasis">
     <em>
      neho
     </em>
    </span>
    nechať. —
   </p>
   <p>
    Keby dakto znal dobrý, na prevedenie súci, práve pre naše okolnosti premyslený spôsob
         rozšírenejšieho odpredávania kníh, než aké mohli sme posiaľ docieliť, ten by tiež znamenite
         poslúžil slovenskej spisbe.
   </p>
   <p>
    No ale už dosť tohoto predmetu, i celého listu, aby som trpelivosť čítajúcich priveľmi
         nevyčerpala. Ty možno tiež už prvej si mi to „dosť“ v mysli privolala.
   </p>
   <p>
    Chcela som Ti ešte písať o
    <span class="emphasis">
     <em>
      mravných
     </em>
    </span>
    úspechoch „Proti prúdu“, ale to
         musím si už ponechať na druhý raz — akže Ťa bude zaujímať a ak sa nik nenájde, čo by mi
         vyslovil svoje pohoršenie nad tým, že autorka toľko chce diškurovať o svojej vlastnej knihe
         — čo že veru nijako nesvedčí o prílišnej skromnosti.
   </p>
   <p>
    Nateraz dobre sa maj! Akže teda dovolíš, o krátky čas zase vezme trochu do nároku Tvoj
         zrak a Tvoju myseľ
   </p>
   <p>
    Tvoja úprimná
   </p>
   <p>
    Elena Maróthy-Šoltésová
   </p>
   <p>
   </p>
   <p>
    <span class="bold">
     <strong>
      II
     </strong>
    </span>
   </p>
   <p>
   </p>
   <p>
    <span class="emphasis">
     <em>
      Turčiansky Sv. Martin 9. februára 1895
     </em>
    </span>
   </p>
   <p>
   </p>
   <p>
    Priateľka moja! Neviem, či čakáš na tento list, ktorý som Ti nedávno sľúbila, a či nie;
         no už či ho žiadaš, či nie, ja hlásim sa Ti, lebo posiaľ na šťastie nik neohlásil sa, aby
         som čušala. Ak sa ohlási teraz, to bude už opozdené.
   </p>
   <p>
    Nedávno referovala som Ti o dosavádnom priebehu predplácania sa nášho obecenstva na môj
         román „Proti prúdu“, i rozpísala som sa pritom trochu o našich povinnostiach oproti našej
         spisbe. Dnes chcem prehovoriť o mravnom úspechu svojej knihy. Na to mi ty nebodaj tiež
         nadmietneš, že o tom mal by vlastne prehovoriť niekto iný, taký, čo voči nej zaujímal by
         stanovisko celkom objektívne; lebo samému autorovi hovoriť o úspechoch svojej knihy je vec
         trochu šteklivá. No ja ti na to odpovedám, že ja cítim sa dosť nepredpojatou voči svojej
         knihe, aby som mohla nestranne o nej prehovoriť. A najpovolanejším zpravodajom, ako bola
         prijatá od obecenstva, som natoľko azda práve ja, že ku mne došli dotyčné ohlasy.
   </p>
   <p>
    Áno, prišli, chvalabohu, dlhšie i krátke, zovrubnejšie i bežné, ústne i písomné. Že
         prišli, už to svedčí dostatočne, že kniha vzbudila záujem, že má i svoj účinok, aký jej je
         vykázaný — a to je spisovateľovi, ktorý píše nie pre svoju ctižiadosť, lež pre dobro
         obecenstva, odmenou najprednejšou. Ohlasy boli takmer výlučne priaznivé, mnohé až
         uveličené, z ktorých keby som Ti citovala tu odstavce, naše obecenstvo muselo by ma držať
         za veľmi neskromnú. Toľko však musím bez najmenšieho urazenia či skromnosti, či pravdy
         konštatovať, že všetky tie prejavy úľuby o mojom románe niesli na sebe známku úprimnosti, a
         nie vynúteného komplementárstva. Sám dojem knihy donútil niektorých čitateľov prejaviť mi
         svoju mienku o nej, a nie snáď zovňajšími ohľadmi nadiktovaná povinnosť.
   </p>
   <p>
    Nakoľko dá sa vidieť z ohlasov, mužské čitateľstvo najväčšiu dôležitosť a významnosť
         môjho románu vidí v jeho politickej strane, ktorú zas odborná umelecká kritika podľa
         svojich ustanovení iste najradšej vylúčila by z neho sťa nemiestnu, snáď i vtedy, keby bola
         omnoho dokonalejšie prevedená, než je táto v mojej knihe. Hovoria mi i vážni mužovia, ktorí
         také veci neradi berú naľahko, že spôsob, akým vo svojom románe privádzam čitateľstvu k
         povedomiu tie veci, ktoré znať mu je preveľmi potrebné, ale o ktorých samo nie vždy uspeje
         utvoriť a vypracovať si celistvý pojem, je nepopierateľne účinlivý, pretože budí živý
         záujem a zanecháva trváci dojem, aký priame, vecné pojednania nie sú v stave vyvolať. Popri
         značnej buditeľskej a obodrujúcej účinlivosti tejto knihy, že nepadnú na váhu chyby
         pochodiace z nedostatočnej znalosti niektorých formálnych vecí vo verejných záležitostiach.
         Ak je ozaj tak, nuž ja Bohu ďakujem. Tým dostávam povolenie k spokojnému povedomiu, že
         nepísala som tú knihu nadarmo.
   </p>
   <p>
    No nesmiem zamlčať, že i medzi súkromnými ohlasmi našiel sa aspoň jeden, ktorý mal na
         zreteli hlavne umeleckú hodnotu knihy, a podľa toho ju súdil. Ten zrovna zatracuje tie dlhé
         politické rozhovory, rečnenia atď. — tie sú knihe rozhodne na ujmu. Politiky vôbec malo byť
         menej. A keďže už som sa do nej popustila, nuž som nemala idealizovať ani svojich, ale
         menovite nie protivníkov, lebo to že je zrovna škodné, poneváč že budí nepravé predstavy o
         našich pomeroch u tých, ktorí ich neznajú a budú myslieť, že oboznámili sa s nimi z tejto
         knihy.
   </p>
   <p>
    Tento prísny úsudok ja uznávam, i skláňam hlavu pred ním. A už menovite o tom
         idealizovaní protivníkov musím mu dať až veľmi za pravdu. Keď tak napríklad pomyslím na tú
         teraz sa odohrávajúcu pravotu pre breznianske divadlo,
    <sup>
     [
     <a class="footnote" href="#ftn.id2578616" name="id2578616">
      16
     </a>
     ]
    </sup>
    to citovanie účastníkov pred všetky okolité súdy, to inkvirovanie pre pieseň,
         ktorej vlastizradnosť má byť v jej refréne „Slovák všade bratry má“ — nuž veru musím sa
         zahanbiť za také krášlené opisovanie našich pomerov, aké som podala i v tom, keď som našim,
         na divadelnej zábave v Rakytove pre slovenský spev napádaným dala potom nasucho odísť, bez
         nevyhnutných u nás súdobných stíhaní, inkvizícií a trestov, z ktorých sme už aj my ženy
         zakúsili. Je to veru nie ani cnosťou, ani zásluhou idealizovať svojich trýzniteľov, a ja
         dopustila som sa toho na viac miestach. Ja som ich svetu predstavila šľachetnými, a oni
         medzitým usilujú sa zo všetkých síl dokázať nám, že nie sú a že ani nechcú byť takými, ale
         že ich zvrchované snaženie je v tom, aby nás ako vo veľkých, tak i v najmalichernejších
         veciach bez svedomia trýznili a dusili. Takáto, ľavno rečeno, babrácka slovenská
         veľkodušnosť je skutočne veľkou vadou v knihe, ktorá chce popisovať naše pomery. Toto
         verejné kajanie sa Ti z poklesku mimovoľného, pravda, nenapraví chybu, tá už bude trvať s
         knihou, ale ním chcem si aspoň koľko-toľko obľahčiť svedomiu.
   </p>
   <p>
    A teraz o tom, na čo si Ty zvlášte bola zvedavá: že či aj naše ženy so záujmom prijmú
         moju knihu. Nuž áno, dá sa zatvárať z istých príznakov, že prijali ju so živým záujmom
         všetky tie, ktoré majú zmysel pre podobné veci. Či ona vzbudila taký zmysel i u tých, ktoré
         ho posiaľ nemali, to by som sama rada vedela. Slov vďaky a spokojnosti i žiadania, aby som
         v započatej spisovateľskej činnosti pokračovala, dostalo sa mi aj od nich, a to mi zvlášte
         dobre padlo. Že tieto ich prejavy nepochádzali len z povrchnej slušnosti, ale z hlbšieho,
         náležitého pochopenia toho, čo je na veci dôležitého, chcem tu predsa uviesť časť
         listovného ohlasu jednej našej opravdivo vzdelanej Slovenky, nehľadiac na to, čo je v ňom
         vyznačujúceho pre mňa. Ona píše medziiným:
   </p>
   <p>
    „Dobre tušiac ťažkosti, ktorými musí byť sprevádzané tvorenie väčšieho diela v našich
         úzkych okolnostiach a predpokladajúc nedostatok znaleckej rady v oboroch ženskej menej
         prístupných, možno mi len ďakovať Vám z celej duše, že premohúc všetky ťažkosti, vradili
         ste vážnu svoju prácu do prechudobnej počtom zbierky našich pôvodných väčších výtvorov. Že
         vyhýbali ste vystavovaniu zla, to je Vaša povaha, ktorá všade len dobro hľadá, a veď i
         hovoríte nám, že tam sú pomery trochu idealizované. Isté je, že slovenská žena, ktorá
         zachovala si cit i pre knihy vážnejšieho zrna, vždy nájde v knihe Vašej povznesenie a
         poučenie, ktoré prijme vďačnejšie, než ako keby sa jej podávalo na inom mieste, vo výťahu
         suchšom; že bude vidieť v nej obraz našich pomerov, verný, svojský, pravda, posunutý trochu
         do výše i do diaľky, ale tým práve ešte pútavejší; slovom, že — ako správne môžem súdiť z
         prijatia Vašej knihy na viac stranách — ona prirastie k nej srdcom, vždy hrdá, že dielo to
         pošlo od spolusestry, a vždy uspokojená, že z nej a jej sestier braté sú pekné ženské
         postavy našej novej knihy.
   </p>
   <p>
    Jestli slovenské ženy dokážu, že ich väčšina má posiaľ zachovaný správny cit; jestli ich
         účasť bude takého druhu, že vyrastie z nej nové povzbudenie pre Vás, to my stonásobne mohli
         by sme si gratulovať, že prvé ohnivo reťaze tak výstižnej už uzrelo svetla. A v každom
         prípade my gratulujeme si, že ,Proti prúdu‘ vyšlo zo srdca slovenskej ženy. Želáme Vám
         mnoho zdaru a sily ducha k pokračovaniu!“
   </p>
   <p>
    Takto písala mi začiatkom novembra z vlastného popudu, kým ešte nezjavila sa žiadna
         verejná úvaha, z ktorej bola by mohla vybrať niečo pre svoj úsudok. Ak toto môžem brať za
         ohlas všetkých slovenských sesterských duší, nuž musíš mi dosvedčiť, že už pre to samo
         aspoň v mravnom ohľade nie je nevďačnou vecou byť slovenskou spisovateľkou. A ja navzájom
         osvedčujem sa všetkým svojim sestrám, ktoré tejto podobne prijali moju knihu, že keby nie
         tých hmotných prekážok, ja, ak by Boh dal života a zdaru, pousilovala by som sa podať im
         časom ešte podobnú, čím lepšiu a čím užitočnejšiu zábavu — látka k tomu u mňa ešte nie je
         vyčerpaná.
   </p>
   <p>
    Po prebratí týchto súkromných ohlasov, ktoré podali mienku širšieho obecenstva, prejdem
         na úvahy verejné, ktoré podávajú asi mienku odbornú a ktoré sú tak pre obecenstvo, ako pre
         mňa. Dľa môjho vedomia dva razy písalo sa o „Proti prúdu“ v „Nár. novinách“ (V. a Kapitán)
    <sup>
     [
     <a class="footnote" href="#ftn.id2578805" name="id2578805">
      17
     </a>
     ]
    </sup>
    a raz v „Slov. pohľadoch“ (M. K.).
    <sup>
     [
     <a class="footnote" href="#ftn.id2578817" name="id2578817">
      18
     </a>
     ]
    </sup>
    Je to dosť, podľa toho nemôžem sa ponosovať, že by môj román bol ostal kritikou
         nepovšimnutý. Skôr snáď mohla by som ponosovať sa, že nie každá vyslovila sa dosť jasno o
         ňom, aby to mohlo byť k úžitku veci, t. j. k napraveniu, k poučeniu autora a k vzdelaniu
         obecenstva.
   </p>
   <p>
    V 133. a 134. č. minulého ročníka „Nár. novín“ V. vyslovil sa o ňom s hodnou rezervou.
         Jemu je nemožno rozhodne vysloviť sa za knihu, ktorá je v mnohých veciach nedokonalá; i
         nemožno udeliť pochvalu tam, kde je nie bezpodmienečne zaslúžená. Jeho umelecké oko uráža
         predovšetkým beztienna jasnota; on idealizovanie nepovolí ani ako prostriedok k žiadúcemu
         cieľu, vlastne on idealizovanie neuznáva ani v tejto mojej knihe za taký prostriedok. Ďalej
         on postráda v nej dramatických scén, otriasajúcich duševných poryvov a bojov i
         neobyčajných, z našej tesnej všednosti sa vyšinujúcich príbehov. Asi toto možno vyňať z
         jeho zdržanlivej úvahy, ktorá že ostrejšie nevytýkala tieto nedostatky, nutno pripísať len
         akémusi hnutiu veľkodušnej zhovievavosti silnejšieho oproti slabšiemu, čo patrné je z tónu
         tejže úvahy. Keby som toto písala pre polemizovanie, nuž by som mala niektoré, myslím,
         platné námietky oproti niektorým z týchto jeho požiadaviek. Poneváč však polemizovanie nie
         je mojím úmyslom, poznamenávam len toľko, že jeho náhľady rešpektujem skutočne, lebo ony sú
         asi smerodajné zo stanoviska odborného. Pri budúcich prácach — akže ešte prídem k nim —
         zaiste budem sa na ne ohliadať, pokiaľ to zo mňa vystane a pokiaľ ich uznávam.
   </p>
   <p>
    Čo Kapitán povedal o mojom románe v 144. č. minulého ročníka „Nár. novín“, to môžem
         prijať len s čistou, srdečnou povďačnosťou. On až veľmi odpiera sebe právo kritizovania, a
         ja mu ho pre svoje práce splna prisudzujem. Myslíš, že preto, poneváč on krajne súdil? Veru
         nie. Ale preto, že súdil o nej postaviac sa na to samé stanovisko, z ktorého som ju písala.
         Ja totiž písala som ju nie tým nárokom, aby som v nej stvorila dokonalé umelecké dielo —
         pred tým mám tak veliký rešpekt, že za tým ani sa nechápem, nedržiac sa za schopnú toho —
         ale písala som ju, aby som národu proste, ako mi je to vnuknuté, povedala, čo som mu
         povedať mala; tak, aby to ozaj každý, učený, neučený, porozumel, kto moju knihu vezme do
         ruky a prečíta. Kapitán to dobre pochopil a podľa toho ju súdil, neprikladajúc vysoké miery
         k nej. Že ju súdil tak prajno, to mi iste dobre padlo, menovite od neho. Lebo kto zná
         Kapitána osobne, ten, a čo by roky bol býval s ním spolu, nepočul od neho lichú pochvalu
         proti jeho presvedčeniu, ale už skorej počul si od neho nejeden raz holú, neurážlivú síce,
         ale aj nelichotivú pravdu. Na prajnom úsudku takého sudcu z obecenstva môžem si teda
         všetkým právom zakladať. Jeho úsudok vcelku má v sebe moc obodrujúceho, a to je nám ešte
         potrebné, lebo u nás spisovateľská produktívnosť ešte sa tak zbytočne nerozprúdila, žeby
         nás, povstávajúcich spisovateľov, bolo treba z chuti zrážať.
   </p>
   <p>
    Teraz prichodím k M. K. v decembrovom zošite „Slov. pohľadov“. On tiež hneď v úvode
         svojej nedlhej, ale zato hodne obsažnej úvahy (on, zdá sa, patrí k tým, ktorí papier šetria
         natoľko, že čím menší kus ho spotrebujú, ale zato nešetria ho tým, že na tom malom kuse čím
         väčšiu ťarchu mu naložia) postavil sa na to stanovisko, ktoré ja z predošle spomenutých
         dôvodov môžem pre túto pod otázkou stojacu svoju prácu považovať za jedine správne. Potom v
         priebehu úvahy síce nebol skúpy na pochvalu a na uznanie, ale ani zbytočnou zhovievavosťou
         sa neprehrešil. On, podobne Kapitánovi i mnohým súkromným posudzovateľom, prvú časť románu
         má za dobrú, a čo vytýka, vytýka hlavne časti druhej.
   </p>
   <p>
    Prvá jeho výtka je tá, že popustila som sa zaveštiť o našej neurčitej, blízkej — ďalekej
         budúcnosti v prajnom zmysle bez toho, žeby som mala spôsobu donútiť každého čitateľa,
         nielen optimistu, lež aj pesimistu, uveriť to, čo som predpovedala. Nuž, pravdaže, toho
         spôsobu nemám, a myslím nemal by ho ani iný, lebo to je vec slobodnej kombinácie, ktorú
         každý ponímame podľa svojich vzhľadov a predpokladaní, a nie je matematickou úlohou, ktorú
         neomylne treba vypočítať. Ono je pravda, že nepriaznivý osud je veľmi prevažný ako u
         jednotlivcov, tak i u národov, menovite u takých, ktoré zaviazli do poroby — a podľa toho
         bolo by pravdepodobnejšie, keby tá moja veštba bola vypadla menej priaznivo. Ale keďže je
         vec neodpierateľná, že osudy ako jednotlivcov, tak i národov nie sú nehybno predurčené, lež
         s ponechaním účinkov ich vlastného zasahovania do nich, nuž predsa každý musí uveriť, že ak
         i my, Slováci, už raz seriózne počneme privádzať sa k takej vnútornej zriadenosti, aká
         podľa našich vlôh a pomerov z nás vystať môže, nuž že i privedieme sa do takého stavu, z
         ktorého sami svojou vlastnou vôľou budeme môcť riadiť svoj ďalší rozvoj. A to tvrdím i
         teraz. Akže je obraz, ktorý som ja podala o počiatkoch takéhoto nášho stavu,
         prioptimisticky kreslený, dopustené je každému opraviť si ho dľa svojich reálnejších
         vzhľadov, lebo presne ohraničené ani predpisy účinkovania, ani popisy výsledkov som
         nepodávala. Ale podstatu mojich predpokladaní, že totiž skutočné námahy musia dôjsť i
         skutočných výsledkov, i tak musí každý ponechať na mieste a uveriť v ňu. Toto odpovedám
         pánu M. K. i každému pochybujúcemu.
   </p>
   <p>
    Že môj román vôbec, i okrem tohoto obrazu vybájenej budúcnosti, trpí na optimizmus, to
         tušila som sama od prvopočiatku, a to súhlasne svedčia všetci moji posudzovatelia. Okrem
         priveľkej, životnými skúsenosťami neospravedlnenej štedrosti v želaní šťastia svojim
         osobám, ten optimizmus záleží hlavne v tom, že nás všade predstavujem, akoby sme s celou
         oddanosťou dľa najlepšej možnosti konali svoju národnú povinnosť. Nuž áno, v tom je veľký
         optimizmus, lebo v opravdivosti my tú národnú povinnosť — vyjmúc z tých, ktorých ich skutky
         vynímajú — nekonáme, ale oddávame sa akejsi odsudnej, fatalistickej netečnosti, popri
         ktorej, pravda, i nedostatočne načrtaný obraz živosti a chápavosti musí sa zdať čírou
         utópiou. Ale keby sme sa my k svojim národným povinnostiam úprimne, výdatne schápali, čo
         len natoľko, nakoľko pod dusiacim tlakom schápať sa môžeme, nuž naskutku ukázalo by sa, že
         môj román predsa nebol takým prioptimistickým, hneď upevnil by sa v hodnote reálnej. A síce
         nielen v tom, čo hovorí: Takíto buďme — ale i v tom, čo hovorí: Potom takto sa nám povedie.
         Lebo už v tom necítim sa vinnou, že by som bola priskvelé sľuby porobila ohľadom zovňajších
         výdobytkov; veď som tie dala len tušiť. Hlavná vec je zriadiť sa vnútorne, v tom je sila! A
         ak u nás to vnútorné zriadenie sa máme považovať za optimistické želanie, za utópiu, nuž
         nám je už veru beda — a to beda vinou vlastnou, nie zločinnou vraha!… Za vnútorným
         zriadením prídu neomylne i zovňajšie výdobytky, pravda, nie ľahko, lež po ťažkých námahách,
         ale že prídu, to je isté. Že budú hneď skvelé, to netvrdím, ale u nás každý najmenší
         výdobytok, každé uvoľnené vydýchnutie, je veľkého významu i veľkého dosahu. To uvidí národ,
         keď môj optimizmus počne prevádzať v skutočnosť.
   </p>
   <p>
    Na druhú podstatnú výčitku pána M. K., že ja totižto hlavný dejateľský zástoj pri
         schápaní sa národa udelila som zemanovi, so zdaním, akoby nám len od zemana Šavelskému
         podobného mohla prísť spása, mám tiež niekoľko poznámok, ačkoľvek v hlavnej veci zhodujeme
         sa úplne.
   </p>
   <p>
    Nám nekynie spása od zemianstva — to je isté. Ani sa nám nesníva očakávať ju od neho.
         Naša spása popri božej pomoci je v nás samých, priamo z ľudu pošlých, ak ju len budeme
         vedieť sami u seba náležite dohľadávať. Žiadna pomoc odboku, a čo by bola aká skvelá,
         nemôže nás prebrať tou opravdivou plodotvornou vnútornou silou, akú možno rozvinúť jedine
         vlastnou námahou, na vlastnom koreni. Ale áno, bočná pomoc, či mravná, či skutková, je
         dôležitá a žiadúcna, keď príde ku korennej, sebou rozvinutej sile. A ona i len tam rada sa
         pridáva, kde čuje už zistený fond základnej sily, lebo len tam vidí oporu navzájom. Keď i
         nájde sa číra milosrdnosť, ktorá i bezvládnemu a svojou vinou zaostalému poskytne pomoci,
         to je almužna žobrákovi, ktorú len stroví, premrhá, ako M. K. hovorí, a ostane zas len
         žobrákom, tým väčšmi odkázaným na almužnu — a k tomu často ešte nevďačným oproti
         dobrodincovi. Býva to s ľuďmi, býva i s národmi.
   </p>
   <p>
    Tak ja svojím Šavelským naskrze nechcela som to vyviesť, že my len vtedy dôjdeme úspechu
         v svojich národných bojoch, keď vodcovstvo v nich prevezmú zemania, ako je Šavelský, ale
         brala som to obráteno, t. j. keď my počneme byť národom životaschopným, súcim schápať sa
         vlastnou silou, vtedy pridajú sa k nám i zemania, nie ako zemania celou kastou, ale ako
         jednotliví šľachetní ľudia, ktorým otvoria sa oči pre našu vysoko spravodlivú vec, keď ich
         ona, nami na svetlo vyvedená, donúti k tomu, a dodajú jej ešte závažia, posily a povšímania
         svojou zemianskou uprednostenosťou, ktorá — napriek všetkému demokratickému odpieraniu jej
         toho — má veru vždy ešte veľkej platnosti v našej vlasti aj inde, trebárs socialistické
         dviženie časom snáď ešte väčšmi vyrovná terajšie rozdiely spoločenských tried. Veď i sám M.
         K. hovorí, že uhorské zemianstvo veľmi opatrne chránilo a zachránilo si svoje stavové
         výhody pri všetkom vystatovaní sa za slobodu, konštitucionálnosť atď. — a bezpochyby i
         naďalej bude si ich hájiť, keď aj snáď niečo v zmenenom spôsobe.
   </p>
   <p>
    A my by sme, myslím, nie nevďačne prijímali takých zemianskych spolubojovníkov, ktorí
         asi v zmysle Šavelského ponímali by svoju úlohu, ačkoľvek sme si iste do posledného
         povedomí, že naskrze nie od zemianstva závisí naše národné bytie, ale že „ľud je ťažiskom
         celej otázky, že treba oprieť všetky dvíhadlá, aby sa prebúdzal z ťažkého sna
         samozabudnutia“. Keby sme ľud vedeli prebrať z toho samozabudnutia, nuž sme spasení v
         národnom ohľade, a čo nikdy žiaden z našich zemanov neuchne sa o nás.
   </p>
   <p>
    A keďže my sme v tejto hlavnej veci s M. K. celkom ujednostajnení, v ostatných, viac
         vedľajších, môžeme sa i rozchodiť. Lebo ja napríklad napriek jeho opačnému tvrdeniu i teraz
         zotrvávam pri svojom, v doslove „Proti prúdu“ prehodenom pripomenutí, že i história učí
         nás, že konečne vždy aj zemianstvo aspoň sčasti priľnulo k myšlienke národnej a osvojilo si
         záujmy národné, keď aj len natoľko, nakoľko neprekážali záujmom jeho stavovým, dokladám
         teraz. Doklad na to čítali sme i toť v Kulakovského „Illyrizme“
    <sup>
     [
     <a class="footnote" href="#ftn.id2579194" name="id2579194">
      19
     </a>
     ]
    </sup>
    o chorvátskej šľachte, ktorá tiež precitla národne, bránila národný jazyk pred
         natískaným maďarským od časov Jozefa II. atď. Mocný národný popud javil sa u nej, lenže
         nevládal sa žiadúcne preboriť a upevniť — renegátstvo neučuchlo pred ním. Dvaja bratia,
         grófi Draškovići, Ivan a Alexander,
    <sup>
     [
     <a class="footnote" href="#ftn.id2579224" name="id2579224">
      20
     </a>
     ]
    </sup>
    ilustrujú to najlepšie. A i šľachta, menovite maďarská, na ktorú sám M. K.
         pripadol, predsa práve je dokladom na moje tvrdenie, i keď nemôžem sa škriepiť, že by ona v
         bojoch za slobodu národa nebola mala dobre na zreteli aj svoje stavové záujmy. Ale že ona
         popredku bojovala za maďarskú národnú ideu, to jej veru nemožno uprieť; ani to, že tá idea
         hlavne jej zásluhou došla uskutočnenia, pravda, nie podľa čistého národnostného stanovenia,
         ale podľa chtivosti národného šovinizmu.
   </p>
   <p>
    No za čo oduševňoval sa, čo hlásal magnát Štefan Széchényi, to neboli stavové záujmy
         aristokrata, ale čistá maďarská národná idea. Za čo horlil, rečnil, bojoval a vojoval zeman
         Kossuth, to tiež neboli zemianske stavové záujmy, ale maďarská národná idea, zosilnená
         všetkými požiadavkami makavého uskutočnenia — ale aj znešvárená prepínaním,
         nespravodlivosťou, lačnotou po nesvojom, čím celá presiakla lživosťou. Nie div: akým
         Maďarom bol Kossuth, taká je i jeho maďarská národná idea. Odrodilý Slovák vzal si za
         životný úkol prevádzať maďarskú národnú ideu. Odrodilcom hlásaná a prevádzaná národná idea
         — či môže mať posvätenie pravdy? A teda: či môže byť požehnanou?… Vidíme, že nie.
   </p>
   <p>
    Keby maďarská národná idea bola došla uskutočnenia v duchu Széchényiho, bez všetkej
         pochybnosti bola by sa mohla stať požehnanou pre samých Maďarov i pre všetkých ich
         nemaďarských spoluvlastencov. Széchényi, akže sa aj pridŕžal toho, že aj otcovraha treba
         podržať nažive, ak je Maďarom, ale iste nebol by kázal poškvrňovať, narušovať svoj národ
         tým, že by umele i násilne lákala i vháňala sa do neho a miešala sa s ním rozličná zberba
         odrodilcov, všetky neverné, podkupné, hladné živly nemaďarských uhorských národov. Neverím,
         že by Széchényi takýmito živlami „obohatený“ bol chcel vidieť svoj národ. Ale došla
         uskutočnenia (keď aj nie dľa úplnej jeho žiadosti) maďarská národná idea v duchu
         slovenského renegáta Kossutha, a podľa toho je nečistá, z krivdy, z násilia, z národných
         hriechov: slabosti, chabosti, cudzobažnosti i nízkeho sebectva tyjúca. Či môže byť na takej
         požehnanie božie? Nikdy a nikdy!
   </p>
   <p>
    No toto všetko nepodvracia, že zeman Kossuth bojoval za národnú ideu. Akže on mal pritom
         i svoje zvláštne osobné záujmy, nuž trebárs týmto kvôli, ale predsa bojoval za ňu veliký,
         zriedkavého dosahu majúci boj a dopomohol jej k víťazstvu, i keď sám musel do vyhnanstva. A
         tak vôbec maďarskému či korennému a či pobočne nadobudnutému zemianstvu nemožno uprieť, že
         v rozhodné časy postavilo sa k národu — keď ho snáď i ono najviac bolo k povedomiu
         prebudilo — a že svoje záujmy splietlo s jeho, čo, pravda, nemuselo byť tak jeho čistou
         zásluhou, ako viac celým rozpoložením podatou hotovou voľbou. Ale dosť na tom: ono na dôkaz
         úprimnosti odvtedy, ako stotožnilo sa s národom, aj pousilovalo sa znárodniť. A v tomto
         diele veru navidomoči pokročilo.
   </p>
   <p>
    A tak z tohoto je zrejmé, že i zemianstvo vie sa nakloniť k vodcovstvu vo veciach
         národných — ač ináč to všetko, čo M. K. povedal v tejto veci, zostáva nepodvráteným. U nás
         naše odrodilé zemianstvo, pravdaže, sotva kedy prevezme národné vodcovstvo, lebo ono
         všetko, na čom by sa tu mohlo rozkladať: všetky od storočí nazhromaždené výdobytky svojho
         stavu, všetok vplyv, všetku moc, všetku slávu a všetok blesk, prenieslo v zriedkavej
         nevernosti na pole susedovo, i všetky svoje snaženia do neho zasadilo, nuž teraz už,
         pravda, nevrátilo by sa už naspäť do zrabovaného, zapustnutého svojho pravého domova,
         ledaže by mu tu kynuli hotové makavé výhody. A tak Boh s ním! My budeme vedieť i bez neho
         postaviť sa na nohy a azda i k rozkvetu priniesť. Ja len to nemôžem veriť, že by časom
         nenašli sa medzi ním výnimočné, vysokomravné, pravdou preniknuté duše, ktoré akoby v
         odkajaní za celý svoj na nevernú cestu zatratený stav obrátia sa zrejme po pavlovsky, k
         svojmu opravdivému národu, nimi vtedy opustenému, keď ešte nebolo kritickou otázkou: Akého
         si národa?, ale: Akého si rodu, stavu? — posvätia tomu národu svoje služby a splynú v jedno
         s ním nie pre politické výhody, ale pre svoje vnútorné uspokojenie. Toto predpokladám na
         základe toho „mravného povedomia duše“. A tým je aj dostatočne vysvetlené, prečo som sa
         „toľko nezaliečala pánom od armálesu“. Veru nie akoby som ich pre našu potrebu za Boha
         prosila, aby nám pomohli — ich navrátenie sa k nám, chvalabohu, nie nám je zbytočnou
         otázkou: ale preto, že bolí ma ich zatvrdilá nevernosť, v ktorej musím vidieť zaniklosť
         citu, zapustlosť duše. Bolí ma preto, lebo veď oni sú predsa z nás, — tú pravdu nevyhladia
         zo sveta, a čo sto ráz utonú v lži, do ktorej sa vpravili. Túto bolesť pre nich cítime
         všetci, a o nej hovoriť máme i potrebu, i oprávnenosť, práve tak, ako o ktorejkoľvek inej
         veci, ktorá leží nám na srdci. A preto, keď som ja vzala i zemiansku otázku za predmet
         svojho románu, netreba v tom vidieť žiadne „prefíkané vychodenie v ústrety vkusu
         obecenstva“, z čoho ma M. K. tuho podozrieva. Toto jeho čujné stopovanie mojej práce nútilo
         ma odpovedať mu a ešte ma pokúša reflektovať na niektoré jeho nadhodené poznámky, ale z
         druhej strany zas už omína ma svedomie pre túto dlhočiznú epištolu — Ty a obecenstvo iste
         tvrdo jej čakáte konca, no keď som sa už raz odhodlala prehovoriť o mravných úspechoch
         svojho románu, nakoľko sú mne známe, bolo mi akosi nevyhnutné pristaviť sa i pri kritických
         úvahách o ňom.
   </p>
   <p>
    Ku koncu zbýva mi konštatovať, že dľa všetkého zdania mravné jeho úspechy sú ďaleko
         väčšie než hmotné (v ktorom vyjavení naskrze neväzí toľko neskromnosti, akoby sa na pohľad
         zdalo, keď povážime, že tie hmotné sú niže nuly chatrné). Patrí sa síce, aby som sa tomu
         len tešila, a mne veru ani nebolo by treba nakladať to výslovne — len keby tie nešťastné
         hmotné „úspechy“ aspoň už natoľko dotiahli, žeby zaokryli trovy nákladu. A keďže to už tak
         ťažko ide, mne nepozostáva iného, ako potešujúcne upokojiť naše obecenstvo, že veď po tejto
         skúsenosti už viac neopovážim sa vziať podobným spôsobom na skúšku jeho predplatiteľskú
         chtivosť alebo možnosť. Ak si knihu nevládzeme vystanoviť materiálne, nuž, pravda, nemá to
         miesta knihy písať. Ale nateraz, keď je kniha už raz tu a je uznaná za takú, ktorá
         poskytuje i pôžitok, i úžitok: nuž prosím srdečne všetkých priateľov slovenskej spisby a
         národnej prebudilosti, aby si nesťažovali zaujať sa za jej rozšírenie v takých krajoch a
         mestách, kde jej ešte niet. Lebo takých je, zdá sa mi, ešte dosť — čo dáva mi nádej v možný
         úspech.
   </p>
   <p>
    Nejeden raz mi príde na um, čo povedal mi jeden náš, v týchto veciach skúsený muž, keď
         môj román spod tlače hotový vyšiel. On riekol mi: „Je to kniha životaschopná, zaujímavá i
         dôležitá pre všetky vrstvy nášho obecenstva; preto môžem jej predpovedať, že bude mnoho
         čítaná. Ale či bude aj mnoho
    <span class="emphasis">
     <em>
      kupovaná
     </em>
    </span>
    , v tom nejdem Vám robiť skvelé
         nádeje. Naše obecenstvo rado prečíta zaujímavú knihu, ale nerado zaplatí za ňu. Najradšej
         si ju vypožičia, trebárs z druhej, tretej ruky.“
   </p>
   <p>
    Nuž, ono je obecenstvo, myslím, nikde nie lepšie, a popravde ani teraz nemá miesta také
         požadovanie, aby snáď každú knihu čítal iba ten, kto za ňu zaplatil; to bolo by veľmi
         prehnané. Každý výtisk knihy, menovite zábavnej, má mať podľa okolnosti viac čitateľov.
         Šťastná kniha je tá, ktorá čím širšiemu kruhu poslúži — keď mu totiž svojím obsahom
         skutočne poslúži. Ale veľmi nepekné je, kto systém vypožičiavania si kníh ženie do
         nadužívania. Lebo stáva sa i tak, že ten, kto kúpi knihu, keď ju požičia dakomu, dostane ju
         naspäť až kedy-niekedy, začasto v stave roztrasenom a ušpinenom, ba i rozdriapanom, keď ona
         okrem vedomia a dovolenia majiteľa bola povandrovala po viacerých subvypožičiavateľoch.
         Ktorému vlastníkovi knihy by to bolo príjemné? A najonakvejšie pri veci je ešte, že takto
         požívajúci sa z poriadnych nadobúdateľov kníh sú často práve takí, ktorí sami nemenej sú
         možní kúpiť si knihy než ten, z koho sa požívajú. To je veľmi omrzlá a znechuťujúca vec pre
         nadobúdateľov či slovenských, či neslovenských kníh. Ale pri
    <span class="emphasis">
     <em>
      slovenskej
     </em>
    </span>
    knihe ešte k tomu nemalo by sa nikdy spúšťať zo zreteľa,
         že ak ju každý budeme chcieť len čítať, a nie dľa možnosti čím viacerí aj predplácať, nuž
         že slovenská kniha čochvíľa vôbec nebude môcť uzrieť svetlo sveta — lebo nenájde sa nik,
         kto by sa na istú svoju škodu podobral vydávať. Nik nevezme si na hlavu starosť i prácu,
         aby mal z toho nepríjemnosť a škodu. Čo by aká bola dobrá vôľa a nezištnosť, hmotná
         nedostač ju vyčerpá a umorí. A hmotnej nedostači pri našich literárnych podnikoch môžeme
         odpomôcť len neošemetným, nevyhýbavým spojením síl bez výnimiek.
   </p>
   <p>
    Takýmto vykladaním snáď staviam sa do nebezpečia, že niekoľkí vezmú ma v podozrenie,
         akoby som hovorila iba vo svojom osobnom záujme, lebo mnoho ľudí i mnohorakým spôsobom
         hľadí na veci. No veľa takých krátkozrakých a úzko zmýšľajúcich sa azda nenájde u nás,
         ktorí slová, pochodiace z čistej zaujatosti za vec národnú, ponímali by ako číro sebecké
         preto, poneváč tá, ktorá ich hovorí, tiež chápe sa medzi pracovné sily našej spisby. Každý
         nech pristaví sa pri mojich slovách a nech sám rozsúdi, či hodné sú poslúchnutia, či
         nehodné. Keď si ja žiadam, aby ony nezostali hlasom volajúceho na púšti, nuž môže mi každý
         uveriť, že nežiadam si to len v svojom priebežnom osobnom záujme, ale že nad ten ide mi pri
         nich o podstatný, trvalý záujem národa. —
   </p>
   <p>
    Zbohom ostávaj a zdravá buď!
   </p>
   <p>
    Srdečný pozdrav všetkým od Tvojej
   </p>
   <p>
    Eleny Maróthy-Šoltésovej
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505984" name="ftn.id2505984">
        15
       </a>
       ]
      </sup>
      <span class="emphasis">
       <em>
        mala som hodnú obavu, že zaviaznem do deficitu
       </em>
      </span>
      — v zbierke
               rukopisných veršovačiek a básní Boženy Slančíkovej-Timravy je veršovačka akoby
               zložená v mene Šoltésovej (čís. 85). Ňou Timrava reaguje na Šoltésovej dva otvorené
               listy („Ešte niečo o románe ,Proti prúdu‘“) z „Národných novín“ a ironizuje
               Šoltésovej starosť o rozpredaj románu:
     </p>
     <p>
     </p>
     <div class="literallayout">
      <p>
       <span class="emphasis">
        <em>
         „… Tam na kope, ach, tam leží on, chudák!
        </em>
       </span>
       <br/>
       <span class="emphasis">
        <em>
         Nik nekúpi, nik nehlási, že by rád
        </em>
       </span>
       <br/>
       <span class="emphasis">
        <em>
         mať tú knihu ,zlatoústej‘ Eleny Šoltésovej
        </em>
       </span>
       <br/>
       <span class="emphasis">
        <em>
         ač chválospevy a reči letia v slovenských novinách vždy o nej…“
        </em>
       </span>
       <br/>
      </p>
     </div>
     <p>
     </p>
    </div>
    <div class="footnote">
     <p>
      <sup>
       [
       <a class="para" href="#id2578616" name="ftn.id2578616">
        16
       </a>
       ]
      </sup>
      <span class="emphasis">
       <em>
        teraz sa odohrávajúcu pravotu pre breznianske divadlo
       </em>
      </span>
      — ide o
               vyšetrovanie (nie súd) Slovákov z Brezna a okolia, že na divadelnom predstavení v
               Brezne a cestou naň spievali pieseň s „vlastizradným“ refrénom „Slovák všade bratry
               má“. Mali vraj poburujúce reči a nosia slovenské košele.
     </p>
    </div>
    <div class="footnote">
     <p>
      <sup>
       [
       <a class="para" href="#id2578805" name="ftn.id2578805">
        17
       </a>
       ]
      </sup>
      <span class="emphasis">
       <em>
        V. a Kapitán
       </em>
      </span>
      — ide o Svetozára Hurbana Vajanského a Michala
               Bodického
     </p>
    </div>
    <div class="footnote">
     <p>
      <sup>
       [
       <a class="para" href="#id2578817" name="ftn.id2578817">
        18
       </a>
       ]
      </sup>
      <span class="emphasis">
       <em>
        v „Slov. pohľadoch“ (M. K.)
       </em>
      </span>
      — Martin Kukučín uverejnil svoju
               kritiku v „Slovenských pohľadoch“ XIV, 1894, str. 754 — 760, pod názvom „Niekoľko
               myšlienok o románe Eleny Maróthy-Šoltésovej ,Proti prúdu‘“.
     </p>
    </div>
    <div class="footnote">
     <p>
      <sup>
       [
       <a class="para" href="#id2579194" name="ftn.id2579194">
        19
       </a>
       ]
      </sup>
      <span class="emphasis">
       <em>
        v Kulakovského „Illyrizme“
       </em>
      </span>
      — Platón Andrejevič Kulakovskij
               (1848 — 1913) bol konzervatívny ruský slavista, ktorý vydal roku 1894 dizertáciu o
               chorvátskom národnom obrodení s titulom „Illirism, Issledovanije po istorii
               chorvatskoj literatury perioda vozroždenija“.
     </p>
    </div>
    <div class="footnote">
     <p>
      <sup>
       [
       <a class="para" href="#id2579224" name="ftn.id2579224">
        20
       </a>
       ]
      </sup>
      <span class="emphasis">
       <em>
        grófi Draškovići, Ivan a Alexander
       </em>
      </span>
      — ide o grófa Janka
               Draškovića (1770 — 1856), ktorý sa postavil na čelo chorvátskeho národného hnutia.
               Bol prvým predsedom spolkov Čitaonica illyrska (1838) a Matica illyrska (1842), ako
               aj medzi prvými ich zakladateľmi. Šoltésovej bol nepochybne sympatický i pre svoj
               spis venovaný národnému prebudeniu žien z „vysokej“ spoločnosti „Ein Wort an Illyrien
               hochherzige Töchter“ („Slovo k vznešeným ilýrskym dcéram“) (1838), ktorý vyšiel aj po
               česky.
      <span class="emphasis">
       <em>
        Alexander Drašković
       </em>
      </span>
      — pravdepodobne ide o grófa Karola
               Alexandra Draškovića, ktorý chorvátskym kultúrnym spolkom prepustil svoj
               novovybudovaný palác.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579608">
       </a>
       Nad druhým vydaním románu „Proti prúdu“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po jedenatridsiatich rokoch schystalo sa nové, zrevidované vydanie románu „Proti prúdu“,
         vyšlého po prvý raz nákladom samej autorky roku 1894.
   </p>
   <p>
    Prebratý optimistickým ovzduším, nesený slovenskou národnou myšlienkou i nabádajúci
         uskutočňovať tú myšlienku, ako to bolo naznačené v doslove prvého vydania — nerobí si
         nárokov na vysoký stupeň literárnej hodnoty, hoci čítajúcim obecenstvom bol prijatý so
         živým záujmom.
   </p>
   <p>
    V ňom podľa samého nášho vtedajšieho politického položenia znázorňovaná úloha získať
         odrodilé slovenské zemianstvo slovenskej národnej veci teraz, po zaniknutí zemianskych
         výsad i vôbec významu zemianstva, pri silnení demokratizmu vo svete, hlavne však po našom
         nečakane zrýchlenom národnom oslobodení, zdá sa nám zastaralou a zbytočnou, keď môžeme sa
         tešiť, že jej už ozaj nepotrebujeme. Avšak ako obraz jednej z prechodných dôb nášho
         národného vývinu môže zostať v platnosti, len optimistické idealizovanie
         priateľa-nepriateľa, hladké vyrovnávanie protív, prajné riešenie osudov osôb atp. neobstojí
         pred prísnejším čitateľom.
   </p>
   <p>
    Revíziou celého diela obkliesnila som aspoň v najpotrebnejšom miestami priobšírnu jeho rozpravnosť
    <sup>
     [
     <a class="footnote" href="#ftn.id2579679" name="id2579679">
      21
     </a>
     ]
    </sup>
    — a tak v dôvere, že nebude neprajne prijaté, vnove vystrájame ho na cestu k
         nášmu čítajúcemu obecenstvu.
   </p>
   <p>
    (Turčiansky Sv. Martin, 15. augusta 1925)
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579679" name="ftn.id2579679">
        21
       </a>
       ]
      </sup>
      <span class="emphasis">
       <em>
        obkliesnila som… priobšírnu jeho rozpravnosť
       </em>
      </span>
      — Šoltésová
               skracovala najmä druhý zväzok svojho románu
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579706">
       </a>
       O románe „Moje deti“
      </h2>
     </div>
    </div>
   </div>
   <p>
   </p>
   <p>
   </p>
   <p>
    V tejto knihe obsažené sú zápisky o mojich dvoch deťoch, počínajúce sa roku 1879, keď v
         iných literatúrach ešte neobjavovali sa diela podobným spôsobom stopujúce vývin detskej
         duše. Boli, počnúc rokom 1912, uverejňované vo viacerých ročníkoch časopisu „Živeny“. Že
         som ich, pôvodne len pre rodinný kruh určené, po smrti detí spracovala na uverejnenie, to
         nájde azda svoje ospravedlnenie v samom ich obsahu.
   </p>
   <p>
    Mnohí pripisujú im značný vychovávateľský význam, ale kto by hľadal v nich nejaké
         zvláštne vychovávateľské metódy alebo spoľahlivé pravidlá, cítil by sa hodne sklamaným, keď
         ich prečíta. Tu len usiluje sa matka vyznať v povahách svojich detí, aby s úspechom mohla
         výchovne vplývať na ne. Nie pravidlami, lež citovým i umovým porozumením. I omylov je dosť,
         aké udávajú sa i bedlivým vychovávateľom.
   </p>
   <p>
    Iste je v nich niečo k nasledovaniu a niečo pre výstrahu.
   </p>
   <p>
    Či budú so záujmom čítané?
   </p>
   <p>
    Od mnohých azda. Niektorým iným možno miestami budú prikaždodenné a i nudné. Toľko však
         dúfam, že nielen zahovoria k srdcu matiek i všetkých priateľov a vychovávateľov mládeže,
         ale i prispejú k pochopeniu detskej duše.
   </p>
   <p>
    Druhá časť diela, písaná po smrti dcéry, rozprávajúca už iba o synovi, o jeho vývine,
         chorobe a smrti, nie div, že vytvorila sa prisubjektívne, a podľa toho nesmie si nárokovať
         taký široký záujem ako prvá — ale zo života vzatá je práve tak ako tá, preto i má tu tiež
         svoje oprávnené miesto. Veď i okrem mňa je mnoho matiek, ktoré tiež verne vychovávali svoje
         deti pre život a museli ich oddať smrti, i majú preto ťažký žiaľ na celý život.
   </p>
   <p>
    Ale mne okrem žiaľu, ktorý so mnou pominie, ostali tu i tieto moje zápisky o deťoch,
         ktoré až po ich smrti dosiahli vlastný svoj význam. Keď som ich prvotne písavala, zdalo sa
         mi, že robím to iba z materskej záľuby; teraz však objavuje sa mi, že písané boli nie tak
         pre vtedajšiu ako pre dnešnú dobu, ktorá dieťaťu a poznaniu jeho duše venuje takú
         pozornosť, akej nikdy predtým nebývalo.
   </p>
   <p>
    Knihy, zdá sa, majú svoje osudy, už keď sa tvoria.
   </p>
   <p>
    (1924)
   </p>
  </div>
 </body>
</html>
