<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e76">
       </a>
       Nepolitické myšlienky o niektorých politických veciach
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Nerada sa zaoberám politikou, neobľubujem jej, — veď vieme, že „politická pieseň je
         mrzká pieseň“, — ale náš dnešný život tak je ňou presiaknutý, že i keď sa jej chránime,
         všade do nej zabŕdame. Rozkvasený je ňou celý.
   </p>
   <p>
    Kde sa jej toľko nabralo?
   </p>
   <p>
    Či a kedy z toho kvasu vyrazí konečný, dobrý, čistý výsledok — kto by to vedel povedať?
   </p>
   <p>
    Politika, ktorou narábäli naši osvoboditelia za svetovej vojny, bola inej sorty. Nad
         storakosťou myšlienok a možno i malých záujmov mocne dominovala vedúca myšlienka a veľký
         cieľ: osvobodenie. Jej sa podriadily všetky rozdrobené sily v harmonickom spolupôsobení za
         spoločný veľký cieľ, a nikdy celý národ nezažil mohutnejších a čistejších dojmov, ako keď
         dosiahnutý bol cieľ: národ vymanený z cudzej poroby. Samá do neba plesajúca radosť, samá
         vrúcna vďaka k Bohu a osvoboditeľom a samá oddaná láska osvobodených medzi sebou. Krásné
         boly tie zlaté dni nášho vyšinutia sa z chladu a tmy zeme do svetla a tepla z neba k nám sa
         spustivšieho.
   </p>
   <p>
    Ale tie dni sa rýchlo minuly, nastal neodbytný všedný život so svojimi tvrdými
         požiadavkami, bežná politika po oddychu s čerstvou silou pustila sa do svojej činnosti a z
         nej, budovanej na záujmoch skupín, ako by boly vypršaly veci najvyššie, veľká myšlienka a
         cieľ: blaho národa, Čechov a Slovákov v spoločnom štáte. Teraz nám je ťažko uveriť, že je
         odtedy ešte len desať a nie najmenej dvadsať rokov, keďže sme odtedy prežili zmien v
         utváraní sa našich vecí, mnoho fáz v našom vžívaní sa do nového života a s tým spolu i
         mnoho vnútorných otrasov. Po vytriezvení z radosti, keď z vytúženej a oslavovanej svobody
         neobsiahli hneď všetci očakávaných výhod, ba ani výhľadov na ich splnenie, počaly sa
         sbierať rozličné väčšie-menšie sklamania a z nich povstávala celá epidémia nespokojnosti
         čajsi v celej republike. Nespokojnosť ospravedlnená, ale i neospravedlnená, pošlá z
         nesplniteľných očakávaní — tá i tá na radosť nepriateľa, z moci ktorého sme vyviazli.
   </p>
   <p>
    Jednu vec však nevdojak zistila tá nespokojnosť: že totižto Česi a Slováci nie sú jedno,
         že je rozdiel medzi českými krajinami a Slovenskom, lebo nespokojnosť tam mala iné pohnútky
         a iné nespokojnosť na Slovensku. Na Slovensku je žeravejšia. Z čoho ona vychodí?
   </p>
   <p>
    Česi sú presvedčení, že ako pri osvobodzovaní, tak i od nastúpenia samostatnosti urobili
         a robia za Slovákov, čo môžu. Slováci naproti tomu tvrdia, že práve od nastúpenia
         samostatnosti Česi samovoľne nakladajú s vecmi na Slovensku v český a nie v slovenský
         prospech, a oni, Slováci, to mlčky trpieť nemôžu, lebo im ide pritom o celú budúcnosť.
         Tento spor preniesol sa neriešený z prvého i do druhého desaťročia našej samostatnosti.
   </p>
   <p>
    A i okrem toho opodstatneného sporu vyvinulo sa v blízkom spolužití mnoho akejsi
         drobnej, temer osobnej antipatie medzi obojimi, asi pre istú rozdielnosť v obapolnej ich
         národnej povahe, ktorá rozhodne existuje, hoci neľahko je objasniť ju. Pochopíme ju, keď si
         pomyslíme na veľký rozdiel medzi minulosťou českých krajín a minulosťou Slovenska.
         Podmieňovaly ju oddávna hodne rozdielné spoločenské, vôbec životné vplyvy, a pozdejšie
         rozdiel stával sa ešte zjavnejším, už i pred rečovou rozlukou. No a vývin odtedy až do
         prievratu tiež nevyrovnal rozdielu. V Čechách a na Morave oddávna mocným faktorom
         občianskeho života bolo majetné a sebavedomé meštianstvo, kým ho u nás na Slovensku temer
         nesmelo byť popri nemeckých osadníkoch. K tomu tam i v novej dobe, tak v druhej polovici
         minulého storočia, až valom zosilnela trieda inteligentov, tvorivšia sa najviac rovno z
         ľudu, z majetného roľníctva, preto i staväjúca sa vždy na pevnú podstatu, na hmotnú
         zaistenosť. Zatiaľ na Slovensku, vždy chudobnom, pomaly, dlho tvorila sa jeho inteligencia
         najviac z ev. farárskych a oboch vierovyznaní učiteľských rodín, vychovaná ich zbožným
         duchom. Preto v nej udržalo sa toľko romantického idealizmu až do novej doby, vyžadujúcej
         mnohú preorientáciu. Nemôže teda nebyť istého podstatného rozdielu v povahe českej a
         slovenskej inteligencie, a nie div, keď v novom úzkom spolužití oboch na Slovensku vzkrsaly
         nedorozumenia a nesúlad, ustáľujúci sa v takej vzájomnej mienke o sebe, že Česi prichádzajú
         sem využívať Slovensko, ako nejakú koloniu, a s druhej strany, že Slováci sú národ
         neslýchane nevďačný, keď s neláskou prijímajú Čechov, ktorým majú ďakovať za svoje
         osvobodenie z otroctva a ktorí i teraz prichádzajú sem pracovať za nich, za Slovákov.
   </p>
   <p>
    Z toho zas Slováci sa zatvrdzujú v akomsi vzdornom presvedčení, že nikomu nie sú vďakou
         podlžní za svoju svobodu, nik im jej nedaroval, lebo nie menšou pomerne účasťou boli
         zastúpení v jej vydobývaní, ako Česi. V zahraničnej diplomatickej akcii mali svojho
         Štefánika a Osuského, v legiach pomerne zodpovedajúci počet bojovníkov. Americkí Slováci
         sosbierali a obetovali na dielo osvobodenia veľmi značnú peňažitú pomoc a v rozhodný čas
         obetovali i životy — čomu všetkému prvé základy a smery dala buditeľská práca otcov v dobe
         útisku, a tak oprávnení sú Slováci k uspokojivému povedomiu, že im svoboda nepripadla
         zadarmo, bez vlastných zásluh. A to je i pravda neodškriepiteľná.
   </p>
   <p>
    Lenže tým nesmieme zakrývať druhú stranu pravdy, ktorá svedčí a vždy svedčiť bude, že tú
         svoju svobodu nevydobyli sme si sami Slováci, ale vydobyli sme si ju spolu s Čechmi, bez
         ktorých by sme si jej sami zo svojich síl vôbec neboli mohli vydobyť. Túto pravdu treba nám
         neošemetne uznať i vyznať ako pre spravedlivosť k bratom, tak pre vlastnú charakternosť.
         Veď dobre vieme, že po vypuknutí vojny všetky podnety chytiť sa veľkej príležitosti k
         veľkému dielu osvobodenia i všetky tajné, s odvážením životov podnikané jeho počiatky
         vychádzaly z Čiech, z Prahy. Na vojenných frontoch tiež českí zajatci počali sa sriaďovať
         do družín, ku ktorým potom pristupovali i Slováci, a z nich pozdejšie úžasnou prácou
         generála Štefánika a iných vojenných vodcov vyrástla a sriadila sa československá armáda na
         všetkých hlavných frontoch. Je to vôbec len prirodzená vec, že o koľko silnejším a
         zbehlejším pri spoločnom diele bol český živel, o toľko musel viac i zavážiť, dokázať, ako
         o koľko slabší a nezbehlejší živel slovenský — hanbiť sa preto netreba. A nemá miesta ani
         veličiť sa, že my Slováci nikomu nie sme vďakou podlžní za svoje osvobodenie, iba sebe
         samým, lebo to by bola falošná pýcha, vlastná iba duševne a mravne nedospelým. My Slováci i
         Česi sme za svoje osvobodenie vďakou podlžní okrem Bohu svet spravujúcemu zaiste na prvom
         mieste tým našim osvoboditeľom, Čechom i Slovákom, ktorí vzali si za úlohu osvobodiť nás,
         Čechov i Slovákov, a venovali sa jej s takou neochabujúcou, na seba nehľadiacou
         dôslednosťou až do samého šťastného dosiahnutia cieľa. Táto spoločná vďaka nás viaže
         dovedna a nesmie nás rozdvojovať.
   </p>
   <p>
    Človek dobrej duše cíti vďaku za každé preukázané mu dobrodenie, či hmotné či mravné — a
         my ozaj mohli by sme necítiť vďaky za také nesmierne, splnenie celonárodných túžob mnohých
         generácií obsahujúce dobrodenie k tým, ktorí nám ho z božieho riadenia vymohli, aby sme s
         ním mohli nastúpiť nový život? Nepriznať tu vďaky môžeme, iba ak chceme dokázať, že svobody
         nie sme hodni.
   </p>
   <p>
    A to nechceme.
   </p>
   <p>
    To je tak, a nemôže byť inak.
   </p>
   <p>
    Iná je kapitola, ako sa spoluosvobodení potom doma našli, ako si spravujú svoje veci a
         akým utvoril sa ich vzájomný pomer.
   </p>
   <p>
    Ako bola na silnejšiu stranu, teda na Čechov, pripadla prevažná časť úlohy vydobývania
         našej spoločnej svobody i jej prácné uhodnoverňovanie pred širokým svetom, bez sankcie
         ktorého nemohla mať platnosti, tak prevažne na Čechov pripadlo i umiestniť ju doma, totižto
         chytiť sa spravovania našej práve vzniknuvšej republiky, čo iste nebola ľahká úloha vo
         všelijako rozvrátených a zbedačených vojnou pomeroch a stálom nebezpečenstve od číhajúceho
         nepriateľa. Jednou z najprvších ťažkostí bolo asi postaviť do obstojnej rovnováhy jej dvoch
         čelných, sjednotených dejateľov, Čechov a Slovákov, — lebo ťažko sa je vyrovnávať malému s
         veľkým, slabému so silnejším, chudobnému s majetným a p. Stáva sa potom často, že keď
         mohutnejší len sa pohne alebo obráti, už kde-tu pritisne slabšieho; keď ruku vystrie, už ho
         úderom zasiahne a sám si toho nespovedomí, lebo nebolo to schválné — a slabší musí sa proti
         tomu ohradzovať. Ale býva i tak, že mocnejší slabšiemu krivdí i vedome, práve preto, že má
         moc na to. Tam pre väčšiu prevahu mocnejšieho ťažko ide uspokojivé vyrovnanie práv a
         povinností medzi nimi, ak sa pravda podriaďuje moci, a nie moc pravde. Preto vždy mravnou
         povinnosťou mocnejšieho je nakladať so slabším vo všetkých veciach spravedlive, nikdy
         nevyužiť jeho slabšieho stavu v nijaký svoj prospech preto, že on nemôže sa rovnakou silou
         proti tomu postaviť.
   </p>
   <p>
    Mať moc a vládnuť ňou je hrdá predstava, vpravde však veľkou je iba moc, ktorá všade
         dáva miesto spravedlivosti. Veľkodušnosť je povznášajúca predstava, ale pre všeobecnosť
         nežiadúcna, lebo má miesta iba u vyvýšeného k uníženému v hmotnom alebo mravnom smysle, a
         vystavená je zneužívaniu. Veľkodušnosť je vzácnym atribútom aristokratizmu, spravedlivosť
         živelným požiadavkom demokratizmu. Preto nie veľkodušnosť, ale spravedlivosť platí všade a
         pre všetkých. I česko-slovenský pomer iba ona uzdraví a dovedie ho do pravej koľaje.
   </p>
   <p>
    *
   </p>
   <p>
    Najchúlostivejšia vec v česko-slovenskom pomere: snaha niektorých českých ľudí počeštiť
         Slovákov. Prizrime sa tomu.
   </p>
   <p>
    Čech mieni: Slováci sú v zaostalosti za nami vo všetkých veciach a prácne, s námahou
         chcú si vybudovať akúsi osobitnú svoju slovenskú kultúru. Slabí sú a zbytočne sa namáhajú,
         nepraktiční ľudia. A čo získajú? Môžu nás v niečom prevýšiť? Pre svoju separatistickú
         umienenosť budú večne za nami pokuľhávať, miesto aby sa pohodlne udomácnili v našej už
         vyspelej, svetovej konkurencie schopnej českej kultúre, ktorá bola im vždy blízka. Tak
         pekne hladko by to išlo, že by pritom nijakej bolesti nemuseli pocítiť a jednota medzi nami
         stala by sa nerozbornou, v ktorej oproti svetu obaja získali by sme na sile. Ale Slovák na
         to: Aký si mi ty brat, keď to žiadaš odo mňa? Preto si mi pomohol z maďarského zajatia, aby
         si ma sám mohol pohltiť? Necítiš, že za nič na svete nemôžem upustiť od toho, čo mi je
         najvyšším cieľom: aby som mohol svoj rod povzniesť v jeho duchu, na jeho pôde a koreni k
         najmožnejšiemu rozvoju? Predstav si seba ako Čecha v takomto položení, a pochopíš ma. Ty
         vybudoval si pre svojich pekný, pohodlný dom kultúry, i mne sa v ňom páči. Ale doma cítim
         sa iba vo svojej slovenskej izbe, ktorú tiež chcem pre svojich po svojom zariadiť a
         prizdobiť. Ty ma v tom nehať, ale mi radšej pomáhaj, aby som ti v tvojom nezavadzal — a
         budeme dobrí bratia, čo i vždy zastanú jeden za druhého.
   </p>
   <p>
    Nuž či v tomto dvojakom stanovisku jesto príčiny k nepriateľstvu? Zaiste jej niet. V
         českej túžbe Slovák nesmie silou-mocou vidieť iba sebeckú nástrahu, chcejúcu ho zbaviť
         národnosti, lebo tak by bol už blízko citu nepriateľskému; a v odopretí Slováka Čech nesmie
         vidieť iba nevďaku a odvrátenosť, lebo držať sa svojho, chrániť ho a zveľaďovať je príkaz
         života.
   </p>
   <p>
    *
   </p>
   <p>
    Hneď za tým alebo spolu s tým prichodia tie nešťastné hospodárske veci na Slovensku, o
         ktorých sa toľko hovorí, a tie sa musia naprávať, ak nespokojnosť má prestať. Tá
         nezamestnanosť slovenského chudobného ľudu, smutne sa dívajúceho na odstavené, rozmontované
         fabriky a s nevôľou odchádzajúceho do cudziny za biednym zárobkom, musí v srdci zabolieť.
         Či mu ozaj niet pomoci? I pozemková reforma, „delenie zeme“ bolo mu len pekným snom, málo
         tým získal, keďže vraj malí roľníci nemôžu tak racionálne obrábäť pozemky, ako veľkí na
         „zbytkových“ majetkoch, z ktorých však tiež vraj najmenej sa dostalo Slovákom. Chudobný ľud
         musí ustúpiť z vyšších ohľadov a ďalej biediť. Zato však zostala mu stará radosť, že môže i
         novú biedu pálenkou zapíjať, lebo pálenky a krčiem je viac, ako predtým bývalo. Len vina a
         príčina tomu všetkému sa nedá vynajsť. No v základe je vždy tá istá: vrodené ľuďom
         sebectvo, ktorému sa dávajú opanovať.
   </p>
   <p>
    Preto prísne máme všetci seba brať na zodpovednosť pri všetkom svojom konaní, lebo
         krátky a neslávny bol by život našej drahovykúpenej republiky a v nej život nášho českého a
         nášho slovenského národa, ak by sme my, ich príslušníci, nepoznali vyššieho cieľa a neboli
         schopní šlachetnejších ambícií než sú skupinové, alebo osobné, sebecké záujmy. Vtedy by sa
         ukázalo, že náš starý nepriateľ mal úplnú pravdu, keď nám neprial života.
   </p>
   <p>
    No, chvála Bohu, mnoho viac dobrého je v nás obojich ako by sme na to mohli vyjsť. Česi,
         hoci národ malý, svojimi veľkými schopnosťami nejeden raz si vydobyli obdiv sveta. Nám
         Slovákom v prievrate osvobodily sa od pút ruky pre prácu za rozvoj svojho ľudu, ktorý nám
         cez veky odcudzovania zachoval našu vlastnú bytnosť, Do tej práce dajme sa s jasným čelom,
         nie so žalobami a netrpelivosťou. Iba vlastná práca je plodná. Veriť vo vlastnú silu,
         vynakladať ju statočne.
   </p>
   <p>
    *
   </p>
   <p>
    Nech v správe československého štátu niet nepriazne proti slovenskosti Slovenska, má on
         v celkovej slovenskej inteligencii svojho oduševneného prívrženca; nech tam niet nepriazne
         proti hospodárskym záujmom Slovenska, má československý štát vo všetkých slovenských
         vrstvách a stranách svoje najoddanejšie občianstvo, — a to bolo by výsledkom dobrej
         vnútornej politiky, prospešným pre štát i národ. No zdá sa, že život nedopúšťa takejto
         shody medzi ľuďmi a pomerami — a Slováci musia pochopiť, že treba im vzmáhať sa vlastnou
         obetivou prácou k vlastnej schopnosti života.
   </p>
   <p>
   </p>
  </div>
 </body>
</html>
