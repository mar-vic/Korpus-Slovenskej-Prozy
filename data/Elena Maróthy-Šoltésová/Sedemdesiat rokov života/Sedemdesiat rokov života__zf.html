<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e142">
       </a>
       Sedemdesiat rokov života
      </h2>
     </div>
    </div>
    <div>
    </div>
   </div>
   <p>
    Už nejeden raz bola som oslovená podať svoj životopis, ale vždy mi to padlo akosi
         napriek. Temer ničoho niet v mojom zovňajšom živote, čo by sa zvláštnejším spôsobom žiadalo
         byť zaznačeným. Celkom prostý, obyčajný život ženy zo strednej spoločenskej vrstvy, plný
         každodennej roboty a starosti.
   </p>
   <p>
    Inak má sa vec so životom vnútorným. Tam by, pravda, bol dosť zaujímavý čajsi každý
         ľudský život, podávajúci vnútorný obraz človeka, aký vyšiel zo svojho neznámeho duchovného
         pôvodu a v aký vyvinul sa výchovou i všetkými vplyvmi skutočného života. Nuž chcem sa
         pokúsiť niečo také napísať o sebe, keďže, už žiada sa odo mňa nejaký životopis. K tomu
         nevyhnutne potrebné zovňajšie udania zostavím najprv čo najstručnejšie.
   </p>
   <p>
    Narodila som sa
    <sup>
     [
     <a class="footnote" href="#ftn.d56e151" name="d56e151">
      1
     </a>
     ]
    </sup>
    6. januára 1855 v slobodnom kráľovskom meste Krupina, na ev. fare — a to
         predpoludním, práve v čase trojkráľových služieb božích. Otec môj, Daniel Maróthy, známy
         literát Štúrovej školy, bol tam vtedy ev. farárom. Jeho otec, Martin Maróthy, ev. učiteľ na
         Maškovej v Novohrade — z tých starých učených teológov-učiteľov — v svojej mladosti písaval
         svoje starozemianske priezvisko ešte bez dĺžňa nad
    <span class="emphasis">
     <em>
      o
     </em>
    </span>
    a s dvoma bodkami
         nad
    <span class="emphasis">
     <em>
      y
     </em>
    </span>
    (Marothy). Bol veľkým milovníkom kníh, a keď ako chudobný
         rechtor nemal peňazí kúpiť si ich, odpisoval si ich — najviac latinské — s ohromnou
         pilnosťou pravidelným, ľahko čitateľným písmom. Za môjho detstva na povale ľuborečskej fary
         bola ich celá hromada; neviem však, čo sa stalo s nimi po smrti môjho otca. Môjho otcov
         starší brat bol Ján Maróthy, ev. farár v Českom Brezove, tiež v Novohrade; mladší, Jozef,
         majúci nadanie i chuť do maliarstva, umrel mladý, nedoštudovaný.
   </p>
   <p>
    Moja mať bola Karolína Hudcová; jej otec, Matiaš Hudec, vzdelaný samouk, rodom Lipták,
         správca vtedajšej, akémusi pánu Sauerovi patriacej sklenej huty na Bzovej vo Zvolenskej
         župe, dal ju do vtedy najvychválenejšej nemeckej dievčenskej školy Zipserovej v Banskej
         Bystrici. Na tie časy i na svoj vek neobyčajne vzdelaná a veľmi pekná vydala sa za môjho
         otca do Krupiny, ešte len šestnásťročná. Mala dvoch bratov: Maximiliána, vtedy už študenta,
         a Žigmunda, vtedy ešte len päťročného chlapca.
   </p>
   <p>
    Moji rodičia sa presťahovali v auguste toho roku, keď som sa narodila, z Krupiny na
         Ľuboreč v Novohrade, keď môj otec bol jednohlasne vyvolený za farára. Tak všetky moje dojmy
         a rozpomienky z detstva viažu sa k Ľuboreči. Moja matka však žila tam iba dva roky; umrela
         v septembri 1857 na akúsi ťažkú chorobu zažívacích ústrojov. Sirotou po nej ostala som iba
         ja; dvaja maličkí chlapčekovia umreli ešte za jej života, starší ešte v Krupine, mladší i
         narodil sa i umrel na Ľuboreči. Mne ostalo na ňu iba niekoľko nejasných, otcovým
         pripomínaním živených rozpomienok.
   </p>
   <p>
    Potom však môj otec oženil sa po druhý raz, vzal si za ženu Lujzu Bauerovú, učiteľovu
         dcéru z Tomášoviec, ktorá sa často bavievala u svojej na Ľuboreči vydatej sestry Karolíny
         Goldpergerovej. Bola ešte len osemnásťročná, keď sa vydala za môjho otca.
   </p>
   <p>
    Moje školovanie bolo také prosté, akého v tie časy dostávalo sa okrem zriedkavých
         šťastnejších výnimiek akiste všetkým dedinským farárskym a učiteľským dcéram: domáca ľudová
         škola, ktorá, keď ich naučila čítať, písať v materinskej reči i najpotrebnejšie počty a ako
         najlepšie voviedla ich do povinných náboženských predmetov, vykonala svoju úlohu.
         Vzdelanostná požiadavka znalosti cudzích rečí, u nás najmä maďarskej a nemeckej, vtedy u
         dcér slovenskej inteligencie riešila sa najviac tak, že bývali na jeden rok posielané kvôli
         maďarčine niekam medzi čírych Maďarov, kvôli nemčine najviac do niektorého nemeckého
         mestečka na Spiši, kde obyčajne navštevovali maďarskú alebo nemeckú obecnú školu, a po
         skončení školského roku vrátili sa domov, plynule hovoriac po maďarsky alebo po nemecky,
         čím asi bývala ich školská výchova i ukončená. Tak bolo i so mnou. Maďarčinu nadobudla som
         si v Lučenci, v číro maďarskej kalvínskej rodine i škole. Ale keď na vianočné prázdniny
         rodičia videli u mňa zrejmý úspech v maďarčine, preložili ma, ponechajúc ma na predošlom
         byte, z maďarskej obecnej do súkromnej nemeckej školy Viedenčanky, slečny Janety
         Friedlovej, aby mi budúceho školského roku ľahší bol začiatok na Spiši, kam ma po
         prázdninách i odviezol môj otec a odkiaľ som sa o desať mesiacov i vrátila s plynulou
         nemčinou — len trochu raziacou spišským dialektom. Na dovŕšenie školskej výchovy dali ma
         potom ešte na jeden rok do spomenutého už nemeckého vychovávacieho ústavu slečny
         Friedlovej, kde v nemeckej reči (ktorú tam zjemnila som si zo spišského ladu do
         viedenského) dostalo sa mi prvých niečo znamenajúcich vedomostí zo zemepisu, dejepisu,
         prírodných vied atď., a ako internej chovanke i potrebného jemného mravu. Odtiaľ v
         trinástom roku vrátila som sa domov už vychovaná. Vpravde však až v tento rok, kde reč, v
         ktorej sa vyučovalo, už som dobre ovládala, začala sa chápavosť u mňa zjavne rozvíjať a s
         tým spolu hlásil sa i vždy silnejší hlad a smäd po ďalšom učení — to však bolo
         neodvolateľne ukončené skončením školského roku, hoci sama slečna Friedlová horlivo i
         srdečne orodovala za mňa, aby mi aspoň jeden rok školy ešte pridali. No ustálený plán sa
         nezmenil a ja som s plačom odchádzala z mojej poslednej školy, v ktorej zo všetkých mojich
         predošlých škôl najviac som získala.
   </p>
   <p>
    Doma potom popri dosť ťažkej, často i nad sily konanej domácej robote čítaním kníh — i
         to najviac potajmým — aké mi pod ruku prišli, kojila som svoj duševný hlad a rozširovala
         svoj duševný obzor.
   </p>
   <p>
    Tak pri práci, čítaní a skromných, ale milých spoločenských pôžitkoch v slovenských i
         maďarónskych kruhoch prešlo mi po ukončení školy osem dievčenských rokov. Roku 1875,
         dvadsaťročná, vydala som sa za kupca Ľudovíta Soltésza do Turčianskeho Sv. Martina, a tu
         popri mojich tiež dosť obťažných, všetku silu i všetok čas zaberajúcich povinnostiach i
         opatere a výchove mojich dvoch detí usilovala som sa účinkovať i na ,národa roli’, podľa
         možnosti i spisovateľstvom, ktoré ma pokúšalo už za dievčenstva, i spoluprácu v spolku
         Živena postupne ako jej výborníčka, podpredsedníčka a predsedníčka, hoci vrchnostensky
         udúšané účinkovanie tohto spolku robilo moju úlohu v ňom málo významnou, ale jednako
         ťažkou, keď sme spolok chceli pri živote udržať. To však patrí do monografie spolku Živena,
         a nie do môjho životopisu.
   </p>
   <p>
    Priebeh môjho súkromného života po mojom vydaji neschválne zobrazený je s jeho drobnými
         radosťami a ťažkými údermi v mojich už zverejnených zápiskoch o mojich zvečnených deťoch,
         nuž netreba mi to opakovať. Ale čo som od môjho detstva vnútorne prežila, ako som postupne
         dosahovala svoj duševný vývin, pre načrtnutie toho chcem pozobúdzať už zaspávajúce
         rozpomienky.
   </p>
   <p>
   </p>
   <p>
    Moje rozpomienky z detstva sú hmlisté, akoby som cez závoj hľadela na ne — ale jednako
         zachovali sa mi i v tej neurčitosti.
   </p>
   <p>
    Najdávnejšia z nich tvorí trúchlivo dojímavý obraz, ktorého ťažký pre mňa význam som ja,
         v ňom zúčastnená, ešte ani v najmenšom necítila.
   </p>
   <p>
    Prostredná, takrečeno veľká izba ľuborečskej fary. Nad kanapou medzi oblokmi zrkadlo
         čiernou šatkou zahalené, vprostred izby na podstavcoch rakva a v nej leží mŕtva mladá žena.
         Tvár vychudnutá, ale krásna vo svojom nedotknuteľnom pokoji. Čierne polkrúžky mihalníc nad
         lícami a obrvy, medzi ktorými utkvel tieň prekonaného utrpenia, ostro sa líšia od jej
         mŕtvej bledosti. Ku nej od bočných dverí blíži sa muž bledej, vyholenej tvári, iba od ucha
         k uchu okolo čeľusti obkrúženej tmavým nehustým rámcom brady, a prostriedkom jeho širokého,
         klenutého čela vzrast vlasov spúšťa sa do ostrého uhla. Vedie za ruku malé dievčatko.
         „Mama, mama!“ zvolá ono a poskakujúc ťahá otca bližšie k rakve. On zdvihne prst: „Pst!
         Mamka búva. Bozkaj jej ruku!“ I nadvihne dieťa tvárou k matkinej zmeravenej ruke.
   </p>
   <p>
    Tento obraz ako vízia utkvel mi v predstave na celý život.
   </p>
   <p>
    Prečo otec mal slzy v očiach, o tom som vtedy nepremýšľala. O mnoho rokov pozdejšie, keď
         ma pokladali za dospelú, pri zriedkavých príležitostiach, keď sme sa my dvaja mohli dôverne
         pozhovárať, rozprával mi o mojej matke, o jej vynikajúcom duchu a charaktere. Keď pred jej
         smrťou, akoby na rozlúčku, sa zhovárali, dodávala mu ducha, aby ani po jej smrti neustával
         konať svoje úlohy, pokladala za samozrejmé a nevyhnutné, že sa znovu ožení, o mne však
         opätovne sa vyslovila, že si príde po mňa, vezme ma so sebou na onen svet, aby som tu
         nezakusovala trpký osud siroty.
   </p>
   <p>
    Ale, zdá sa, nebolo to ponechané na jej vôľu, lebo neprišla si po mňa až dodnes.
   </p>
   <p>
    V prvý čas po jej pohrebe, ak nepršalo, otec išiel každý deň, vedúc ma za ruku, k jej
         hrobu. „Zas idú pán farár s Helenkou na cintorín!“ poznamenávali ľudia, súcitne za nami
         pozerajúci — a podobne poznamenávali v spriatelených domoch u Goldpergerovcov i
         Goldbergerovcov: „Ide Maróthy s malou Helenou!“ a vždy nás vľúdne, súcitne vítali, keď sme
         zo svojej osamelosti k nim prichádzali. Ja som sa držala otca, že ho, okrem kňazských
         funkcií, bezo mňa ani nebolo vidieť. I doma vo svojej izbe trpel ma okolo seba, kým som mu
         vo svojej detskej všetečnosti a neposednosti priveľmi v prácach neprekážala.
   </p>
   <p>
    Keď nie pri ňom, tak zabávala som sa v našej priestrannej kuchyni. Tam panovala Marka
         Slotovka, ktorá slúžila u nás od nášho príchodu na Ľuboreč a opatrovala moju matku verne až
         do jej smrti. Nebola vdovou, ale muž jej pred rokmi odišiel kamsi do Slavónie a nevracal
         sa, preto išla do služby. Nebola ani stará, ale nosila nie bielu, lež čiernu pôločku — ako
         staré ženy — nad čelom okolo hlavy, v tyle pod skladaným dienkom bieleho čepca vo dva konce
         uviazanú. Bola rapavých líc, ale dobrej tvári, rezkých pohybov, robotná a poriadna. A kto
         sa nesprával, ako treba, ľahko si utŕžil od nej britké napomenutie.
   </p>
   <p>
    Pod jej komandom bola i Anka Fraňovie, mladé dievča, moja varovkyňa, ktorú som veľmi
         rada videla, a trochu pod jej komandom bol i náš chovár (opatrovník našich kráv), báťa Jano
         Cibuľka, ktorého sme v tom povolaní zdedili po predchodcovi môjho otca. Ináč bol obecným
         ,bachterom’, čiže hlásnikom, a každé ráno po opatrení statku prišiel si sadnúť do kuchyne
         na lavicu, čakať na prípadné ďalšie rozkazy pána farára. V zime rúbaval i donášal drevo na
         kúrenie, na jar a v lete pomáhal otcovi v záhradách pri sadení, štepení, čistení stromkov i
         pri včelárení, na jeseň pri zberaní ovocia — slovom, bol pravou rukou môjho otca, a ja hneď
         všade brala som sa k nemu, kde sa mi usmiala jeho dobrá červená tvár, s plešinou nad čelom,
         rozprestierajúcou sa až k tylu. Opravdivé jeho priezvisko bolo Krajčí, ,Cibuľka’ bolo len
         akousi posmešnou prezývkou, ale zbaviť sa jej nemohol. Keď ho raz Marka Slotovka pätila,
         prečo ho ľudia tak prezvali, len sa usmial trochu zahanbene a trochu figliarsky, uhol
         plecom a neodpovedal. Popletalo sa šak nezaručené vysvetlenie, že kedysi ako mladý chasník
         bol komusi vytrhal v záhrade celú hriadku cibule i vzal domov so sebou, a tým že si založil
         svoje nové, nikým nopodpisované, ale celou dedinou mu privlastňované priezvisko.
   </p>
   <p>
    Po matkinej smrti každé ráno, keď som sa vo svojej postieľke prebudila a nikoho v izbe
         nebolo (môj otec, po celý svoj život včasne večer líhajúci a včasne ráno vstávajúci, v tom
         čase už dávno bol po raňajkách pri nejakom písaní vo svojej izbe, ak nemal inej súrnejšej
         roboty), volávala som z celej sily, aby ma do kuchyne počuli: „Anka, Maňka, poďte pňe mňa?“
         Vtedy ešte nevedela som vysloviť
    <span class="emphasis">
     <em>
      r.
     </em>
    </span>
   </p>
   <p>
    O chvíľu i prišla, ktorá ma počula, vytiahla ma z postele a vyniesla do kuchyne na
         lavicu, na ktorej po skončenej raňajšej robote už sedel báťa Janko Cibuľka. Hneď som sa mu
         pridružila, neokúňajúc sa, že som len v košieľke, a pohotovo začal sa náš rozhovor,
         vychádzajúci z nejakej jeho otázky, napríklad: „Akože si buvičkala, Helenka? A čo sa ti
         snívkalo?“ Ak mal obavu, že otec predošlého dňa pri nejakej príležitosti sa prechladil,
         vyzvedal sa ma, či apík v noci nekašlali. (Svojho otca totižto oslovovala som
    <span class="emphasis">
     <em>
      apom,
     </em>
    </span>
    podľa tamojšieho spôsobu.) O tému s báťom Cibuľkom nikdy
         nebolo biedy, iste mal podivuhodné nadanie prispôsobiť sa detskej mysli, čo vždy bavilo i
         jeho samého, ako to zrejme ukazoval jeho natešený úsmev, keď na moje naivné otázky dával
         podobné naivné odpovede. A keď ku tomu niekedy došiel i môj apa, podržiavajúc si rukou
         dymiacu fajočkou v ústach, a zúčastnil sa na našej posiedke zhovievavými žartovnými
         poznámkami, to bol pre báťu Cibuľku radostný pôžitok.
   </p>
   <p>
    Nie div teda, že nedala som sa bez protestu odviesť Anke, aby ma obula, obliekla, umyla
         a učesala. Najmä česanie bývalo pre mňa veľkým trápením, tým strašnejším, keď ma neúprosná
         Marka dostala do rúk. Ona ma nemilosrdne kvákavala pri rozčesávaní mojich hustých vlasov,
         tisla i hustý hrebeň do samej kože a, čo mi bolo najťažšie, robila mi pútec vretenom od
         čela hore temenom ,proti srsti’. To už bol u nej akýsi zákon. Pútec od hviezdičky
         naprostred hlavy vedený hrebeňom ,po srsti’ dolu, teda bez trýzne pre česanú osobu, nebol
         by mal ani platnosti v jej očiach. A ozvať som sa nesmela, ani len hlavou pohnúť, preto len
         osŕkaním a potrhávaním úst prejavovala som svoj zlý pocit. Keď už boli vlasy na obe strany
         do hladka sčesané, priťapkané, prípadne i vodou ,primáskané’, splietla mi ich do tuhých
         dvoch vrkočov, zakosídlila ich konce vpleteneou do nich tkanicou a ovinula i upevnila mi
         ich okolo hlavy tak priliehavo, že sa mi ani pri mojom ustavičnom poskakovaní celý deň
         nezviezli z nej, až do večera, bola som vraj hladká ako makovička — čo znamenalo veľkú
         pochvalu. Ale zato i špela mi koža na hlave niekoľko hodín po takom dôkladnom Markinom
         učesaní, a len pohľad do zrkadla na tú makovičkovú hlavu ma zmieril s prestátym utrpením.
         Moja Anka ma šetrnejšie česávala, ale vidieť ma potom so spustenými, rozpletávajúcimi sa
         vrkočmi, to Marka nestrpela, preto keď mohla, sama sa brala učesať ma, nedbajúc na môj
         úpenlivý protest: „Ni ma vy, Maňka, iba ty, Anka!“ Skôr podbala na báťu Jana Cibuľku. Keď
         sa on ozval za mňa: „Mariša, niže hu tak, ni! Veď ’u (ju) to bolí! Či by si tak robila s
         ňou, kobe jej mamka žili?“ — vtedy trochu zmiernila svoj radikálny spôsob česania. Keď bolo
         skončené, pohladkal ma akoby na zahojenie po učesanej hlave: „Cicúška-macúška, akáže si
         hladká? — Ako be nebola, kod ma každej hladká?“
   </p>
   <p>
    Ale to Markino nemilosrdné česanie jednako malo svoj výchovný zmysel: naučilo ma, že
    <span class="emphasis">
     <em>
      musíme
     </em>
    </span>
    prenášať nevyhnutné nepríjemnosti života.
   </p>
   <p>
    I to patrí ku mojim detským rozpomienkam na ľuborečskú farskú kuchyňu, že každú nedeľu
         ráno po druhom zvonení (vtedy, ak sa dobre pamätám, zvonilo sa dva razy na jednom zvone a
         tretí raz vyzváňalo sa na všetkých, zvolávajúc ľudí do kostola) prichádzali k nám kurátor a
         kostolník, na ktoré dve hodnosti (i kostolník bol hodnostárom) bývali volení najvážnejší
         gazdovia dediny. Prichádzali vážnym krokom vo svojich ťažkých čižmách a dlhých širiciach
         (širokých a dlhých huniach z bieleho valchovaného domáceho súkna), sadli si vždy na to isté
         miesto neďaleko obloka na našu patriarchálnu lavicu, na ktorej vtedy, skromne na konci
         utiahnutý, už sedel i báťa Jano Cibuľka, sviatočne oblečený, namastené vlasy od širokej
         plešiny visiace okolo šije na čistú plátennú košeľu — a sedel tam teraz nie ako náš sluha,
         ale ako zvonár, teda tiež cirkevný funkcionár. Takto sedeli spolu a zavše prehodili
         niekoľko slov medzi sebou, kým pán farár zo svojej izby nedal heslo báťovi Janovi, aby
         vyzváňal. Ja vtedy nevyhnutne ustanovila som sa k nim, za svet nepremeškajúc svoju zábavku:
         zapletať do pletencov úzke dlhé remence, ktoré každému viseli z oboch strán na vyhnutej
         prednej polke širice, pripevnené hore, pri remennej spinke. Bolo ich iste zo dvanásť v
         jednom prameni na každej strane — podivná to okrasa, v ktorej ťažko nájsť či praktický, či
         ozdobný zmysel. Ale mne sa náramne páčilo to prepletanie, opretá o koleno pána kurátora
         alebo pána kostolníka — a oni, hoci isteže nebolo im po chuti, keď im nerozumné dieťa
         krčilo a naťahovalo ich sviatočnú ozdobu, predsa mu ani jedným slovom nebránili, hľadiac na
         otca dieťaťa. Keď však potom, idúc s pánom farárom do kostola, museli si cestou remence
         rozpletať, nebodaj nedobre pomysleli pre také vytrvalé prejavovanie mojej priateľskej
         dôvery k nim — a azda mi tú zábavku konečne apa i zabránil.
   </p>
   <p>
    No tak či tak, pána farárovej malej Helenke, kdekoľvek sa v dedine ukázala — pravda, nie
         sama, ale na Ankiných rukách, držiac sa jej tuho okolo hrdla v strachu pred dedinskými
         psíkmi — všade dostalo sa jej dobrých, nežných slov i pohľadov, i pohladkania ako sirôtke;
         ona cítila sa v celej dedine ako medzi svojimi a nechápala, prečo ju toľme ľutujú.
   </p>
   <p>
    Môj otec, nakoľko len bolo v jeho možnosti, ma nezanedbával. Moje hmlisté rozpomienky
         ešte i dosiaľ niekedy vo sne vedú ma do jeho pracovnej izby, ktorá pozdejšie, do konca
         môjho pobytu v rodičovskom dome, stala sa mi najmilším útočišťom. Brával ma vždy k sebe,
         keď ma slúžky pre nejakú inú robotu nemohli mať na starosti. Nad jeho prostým, čierno
         zafarbeným písacím stolíkom bolo okolo väčšieho obrazu ukrižovaného Krista mnoho malých
         obrázkov, celá šírka steny nad stolíkom bola nimi ovešaná. Všetko podobizne, samé
         drevoryty, v cirkvi vynikajúcich mužov zo starých i nových čias. Zvedavo som sa na nich
         dopytovala, a môj trpezlivý apa o každom mi niečo rozpovedal, čo som i svojím detským
         rozumom pochopila. Najviac podivu vzbudil u mňa Ján Zlatoústy — veľmi by som bola chcela
         vidieť, čiže počuť tie zlaté slová z jeho úst. Na druhej strane zas, nad starou zásuvkovou
         skriňou, visel známy obraz Svätopluka s troma synmi a s viazanicou prútov, ktorého zmysel
         apa nejeden raz mi musel vykladať. Vôbec vždy s niečím som ho znepokojovala, každú chvíľu
         som sa k nemu pýtala, on musel vstávať od stolíka vpúšťať ma dvermi, kým som kľučku
         nedosahovala. Ako som sa k nemu dostala, bolo mi prvé hodiť sa mu rukami na kolená a pri
         rozhovore hľadieť do jeho tvári — chudej, bledej; do jeho dobrotivých zelenkavo-sivých očí,
         hľadiacich na mňa vždy láskavo spod klenutého, širokého čela.
   </p>
   <p>
    I keď ľudia z dediny prichádzali pýtať radu alebo pomoc od neho, vždy som sa šmykla s
         nimi do jeho izby, tam som chvíľu načúvala, čo sa zhovárajú, i premýšľala, prečo sa tak
         dlho zdráhajú na apovo ponúkanie sadnúť si na široký, dosť tvrdý, popolavo a tmavobelasou
         pásikovou látkou obtiahnutý diván, na ktorom som ja i tancúvala práve v prítomnosti
         návštev, kým apa výstražne nezdvihol prst, aby zmiernil moju samopaš. A jeho nemý posunok
         nikdy neminul sa účinku: spamätala som sa bez slovného pokarhania. Ináč znaky mojej
         vtedajšej činnosti v apovej izbičke zachovali sa i na ďalšie časy: oboje dverí ceruzou
         krížom-krážom počmárané do tej výšky, akú som vtedy mohla dosiahnuť, a to tak intenzívne,
         že tie čmáry ani umývanie a šúchanie nemohlo vyhladiť. Pôžitkom mi tiež bývalo, keď
         pečatieval listy, dívať sa, ako rozpálený vosk do okrúhla roztieral po papieri a pritláčal
         naň pečiatku, parou z úst ofúknutú, aby sa neprilepila. Vôňu pečatného vosku vsmrkávať bolo
         druhým pôžitkom.
   </p>
   <p>
    A keď po skončení roboty vstal od stolíka a povedal: „Ideme sa prejsť, dievčička moja!“
         — na to som vždy s radosťou pristala. Ako zobliekol svoj popolavý, na predku atramentom
         pofŕkaný župan, z ktorého šnúrou a kystkou som sa rada hrávala, nepokojac otca pri písaní,
         a obliekol kabát, už i chytala som jeho ruku. Ale pred takou vychádzkou musela som sa, keď
         už bolo chladnejšie, podrobiť mne veľmi nepríjemnej veci. Najprv mi Marka kabátik obliekla,
         čo ešte nebola by som azda za nešťastie pokladala, ale potom s akousi dôležitosťou vyniesla
         odkiaľsi známu mi sivobelasú, tmavobelasými lesklými kvietkami pretkávanú hodvábnu šatôčku,
         a tú náramne dlho, akurátne, i aby hriala, i aby sa mi pri mojej pohyblivosti cestou
         nerozväzovala, uväzovala mi na hlavu, prihládzajúc ju zo všetkých strán, pričom jemné
         hodvábne vlákenká v ostrom šuchotaní tkaniva husto praskali pod jej od roboty drsnými,
         suchými dlaňami, až mne po celý ten čas naskakovali na kožu zimomriavky. Ten nepríjemný
         pocit ešte i teraz živo sa mi sprítomní, keď si naň pomyslím. Takto som si musela radosť z
         vychádzky zasluhovať, ale robila som to s akýmsi povedomím pietnej povinnosti, lebo šatôčka
         ostala mi po mojej nebohej mamke, preto Marka vždy ju brala s akýmsi úctivým uvážením do
         ruky.
   </p>
   <p>
    Potom už, takto vystrojená, poskakovala som vedľa apu, pevne sa držiac jeho ruky. On so
         zhovievavým úsmevom nejeden raz mi povedal: „Ty strnádka, ty!“ Na ceste pristavovali nás
         ľudia na krátku zhovorku, i my sme sa pristavovali pri dvoroch, kde sme videli ľudí pri
         nejakej robote, a všetci, najmä ženy, vedľa apu i mne venovali mnoho vľúdnej pozornosti.
         Takto, apa voľným krokom a ja poskakujúc, niekedy dostali sme sa až na Ľuboriečku, čo je
         hodná prechádzka, navštíviť rodinu algöverovskú, z ktorej pochádzal známy novohradský
         Slovák Michal Algöver. Že jeho najstaršiu sestru mal za ženu v druhom manželstve môj strýc,
         Ján Maróthy v Českom Brezove, pokladali sme za príbuzných. Rozumie sa, že toho istého dňa
         tým istým spôsobom navrátili sme sa domov. Apa bol dobrý chodák, veď chodieval dosť často s
         báčim Goldbergerom i na poľovačku, a ja svoju malovážnu osôbku bez námahy, poskakujúc,
         dopravila som domov i s mnohými pre mňa náramne zaujímavými rozpomienkami na drezírovaného
         psíka, biele mačičky, jarabé perličky a pyšné pávy, ktoré som tam v starom kaštieli videla
         — a rozumie sa tiež, že všetkom rozprávala som Jankovi Cibuľkovi, Marke i Anke.
   </p>
   <p>
    Tento čas môjho života utvoril mi v detskej duši asi pochop, že Ľuboreč je iste
         najinakšia dedina na svete, ktorej ani jedna iná nemôže sa vyrovnať; všetci ľudia v nej sú
         dobrí, na prvom mieste, pravda, báťa Janko Cibuľka — a na všetkých nielen na Ľuboreči, ale
         iste na celom božom svete je môj apa.
   </p>
   <p>
    A z tohto detinského náhľadu kúsok nejakého skrytého základu ostal mi azda na celý
         život.
   </p>
   <p>
   </p>
   <p>
    Rozhranie, v ktorom potom prestal tento vdovsko-sirotský stav v našej domácnosti a
         nastúpila vláda novej mladej mamky, ničím zvláštnym nezaznačil sa v mojej pamäti. Bez zmeny
         bežného života našla som sa v tom, že nová mamka bývala v ,našej’ izbe i brávala ma so
         sebou na návštevu ,do pánov’ (Goldbergerovcov), kde som mala kamarátku Aranku a kamaráta
         Kalmíka, a častejšie ešte ,do notárov’ (Goldpergerovcov), kde sa cítila doma a ja som si
         tam našla novú, odo mňa staršiu, ale i hodne múdrejšiu sesternicu Emu, i jej mladšie
         sestry.
   </p>
   <p>
    Doma okrem mamkinej prítomnosti, ktorú tiež nepriaznivo som nepociťovala, zostalo pre
         mňa všetko skoro pri starom. Báťa Janko bol i naďalej mojím dôverným spoločníkom v kuchyni,
         čajsi každé ráno chodila som mu do apovej izby po ,bagov’ (ohorené tabakové výtrusky z
         fajky), aby ho dotieraví cigáni od apu nevydreli; on si ho pekne preosial od popola cez
         sitko v stajni odložené a vzal si ho domov, aby si ho večer po robote mohol pohodlne z
         fajočky vyfajčiť. I Marka Slotovka, iste pre pohodlie mladej, ešte neskúsenej panej, bola i
         naďalej u nás a robila všetko tak ako predtým. Ja, keď som Anky už nemala, pri každej
         robote tmolila som sa okolo nej a svojou všetečnosťou iste nejeden raz vyniesla som ju z
         trpezlivosti. Raz, keď ma veľmi hlasno pookrikovala, ba hádam mi i nejako nadala, vyšla z
         izby mamka a zakázala jej to pre druhý raz veľmi rozhodne. Toto jej vystúpenie urobilo na
         mňa veľký dojem, získalo jej moju dôveru. Ale zato Marka cítila sa náramne urazená a dala
         to svojej novej panej i na vedomie. Ona osobovala si právo mňa i vyhrešiť, keď sa toľko so
         mnou natrápila a ma svojím spôsobom i rada videla.
   </p>
   <p>
    Keď išla do dediny po nejakom vykonávaní, brávala ma so sebou, a ak bolo chladno,
         nezameškala uviazať mi najprv šuchotiacu-praskajúcu hodvábnu šatku na hlavu. A kade sme
         išli, všade sa nás ženičky vyzvedali, či sú mi ,títo maminka dobrí’. Osud pána farárovej
         Helenky neprestával ich zaujímať. Bez tohto všeobecného záujmu hádam ani nebola by som
         vedela, že mám nevlastnú matku.
   </p>
   <p>
    Kde sme prišli do domu, naisto ma nejakou lahôdkou obdarovali. Tu lieskovcov mi nasypali
         do fertušky, tam na niť nastýkané zavesili mi ich na hrdlo. Inde zas gazdiná alebo na jej
         pokyn nevesta vzala ma za ruku, odviedla cez vysoký prah do komory, naddvihla vrchnák
         vyrezávanej skrine z dubových štiepov, siahla medzi sviatočné ,háby’, vytiahla odtiaľ
         červené jabĺčko a, nahnúc sa ku mne, podala mi ho s tým zvláštnym ľudovým gestom, ktoré
         vyráža celú vďačnosť dávania.
   </p>
   <p>
    „Veznikajže si, veznikaj, Helenka!“
   </p>
   <p>
    Pozriem na ňu, potom na Marku, beriem okúňavo jabĺčko a mlčky pritúlim ho k sebe. Oproti
         neznámejším bývala som dosť plachá.
   </p>
   <p>
    „Akože zaďakuješ?“ napomenie ma strmo Marka.
   </p>
   <p>
    „Ďakujem ponížene.“
   </p>
   <p>
    I vo mlyne som bola s Markou a dali mi tam kus akéhosi tľapkavého, sladkastého mlynského
         koláča, a to bola dobrota neopísateľná! Užívala som ho s dojmom, že vôbec ani nemôže byť
         ešte i niečo lepšie na svete. Ale zato i len čierny sedliacky chlieb vždy som rada jedla —
         a ešte najmä bryndzovník z ťažkého chlebového cesta, do ktorého zaviazli mi všetky zuby. To
         jabĺčko z vyrezávanej dubovej skrine vytiahnuté rozhodne malo pre mňa i zvláštnejšiu vôňu i
         lepšiu chuť než naše jemnejšieho druhu jablká, čo vo viazaniciach viseli v komore z
         podpovalových hrád. Mala som akúsi vrodenú chuť a lásku ku všetkému, čo bolo ľudové — vlna
         demokratizmu zabrala ma najprv z inštinktu, až pozdejšie pridalo sa k tomu i presvedčenie.
   </p>
   <p>
    Pozdejšie Marka Slotovka odišla od nás, prišli iné miesto nej, iba báťa Janko Cibuľka
         trval s nami, ani nepomysliac na nejakú inú možnosť.
   </p>
   <p>
    V dome začal sa hýbať trochu i spoločenský život, keď nová pani upevnila sa vo svojom
         postavení. Po prvých návštevách rodičov navzájom prichádzali k nám návštevy z okolitých fár
         i škôl a s niektorými i naďalej udržiavali sa priateľské styky. V novohradských vrchovských
         farách so slovenskou rečou udržiaval sa ešte ako-tak i slovenský duch. Čím ďalej však na
         juh, tým zrejmejšie ustupovalo obidvoje silnému maďarskému náporu. Mne, rozumie sa, bývalo
         vždy veľkou udalosťou, keď vhrkotal vozík do farského dvora a zaznelo heslo: „Hostia
         prišli!“ Na uvítanie som sa i ja ustanovila, aby po srdečných uvítacích slovách rodičov,
         keď sa k tomu s prichádzajúcimi vo tri vrhy pobozkali, i ja som urobila svoju povinnosť:
         pobozkať ruku báčimu i nénike.
   </p>
   <p>
    Mne zo všetkých návštev, ktoré v tom čase k nám prichádzali, najostrejšie utkvel v
         pamäti už i svojím zjavom zvláštny Ondrej Bodický zo Senného, apov priateľ a pozdejšie i
         kmotor. Vytrvali v stálom priateľstve, hoci boli podstatne rozdielnych pováh. Obaja od
         prírody bystrým vtipom nadaní i nadobyčajne vzdelaní, majúci mnoho zmyslu pre vyššiu
         kultúru, i v tej zhodnosti sa líšili. U môjho otca bolo to všetko presiaknuté nekonečnou
         dobrotou srdca, prostou úprimnosťou, i jeho humor bol vždy dobrodušný, nikomu neubližujúci;
         Bodický naproti tomu viac bol diplomatom, vytríbenými slovami nie vyjadrujúcim, ale podľa
         potreby utajujúcim svoju pravú mienku, i pohotovo narábajúci veľmi ostrou satirou. Ako kedy
         koho zoslabol ňou, o tom kolovala nejedna anekdota. Ale zato vídali sme ho i v citovom
         pohnutí. Ináč zo súkromnej pasie bol i výborným záhradníkom, priamo z prostrednej izby
         svojej fary mal východ do záhrady, ktorú obdivoval každý, kto ju videl, lebo pestoval v nej
         i ovocie najlepších druhov, i výborné zeleniny, i ešte bohatstvo rozmanitých kvetov. S
         mojím apom, tiež pilným ovocinárom, i písali si o stave svojich stromov, najmä mladých
         štepov, i posielali si navzájom prvé ovocie z niektorých novo sa vyskytnuvších druhov na
         ukážku a koštovku. Keď taká zásielka prišla zo Senného, mne sa až zbehávali slinky v
         ústach. I keď prišiel na návštevu, neobišlo sa bez nejakej dobrej obnôšky; mal veľkú radosť
         v obdarúvaní iných. Mamke, milovníčke kvetov, vždy doniesol nejaký zvláštny kvet v
         kvetníku, mne zas v škatuľke nejakú cukrovú figúrku, oddajúc mi to vždy s nejakým
         primeraným poznamenaním, napríklad ak bol zajačik: „Pozor — aby ti neušiel!“ — ak
         jahniatko, vtedy s nežným úsmevom: „Pohladkaj ho pekne, aby ti nebľačalo!“ a podobne. Nie
         div, že vždy som sa zaradovala, keď vchádzal k nám vo svojom dlhom čiernom kabáte, so šálom
         okolo hrdla, na ktorý splývali jeho dlhé vlasy, a s úsmevom na prepadnutej tvári, s
         hlbokými vrážmi pozdĺž líc, ktorý nedopúšťal vyčítať z nej niečo hlbšie. Ako hostiteľ býval
         neprevýšene vďačný, ochotný a vyberane zdvorilý. Jeho žena Eva, tiež rodená Bodická, krstná
         mať môjho brata i mojej sestry, bola tichá, skromná pani, temer nevychádzajúca z domu. S
         jeho synom Ondríkom, málo starším odo mňa, bol ma môj otec listovne zveril o krátky čas po
         mojom narodení, teda bez môjho vedomia a súhlasu, ale môj prvý verenec umrel ako malý
         chlapec. Tri dcérky ostali potom otcovi, ktorý skoro zatým i ovdovel.
   </p>
   <p>
    Okrem krátkych priateľských návštev mávali sme i návštevy dlhšie, rodinné, najviac deti
         po strýkovi Jánovi a mojej matkiných dvoch bratov — jedni i druhí ostali bez otca.
   </p>
   <p>
    Starší, z prvého manželstva strýcovi dvaja synovia, Ján a Miloslav, tento v maďarskej
         škole na Emila prekrstený, boli už gymnazisti, keď im otec umrel; dvaja mladší, z druhého
         manželstva, Daniel a Bohuš, boli prijatí do sirotinca, tam však po maďarsky vychovávaní
         (Bohušovo meno zmenilo sa tam na Bogyoszló) a dcéra Milka po smrti matkinej, ktorá nemnoho
         rokov prežila muža, zdržiavala sa najviac u nás. Pozdejšie vydala sa za učiteľa Osztrosku
         na Vaňarec v južnom Novohrade, kde jej brat Emil bol farárom.
   </p>
   <p>
    Môj starý otec Hudec umrel o krátky čas po vydaji mojej matky a jeho vdova ostala v dosť
         krušných pomeroch s dvoma nezaopatrenými synmi. Začali stavať dom v Lučenci, pri obilnom
         trhovisku, určený hlavne pre sklady obilia, lebo tam bývali veľké obilné trhy a priekupníci
         platili dobré nájomné od takých skladíšť, ale keď starý otec ochorel a odumrel nedokončenú
         stavbu, stará mama, nechcejúc uvaliť sa do dlhov, dokončila ju v zakrpatenom spôsobe a
         dostávala teda len skrovné nájomné za nedokonalé miestnosti. Avšak ona bola súca, usilovná
         žena, držala kravy a predávala mlieko; hydina vychovala sa jej na trhovisku, kde po každom
         trhu ostalo mnoho narozsypaného zrna, a predávala ju po dobrej cene — tak všemožnou
         usilovnosťou umožnila i mladšiemu synovi Žigovi navštevovať gymnázium, hoci vtedy ešte i na
         staršieho Maxa, ktorý vyrastal v krásneho šuhaja a chcel hrať svoju úlohu i v spoločnosti,
         musela mnoho nakladať. On (a podobne i moja matka) až pod vplyvom môjho otca nabral
         národného povedomia, lebo starý otec Hudec pod vplyvom sauerovskej rodiny, žijúcej veľmi po
         pansky (čo ju i na mizinu doviedlo), u ktorej bol mal svoje postavenie, bol viac nemecky
         orientovaný.
   </p>
   <p>
    Raz Maxi, iste po nepilne strávenom školskom roku, mal veľmi krušné vakácie. Stará
         mamka, ktorej miláčikom vždy býval, robila mu ťažké výčitky pre zlé vysvedčenie, i
         plakávala pre bezúspešne zmárnený rok, nuž aby jej odstúpil z očí a nemusel počúvať
         nepríjemné výčitky, zobral sa ku švagrovi na Ľuboreč, kam beztak chodieval cez prázdniny.
         Ale teraz i tu krušne sa mu povodilo. Môj otec, iste od starej mamky uvedomený o jeho
         priestupkoch, prijal ho tiež s dohováraním, vstupoval mu do svedomia svojím tichým, ale
         účinným spôsobom. Maxi bol pritom i skrúšený, ale i rozľútostený, lebo ako to temer vždy
         býva, necítil sa taký vinný, za akého ho mali jeho najbližší. Spomínaval pozdejšie, že
         nikdy dosiaľ necítil sa taký nešťastný ako vtedy pri tomto prijatí na Ľuboreči. Srdce mu
         bolo ťažké od ľútosti a nevládal sa vzchopiť na nejakú obranu proti rešpektovanému a jemu
         vždy dobrému švagrovi. Tu vraj zrazu, keď už nevedel, čo má so sebou urobiť, ja malá,
         všetečná, nikým nevšímaná svedkyňa, pritiahla som sa k nemu, sediacemu na apovom tvrdom
         diváni, na ktorom v kútiku utiahnutá som dotiaľ čupela, a, vycítiac krušnosť chvíle i
         vyčítajúc ťažobu srdca na Maxi báčiho tvári, objala som ho okolo hrdla a potešovala som ho
         detským prostým citom diktovanými slovami, aby sa nebál, veď on je dobrý a ja ho mám veľmi
         rada a tak podobne. A to vraj neopísateľne zaúčinkovalo na neho, spadol mu kameň zo srdca,
         pritisol ma k sebe, slzy mu padali na moje šaty — a dohováraniu bol koniec, lebo i apa bol
         dojatý. V nasledujúcom roku napravil i zmeškané, i skončil nasledujúcu triedu. Na tento
         výjav sa ja sama nepamätám, ale pozdejšie mi ho pripomínaval Maxi báči s obnoveným dojatím.
   </p>
   <p>
    Jeho mladší brat Žiga, vtedy ešte len chlapec, tiež nemal milšej veci, ako keď môj otec,
         ktorý často chodieval po vykonávaniach do Lučenca a zosadúval vždy u starej mamky Hudcovej
         (ako i vôbec všetci Ľuborečania vťahúvali s vozíkmi do jej priestranného dvora, a že bola
         testinou ich farára, inak ju nepomenovali, ako ,pani maminka’, hoci bola mladšia od
         nejedného z nich), vzal ho so sebou na Ľuboreč, aby sa tam pobavil, kým sa zas nepôjde do
         Lučenca. Keď ho nepojal, bol sklamaný a smutný, lebo doma bol často okrikovaný pre svoju
         nedôvtipnosť i zovňajšiu nemotornosť, a i pre tiesnivý hmotný stav starej mamky zavše
         dostávalo sa mu zakusovať osudu postrkovanej siroty. Toto smutné detstvo potom zle
         účinkovalo i na jeho osobný charakter, zakrpatela v ňom odvaha, náramne ťažko niesol, keď
         ho spolužiaci vysmievali i pre ošúchaný odev, i ešte pre slovenské priezvisko, ktoré mu
         potupne spotvorovali. Z tejto citlivosti nikdy sa nevymanil, ani bojazlivosti sa nezbavil
         do konca života. Nuž ako chlapcovi aspoň na Ľuboreči rozjasnil sa mu trochu svet, stával sa
         vodcom nás, ľuborečských detí, vymýšľajúc nám všelijaké hry, pri ktorých nám niekedy až
         veľmi mušky ožili. Najmä na jeden prípad sa pamätám. Rodičia boli odišli hádam na blízku
         farskú lúku, tu on použil vhodný čas, povyťahoval všetky apove kabáty zo skrine v jeho
         izbe, poobliekal do nich nás, dievčence, na seba, ako na najväčšieho, navliekol najdlhší z
         nich, navystrihával masky z čierneho papiera, čo cukor bol v ňom obalený, s dierkami na
         oči, ústa a nos, pripevnil nám ich na tváre — a nastal hlučný smiech, krik, behanie.
         Lomoziac naháňali sme sa pavlačou popred obloky, on, dlhú trúbeľu z apovej fajky držiac
         vztýčenú, nás komandoval, a keď to prechodilo už do opravdivého jašenia, zjavili sa na
         konci pavlače rodičia — a chudák rozjarený Žiguško dostal veľké hrešenie, že on, ktorý mal
         mať najviac rozumu, lebo je už dosť starý na to, dovádza nás, deti, do takejto nezbednosti
         a tak podobne. Masky, pravda, razom boli strhané z tvárí, on zahanbený a skrúšený začal
         dávať do poriadku, čo sa bolo naruby obrátilo, my sme zastrašené pozerali na neho,
         vyhrešeného za nás, súcitili sme s ním, lebo nám iste všetkým bolo po vôli tak sa vyzúriť v
         tej divej zábavke.
   </p>
   <p>
    Ináč moji rodičia boli mu dobrí, moja macocha dokazovala v tom zriedkavo šľachetné
         zmýšľanie, že ako mužových príbuzných, tak i príbuzných svojej predchodkyne rada opatrúvala
         dlhšie u seba. A Žiguško jej bol i vďačný za to, poslúžil jej ochotne svojím nemotorným
         spôsobom čím mohol, a bol šťastný, keď ho ,nénika’ za jeho ochotu pochválila.
   </p>
   <p>
    Mali sme my vtedy v dvornej záhrade niže kostolnej ohrady oskorušový (skorušový) strom —
         iste samojediný na celej Ľuboreči, ba možno i na celom okolí, lebo nikde nepočuli sme o
         niečom podobnom — a keď blížil sa čas dozrievania jeho drobného, ako kamienky tvrdého a
         jedovate trpkého ovocia, podoby štíhlych, jemno zelených hruštičiek, vtedy každé ráno
         bývalo mi prvou starosťou bežať ta a popozerať, či cez noc nenapadali oskoruše. Ale ak Žiga
         bol u nás, hľadel ma v tom predbehnúť, nebodaj sme kvôli tomu i včaššie vstávali. Náhle sa
         oskoruše pod stromom zjavili, vymyslel kopať pivničky, to jest vyhrabávať podmoly do
         briežku pod kostolnú ohradu od nášho dvora a potom do nich, slamou vystlaných, ukladali sme
         si oskoruše na uhniličenie, lebo tým uhniličením zázračným spôsobom zmenili i kvalitu:
         dostali prevýbornú chuť a maslovitú jemnosť, vôbec boli pre nás, ľuborečské deti, vrcholom
         delikátnosti nad všetko iné ovocie, ktoré sme si donášali na spoločné vzájomné okoštúvanie
         a posudzovanie z rodičovských sadov. Nie div teda, že sme netrpezlivo číhali, kedy to už
         bude. Každý deň i so všetkými kamarátkami, ktoré sa mi v oskorušovú sezónu najvernejšie
         pridružovali, vyhrabávali a mäkušili sme ich prstami, chcejúc tým urýchliť proces
         hniličenia. U mňa pritom trval úprimný úmysel, že prvými zavďačím sa mamke, ktorá ich tiež
         rada jedla, ale v tom ma Žiguško pohotovo predstihol: on už pri otriasaní oskoruší
         najzrelšie a najkrajšie povyberal, uložil ich kdesi na ohradový múrik pod striešku do
         slamy, čo o tom nik nevedel, a odtiaľ, kým naše ešte neboli súce na jedenie, donášal mamke
         krásne a dobré exempláre na pochúťku.
   </p>
   <p>
    Tejto prežiadúcej ovocnej lahôdky môjho detstva nevidela som odvtedy, ani nepočula o
         nej, iba jediný raz tu v Martine zazrela som ju u predavačky ovocia z ďalšieho kraja, a
         hneď som si ich i kúpila. Pravda, neposkytli mi takého pôžitku ako za čias detského
         lakošníctva; boli i prehniličené a potlačené — ale ich chuť sprítomnila mi kúsok zlatých
         detských čias…
   </p>
   <p>
    I ešte jedna žalostne pamätná pre mňa vec udiala sa bola za ktoréhosi Žigovho pobytu u
         nás: znenazdania zdochol nám v noci náš krásny, dobrý pes Sultán, práve keď otec bol dlhšie
         preč z domu, pri chorom bratovi v Českom Brezove. Zvesť o tom rozletela sa po dedine, ani
         keď umrie nejaká významná osobnosť. Veď Sultán bol známy v celej dedine, chodieval za pánom
         farárom, akoby na jeho ochranu, psi sa ho báli, že bol veľký a silný, ale ľuďom neurobil
         nič, lebo bol veľký dobrák. Bolo mnoho rečí o tomto prípade a všetkých domnienka sa na tom
         ustálila, že Sultána otrávila istá žena, bývajúca neďaleko fary, ktorá mala kozy. Bolo to
         tak, že môj otec, keď prišiel na Ľuboreč, v snahe nabádať ľudí pestovať dobré ovocné stromy
         a ukázať im, že každý neupotrebený kus pôdy môže sa takto zužitkovať, vysadil bol ovocnými
         stromkami kúsok šikmého úbočia medzi cestou a kostolnou ohradou. Stromky sa prijali,
         rozzelenali, ale keď už prerastali ochranné pletivo, stali sa veľkým lákadlom pre kozy
         spomenutej ženy, a Sultán iste z pánovho príkazu odháňal kozy od nich, a preto ich gazdiná
         vraj reptávala pred susedmi, že hľa, ako svet platí: ona, keď farára volili, najväčšmi
         kričala: Maroudiho! Maroudiho! (Maróthyho) a teraz Maroudi hucká svojho psa do jej kôz. Tak
         bola veľmi blízka myšlienka, že týmto spôsobom pomstila sa na psovi i na jeho pánovi a
         spolu svojim kozám poistila slobodu obžierať stromky. Želeli sme všetci za Sultánom, ale
         nad všetkých bez miery, bez útechy želela som ja. Bol mojím verným sprievodcom a priateľom:
         mohla som sa s ním prechádzať, držiac sa rukou okolo jeho krku; mohla som mu zvisle uši
         zakladať na oči, srsť prečesávať, večer ospanlivá i zaspávala som na jeho šiji — on to
         všetko strpel s prevahou dospelého tvora oproti nedospelému.
   </p>
   <p>
    Báťa Jano Cibuľka stratil hlavu od úžasu, keď ho ráno našiel zdochnutého.
   </p>
   <p>
    „Ľem čo povedia pán farár, kod prídu — čo si pomeslia… Kobe ja bou vedeu, na čo tá
         planina hútala, bou be je merkovau na Sultána ako na moje oči!“ horekoval.
   </p>
   <p>
    Nevedela som, kde sa podieť od ťažkej ľútosti, keď som videla Sultána vystretého,
         stuhnutého, jeho dlhá biela srsť s čiernymi šmuhami okolo neho akoby k zemi prilipnutá —
         odviedli ma od neho plačúcu, nemohli ma nijako uspokojiť. I keď potom prišli, zdá sa mi,
         cigáni, naložili ho na nosidlá a niesli ho cestou popri stromkoch, ktoré obhajovával, ja so
         stupňovaným hlasitým nárekom za ním, Žiguško pri mne, chlácholiac ma — a za nami kondukt
         ľuborečských detí iste z celého horného konca dediny. Zastali sme neďaleko cigánskych
         chalúp, kde už bola jama pre Sultána vykopaná. Mne malo sa srdce puknúť, keď ho z nosidiel
         do nej hodili a zemou nahadzovali pred očami detí v kruhu stojacich; nechápala som, že
         mohlo sa udiať niečo také smutné; vtedy iste po prvý raz uverila som, že sú i veľmi zlí
         ľudia na svete, ako tá žena, ktorá túto nepochopiteľne úžasnú vec spáchala proti nášmu
         dobrému, milému Sultánovi len preto, že nedovolil jej kozám kaziť stromky, čo mali ľuďom
         úžitok donášať. Ťažký dojem z toho zostal mi navždy v pamäti, i to, že Žiguško trval so
         mnou v tie ťažké časy.
   </p>
   <p>
    Pozdejšie, ako gymnazista, menej chodieval k nám. Stará mamka z núdze, aby jej lepšie
         dochodilo nakladať na synov, vydala sa za istého staršieho stolára, Bána, ktorý mal svoj
         sklad náradia v jej dome, v prenajatých miestnostiach. Jej bolo vhod pomôcť si hmotne, jemu
         bolo vhod dostať sa do jej riadnej opatery, a tak pomaly dochovala i mladšieho syna do
         samostatnosti. Keď vyštudoval práva, usadil sa ako advokát v B. Ďarmotách. Zostal však vždy
         utiahnutým, bojazlivým — ani nikdy nemal odvahy priznať sa za Slováka, len s utajovaným
         záujmom sledoval osud slovenskej veci: Jeden z prepočetných podobných prípadov.
   </p>
   <p>
    Za svojho detstva rada som chodievala s rodičmi do Tomášoviec, k mamkiným rodičom.
         Mamkina macocha, rodená Dianišková z Tisovca, okrúhlastá, zhovorčivá mamička v bielom, nad
         bradou uviazanom čepci, musela byť milovnicou detí, lebo mňa viac ráz ponechala si u seba
         na dlhšie, a tam mi bolo dovolené baviť sa po svojej chuti, i keď som trochu neporiadku
         narobila, hoci ináč, práve že nebolo detí v dome, panoval tam nenarušený poriadok. No ešte
         i jej bolo zábavkou, keď som si ja v kúte medzi pivničným žriedlom a pavlačou zariadila
         izbičku a navláčila do nej klátiky a doštičky z kôlničky, kde starý apa Bauer, pracovitý a
         praktický človek, pílil, strúhal a zbíjal si všelijaké pre včelárenie potrebné prístroje,
         alebo keď som zo všetkej chuti miesila hlinu na dvore, váľala z nej okrúhle bochníky a
         ukladala ich do riadku na slnce, aby sa piekli, pri čom, pravda, i obuv i šaty som si
         umazala. I do susedov som chodila, ba s mendíkom Mišom i do ďalších domov, i videla som, že
         v Tomášovciach sú krajšie domy a vidnejšie chyže než na Ľuboreči, ale Ľuboreč bola mi
         bližšia srdcu, nedala som sa starému apovi Bauerovi preškriepiť, že Tomášovce sú krajšie.
         Lokálny patriotizmus je človeku vrodený.
   </p>
   <p>
    Aj stará mama Bauerová chodievala k nám i na dlhšie návštevy a potom u nás i umrela zo
         zdrava, na porážku srdca. Milo sa na ňu rozpomínam.
   </p>
   <p>
    I ešte čosi z môjho detstva. Zo zabudnutia ožíva mi scéna s Evelínou, Petényiho dcérou,
         predchodcu môjho otca, ktorú, úplne osirelú, moji rodičia boli na dlhší čas k sebe prijali,
         a, zdá sa mi, že potom i vydala sa od nás. Evelína, žltovlasá, mnoho rozprávajúca a mnoho
         sa smejúca, išla raz predpoludním z kuchyne cez pitvor von na pavlač, nesúc v jednej ruke
         mosadzný mažiarik a druhou idúcky tĺkla v ňom čosi. V tú chvíľu som bežala zo dvora
         pavlačou tiež ku pitvoru; ona pre hluk tlčenia nepočula moje kroky, ja, ako nepozorné
         dieťa, nemyslela som na nejaké nebezpečenstvo — tak sa stalo, že v pitvorných dverách sme
         sa zrazili, ja prudkým nárazom tvárou rovno do mažiarika, že ma hneď krv zaliala i odpadla
         som na zem. Evelína, pravda, v úžase vykríkla, celý dom sa zbehol, bolo kriku, obviňovania,
         strachu, že sa mi oči poškodili a tak podobne. Evelína nariekala, lebo Marka Slotovka ju
         hrešila, či bola slepá, keď ma takto ožobráčila, i mamka jej dohovárala, že nemá viac
         rozumu ako ja; ja som zas plakala i od bolesti pre rozrazený nos, i pre strach, že ma na
         dodatok ešte i potrescú, i konečne mi bolo ľúto Evelíny, ktorá vyhorela pre moju vinu, že v
         šialenom behu búšila som sa do mažiarika. A do tejto nešťastnej surmity prišiel môj apa,
         prehliadol situáciu, tíšil dohováranie, zastal Evelínu, že prípad nemôže sa jej dávať za
         vinu, mňa vzal na ruky a odniesol ma do kuchyne, kde mi šetrne poumývali zakrvavenú tvár a
         dokaličený nos, a potom, uplakanú, ufikanú, isteže odniesol ma apa do svojej izby na diván,
         kde som najľahšie zabudla na svoje nešťastie. Ako mi potom ranu hojili a vyhojili, na to sa
         už celkom nepamätám, ani neviem, či forma môjho nosa tým nebola poškodená (z veľkosti aspoň
         mu rozhodne ničoho neodbudlo) — ale že utišujúci účinok apovho zakročenia razom vyzdvihol
         ma z hlboko nešťastnej nálady a dodal mi nádej, že sa zlo napraví, to oživuje sa mi v
         blaženej a vďačnej rozpomienke, i ešte mnoho iného, ako hľadala i našla som u neho útechu a
         uspokojenie vo svojich žiaľoch alebo pochybnostiach. Jeho slová padávali u mňa vždy do
         úrodnej pôdy preto, že som im sväto verila, lebo nikdy nepovedal mi niečo, čím by ma, hoci
         v dobrom úmysle, bol chcel podviesť.
   </p>
   <p>
    Tiež bývali pre mňa veľmi zaujímavé chvíle, keď som sa mohla vo včelíne tmoliť okolo
         apu, pripravujúceho si prázdne úle pre nádejné roje, pričom cítila som sa veľmi užitočná,
         že mu pomáham, keď som mu tu spadnuté dlátko podala, nebožiec v truhličke vyhľadala a
         doniesla, tam s napnutím síl celý úľ v náručí podržala — všetko podľa jeho žiadosti. Potom
         ma vodil k plným úľom a dal mi načúvať pritknutým uchom, ako v nich spieva tenuškú, jemnú,
         nekonečnú nôtu matka-kráľovná svojej čeľadi, i rozprával mi o včelách a ich zriadenosti
         zaujímavé veci.
   </p>
   <p>
    To všetko sú rozpomienky z mojich predškolských čias, zastreté síce hmlou, avšak i pod
         ňou presvietené detským optimistickým pozeraním na všetko, na čom sa zachytili, i na
         maličkostiach, ktoré zdanlivo nehodno pripomenúť. Rozpomínam sa napríklad, ako môj apa, keď
         sme mali na stole zajačinu, zo svojej porcie vždy obkrájal si hrubšie mäsko na tanier a
         drobnejšie okolo háčkovitých koštialikov chrbtoviny ponechajúc tam, podal mne, aby som si
         to pooberala — a živo predstaví sa mi pôžitok, aký som z toho mala nielen pre dobrú chuť
         mäska, ktoré som spomedzi koštialikov vyštipkávala, ale hlavne pre vedomie, že mi toho
         dožičil môj vždy na mňa pamätajúci apa. I druhý príklad: Prišla som zo záhrady, kde bola i
         mamka, do obývacej izby, kde apa ležal na diváni, lebo že veľmi včasráno vstával, musel si
         každý deň popoludní podriemať. Videla som však, hoci v izbe bolo šero pri polozavretej
         okenici, že muchy mu sadajú na vlasy i na tvár. Hneď som si vyniesla z kúta svoj
         ,kanapétik’ (vypchávaný stolček pod nohy s bočnými operadielkami), usadila som sa do neho
         pred diván a odháňala som doliepajúce muchy od apovej hlavy — nebodaj i znepokojovala som
         ho svojou veľkou horlivosťou. Ale bola som náramne šťastná, že ho ochraňujem pred ich
         dotieravosťou, a i uspokojená, že sama domyslela som sa tak urobiť — a blažený pocit, spolu
         s obrázkom, aký sme asi tvorili, utkvel mi v predstave. I tiež keď znenazdania nadišla ma
         rozpomienka, ako raz mamka, keď prišla som si zastať k nej, s niekým sa zhovárajúcej,
         položila mi ruku na hlavu, i hneď sprítomnil sa mi milý, upokojivý pocit, ktorý to vo mne
         vzbudilo, až usilovala som sa ani nehnúť hlavou, aby som jej ruku neodpudila, hoci mi tam i
         hodne zaťažela.
   </p>
   <p>
    Takéto subtílne duševné hnutia musia mať svoju zvláštnu moc, keď pretrvajú v pamäti
         človeka i mnohé významné zovňajšie udalosti. Čo v týchto tu pripomenutých, i mnohých
         podobných, mnou už zabudnutých poukazuje na vrodené duševné založenie a ako pôsobia na
         ďalší duševný rozvoj, ťažko je určovať, ale to viem iste, že už v tie časy, ako i
         pozdejšie, vplyv môjho otca, i schválne výchovný i nevdojak povahovými vzťahmi medzi ním a
         mnou sa uplatňujúci, bol veľmi silný. Zrejme nachádzal v mojom optimistickom, dobro pudovo
         vyciťujúcom, zlu neporozumejúcom duševnom nastrojení vždy pohotovú pôdu. A najlepším
         pomáhačom porozumenia medzi nami, pravda, bola jeho otcovská a moja detinská láska, ktoré
         sa všade postretali.
   </p>
   <p>
    Že taká láska sama v sebe, bez vypočítania, má zošľachťujúci účinok, ukazuje i
         nasledujúce.
   </p>
   <p>
    Od svojho detstva počula som o sebe spomínať, že sa veľmi ponášam na môjho otca, ktorý
         telesnou krásou nevynikal. Starú mamku to i mrzelo, že nezdedila som krásu po jej dcére,
         mojej matke. A v čase, keď sa začala vo mne prebúdzať dievčenská márnivosť, i mne by sa tej
         krásy bolo žiadalo. Ale veď som sa podobala apovi! A zrkadlo mi ukazovalo, že okrem
         mohutného čela je to, čo tam na mňa hľadí, zmenšená podoba jeho bledej, nevyplnenej tvári —
         tvári však mne najmilšej na svete, z ktorej vždy hľadievala na mňa samá dobrota. Nuž túto
         podobnosť zrazu som pochopila ako dar od boha — a už za svet nebola by som sa dopustila
         takého hriechu proti svojmu otcovi, proti svojej oddanej láske k nemu, že i len v pomyslení
         nevďačne by som bola niesla jeho podobu na svojej tvári, v žiadosti niečoho krajšieho — a
         to uchránilo ma na celý život od nemiernej ženskej márnivosti, dychtiacej po zovňajších
         úspechoch, že nedostatku krásy a z neho pochádzajúcej nespokojnosti nikdy som nepociťovala.
   </p>
   <p>
    Tu, hľa, hotové poučenie, že prekonávať márnivosť láskou donáša bohaté dary.
   </p>
   <p>
   </p>
   <p>
    Na svoje prvé školské dojmy sa nepamätám. Náš učiteľ, Csipkay, pre mňa školský báči,
         ktorý nikdy nedal mi zlého slova, bol mi známy z každodenného videnia. S jeho dvoma
         dcérami, Tilkou a Adou, tiež každý deň som sa bavievala, či už ja u nich a či ony u mňa,
         strachu pred školou som teda nemohla mať. Do ich malej chyžky, v ktorej ony dve spávali, i
         potom viaceré žiačky rady sme sa uchýlili, aby nám Tilka vypomohla v nejakých pre nás
         ťažkých úlohách, alebo i len aby sme sa spolu pobavili. Učivom však naskrze neboli sme
         preťažené, ale mne i to málo zdalo sa náramne ťažkým, čajsi neprekonateľným. Naskrze nebola
         som do učenia nadaná, a čo horšie, ani len pilnosti nebolo ešte u mňa. Tilku, o dva roky
         staršiu odo mňa, videla som vysoko-vysoko nad sebou a blahorečila som jej, že vedela už
         čítať, pomaly síce, ale nezasekávajúc sa, so známym rovnomerným prízvukovaním slabík, i
         pesničky (nábožné piesne) spievať, na tabuli rátať — a katechizmus naspamäť rectovať. Mala
         som veľké pochybnosti, že by som to ja vôbec niekedy mohla dosiahnuť. My, prváčence, a ešte
         veru i druháčence, museli sme byť ťažkou próbou pre chudáka pána rechtora, keď, do veľkého
         kolesa postavené, automaticky posúvali sme sa radom k nemu, aby nás učil písmená poznávať
         alebo do slabík skladať. Pri katechizme bývalo mnoho utrápených, tvrdých hláv, v ktorých sa
         to ťažko ujímalo — nejednej oči úzkostlivo blúdili dokola, žiadajúc pomoci pošepnutím
         nenaučenej lekcie, alebo zaseknutej vety — a tých bystrejších sa chytila pýcha i
         posmievačstvo, ako to už býva u ľudí. A to písanie na tabuli a smrkanie pritom a stieranie
         napísaného dlaňou! Ale keď Tilka písala do „škripty“ pomaly a poriadne, tupo škrípajúcim
         brkovým perom, ktoré jej vždy na žiadosť zastrúhal jej otec z viazaničky husacích pier,
         deťmi nadonášaných, bola by som sa jej za hodinu prizerala, ako poslušne ukladajú sa jej
         okrúhlasté i končisté tvary písmen do vyznačenej linaje. Keby ja už tak vedela! — bolo
         mojou vrelou žiadosťou. Ale ja ani pre pekné písmo nebola som stvorená.
   </p>
   <p>
    No školu jednako som si obľúbila, oživila mi myseľ všeličím novým, keď o krátky čas
         oboznámila som sa s toľkými deťmi. Dostávalo sa mi i mnoho problémov na rozlušťovanie, lebo
         napočúvala som od nich mnoho drobných dedinských udalostí, podávaných od každej referentky
         inak, podľa toho, v akom rodinnom alebo priateľskom pomere bola jej rodina k rodine
         udalosťou postihnutej. Stávalo sa, že sa malé referentky i samy povadili pri referovaní, čo
         mňa vždy rozladilo a ponúkalo ďalej premýšľať o veci. Už vtedy skrsalo vo mne akési
         tušenie, že pravda ukrytá je pred ľudským zrakom: človek sa nazdáva, že ju drží, a jednako
         nie je to nikdy ona. Preto ostáva mu len stranícke posudzovanie. Vôbec taká ľudová škola,
         také spoločenstvo všetkých miestnych detí má svoju výchovnú moc i samo v sebe, okrem toho,
         ku čomu učiteľ vedie deti. Predovšetkým je i bez schválneho namerenia napomáhateľkou
         demokratizmu, lebo deti v nej cítia sa rovnocenné i rovnoprávne; s vrodeným pravým zmyslom
         nerešpektujú ešte stavovské rozdiely. My ,pánčence’ (panské deti) nezaujímali sme nejaké
         uprednostené miesto v nej, posudzovaniu i posmeškom svojho spolužiactva tak sme boli
         vystavené, ako i sedliacke deti. Zato však i tuhé priateľstvá uzatvárali sa medzi panskými
         a sedliackymi dcérkami, i ja mala som za čas takú svoju najmilšiu kamarátku čiže kamajku.
   </p>
   <p>
    Ale dávajúcimi boli vždy ony, dcéry ľudu, i v tejto škole, a nie my, ,boháčky’. Bolo to
         tak, že každá žiačka skromnú zásobu svojich školských knižiek donášala si uviazanú v
         nejakej farbistej, kvietkovanej šatôčke do pohodlného štvorhranného batôžka. Za základ
         slúžila bridlicová tabuľka s griflíkom na niti visiacim, na nej písanka, šlabikár,
         katechizmus — u treťo a štvrtoročných žiačiek už i hrubý Kancionál — a navrchu na tej
         hromádke vždy závažný okružok počerného sedliackeho chleba. Chlapci svoj chlieb a k nemu i
         skladací nožík s drevenými črienkami nosili si v podviazanom, oháňajúcom sa rukáve
         kabanice, prevesenej cez ľavé plece. Knižky nenosili zviazané v šatke, ale slobodne v ruke,
         a keď sa po ceste do školy naháňali, pasovali alebo i bili, mali pre ne miesta v druhom
         rukáve. Pre tie okružky chleba my, panské dcérky, vždy blahorečili sme svojim sedliackym
         družkám, lebo to bolo pre nás niečo nedosiahnuteľné, keďže naše mamky nedovolili nám nosiť
         so sebou jedenie do školy. Podľa nášho zdania sedliacke mamky boli lepšie, keď týmto
         spôsobom po starom zvyku spríjemňovali svojim deťom to školské trápenie.
   </p>
   <p>
   </p>
   <p>
    Deti však vedia si spomôcť, vyrovnávať nezrovnalosti svojím spôsobom. My, panské dcérky,
         neviem, akým starým právom mali sme v úžitku dobrovoľnú dežmu z tých školských okružkov
         našich sedliackych družiek. Ale i to malo svoj poriadok. A síce keď nadišla príhodná
         chvíľa, čo sa stalo vtedy, keď pán rechtor na dlhšie odišiel zo školy nadýchať sa
         čistejšieho vzduchu, dievčence vytiahli svoje okružky zo šatiek, rozlámali alebo rozkrájali
         si ich nožíkom od chlapcov vydrankaným na písanku. Nožík však jeho majiteľ nepožičal
         zadarmo, ale ktorá ho posledná upotrebila, vrátila mu ho, hore koncom nesúc, s napichnutým
         naň kúskom chleba a podala mu ho s povedankou: „Tu máš, na koni!“ Tento poriadok musel sa
         zachovať pre udržanie ďalšieho kreditu. „Ak mi nedáš ,na koni’, druhý raz ho nepýtaj!“
         znelo závažné napomenutie požičiavateľa. Ktorá túto prípravu náhle dokončila, prvé jej bolo
         pozvať niektorú z nás, pri obloku sediacich panských dievčeniec, či slovom, či kývnutím
         prsta. To znamenalo, že chce patričnej udeliť zo svojich rozlámaných kúskov chleba, čo boli
         každý práve na raz do úst. A my sme na pozvanie išli — ale nie uchytiť si kúsok chleba a
         položiť do úst. Inak sme si to museli vyslúžiť. Zastanúc si pred pozývateľku, museli sme
         spraviť kunšt: obe ruky na kríž chrbtom spolu zložiť, spliesť malík s malíkom, prstenkový s
         prstenkovým, vynechať prostredný, ale založiť zasa ukazovák za ukazovák a potom už,
         prostredný s palcom na každej ruke do taktu spolu stýkajúc, odriekať tiež do taktu:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         Pýtam, pýtam na organe,
        </em>
       </span>
       <span class="emphasis">
        <em>
         prsty sa (sú) mi dolámanie,
        </em>
       </span>
       <span class="emphasis">
        <em>
         iba’ eden zostau,
        </em>
       </span>
       <span class="emphasis">
        <em>
         do neba sa dostau,
        </em>
       </span>
       <span class="emphasis">
        <em>
         tu je ňebe, tu je raj,
        </em>
       </span>
       <span class="emphasis">
        <em>
         kúštik že mi chleba daj!
        </em>
       </span>
      </span>
     </p>
    </div>
   </p>
   <p>
   </p>
   <p>
    Pýtaná dala po úkrajku alebo úlomku chleba obom párom pýtajúcich prstov, obdarovaná
         niesla si ich pozorne k obloku, kde na širokej, doskou krytej obločnej ploche mali sme my,
         pánčence, už na to pripravenú priehradku, čo kolibku z našich knižiek, do ktorej priamo,
         spustiac spletené ruky jednou, potom i druhou stranou k nej, ukladali sme napolazované
         kúsky chleba. Až keď sme už všade, odkiaľ pozvanie prišlo, povyberali túto dobrovoľnú daň,
         začali sme si vyťahovať kúsky chleba z priehradky a s chuťou si ich ujedať. Naše patrónky
         pozerali na nás s akýmsi hrdým uspokojením, že to z ich lásky požívame, a ako by nám bez
         tohto pýtania a požívania sedliackeho chlebíka pôvabnosť školy aspoň spolovice bola
         prepadla, tak i ony, ak by sme ich boli ohrdli, boli by to zatracovali ako pýchu a nelásku
         i neoprávnené rušenie starého zvyku.
   </p>
   <p>
    Takéto veci zväzujú srdcia živo cítiace azda na celý život. U mňa vždy pri pohľade na
         sedliacky chlieb, ktorý dosiaľ rada jem, ak sa môžem k nemu dostať, ožije láska k tým,
         ktorí ho v potu tvári dorábajú toľko, aby ho mali dosť i všetci inak pracujúci, a pritom
         vždy prídu mi na um moje družky z detstva, ktoré nám ho z lásky dávali. Ale zato i my, keď
         doma či už zvláštne sme si vypýtali a či hoci potajme vzali hodný kus nášho panského
         chleba, sme ho v škole podelili medzi ne, zavše ,na ruvačky-mačky’, hľadiac však, aby sa
         dostalo z neho všetkým tým, ktoré nám zo svojho dávali. Vzácnejšími vecami, nejakými
         sladkosťami alebo ovocím, obdarúvali sme iba svoje vyvolené ,kamajky’. Nejeden raz som
         striehla na svoju v záhrade pri lese (
    <span class="emphasis">
     <em>
      lesa,
     </em>
    </span>
    plot zo štiepaných
         dubových týňov, dolu i hore opletený lieskovým, brezovým alebo iným prútím), aby som jej
         mohla dať svoju ,havránku’ (olovrant). To je vzájomnosť podľa neporušeného detského citu.
         Keby mu ľudia i v dospelosti zostávali vernými, nenastupovalo by ich štiepanie sa na
         rozličné stavovské strany, v ktorých každej prvou a hlavnou požiadavkou je nenávisť proti
         všetkým ostatným, z čoho akživo nemôže vyplynúť blaho a spokojnosť ani jednej.
   </p>
   <p>
    Pravda, my pánčence, i mimo školy sme sa riadne priatelili. Školská Tilka nám bývala
         najlepšou radkyňou i pomocnicou, i prípadné rozpory medzi nami ona vyrovnávala; jej
         gaštanovými vrkočmi obrúbená, sivooká, viac dobrá ako pekná tvár všetkým sa nám páčila.
         Ináč Aranka od ,pánov’ (Goldbergerovcov) a ja sme si v ten čas najlepšie rozumeli. Ona
         zavše chodievala ma vypýtať od mamky, aby som išla k nim baviť sa s ňou na ,mamu a diovku’.
         Mamou bývala vždy ona a diovkou (dcérou) ja. Stalo sa však i tak, že keď prišla odvádzať ma
         k nim, našla ma internovanú pre nejaký prečin v kútiku za pecou, čo ju veľmi zarážalo, lebo
         u nich panovala voľná výchova; deti medzi sebou sa vždy hašterili, ale trest nedostávali,
         iba ak chlapcov niekedy vylátal otec, keď ho konečne vyniesli z trpezlivosti, alebo ak ho
         už prv niekto iný dopálil. Lebo báči Kálmán Goldberger bol prchký, ale pritom spolu i veľmi
         dobrosrdečný. V jednu chvíľu zvlhli mu oči citovým dojatím, v druhú sršali hnevom. A že
         niekedy počuli sme ho i po maďarsky kliať, my deti — okrem jeho vlastných — mali sme ho za
         strašného človeka, hoci nám nikdy v ničom neublížil. I počítal vždy po maďarsky, po
         slovensky mu to ťažko padlo, hoci bol synom slovenského farára na Dačovom Lome a jeho
         sestra bola vydatá za Nátanom Petianom, zakladateľom Matice slovenskej. Bol vôbec maďarskej
         mentality, ešte tej porevolučnej, ohnivogavalierskej, ku ktorej pristal i jeho zovňajší
         zjav: štíhla, strunistá postava a pekná, rasovitá tvár, s plnou tmavou, pestovanou bradou.
         Nosieval vždy maďarské čižmy, nohavice za sáry a atilovitý kabát. Jeho druhou ženou bola
         sestra Fraňa Trsztyénszkeho, ev. farára bratislavského, vzdelaná, ale tiež po maďarsky
         cítiaca, okrúhlastá pani, milujúca panské maniere. Ako mladušké dievča zaľúbila sa bola do
         neho, mladého vdovca, a on vraj raz bez dovolenia jej matky (neviem, či vtedy žil ešte i
         jej otec, farár na Kalinove v Novohrade) uniesol ju na svojom koči, aby si prišla pozrieť
         jeho domácnosť, ktorej paňou mala sa stať. Pravda, hneď poprosil k sebe tetu Godbergerovú,
         ako gardedámu i hostiteľku, a ešte toho dňa, nešetriac svoje ohnivé kone, odviezol ju
         naspäť k matke. Tento gavaliersky výčin verejná mienka sotva odobrila, ale pre neho bol
         charakteristickým, i potom vždy v jeho správaní sa k svojej žene vynikala jeho gavalierska
         šetrnosť. Sám tvrdo robotoval so svojimi ľuďmi pri obrábaní svojho značného pozemkového
         majetku, ale ju vždy uchránil od namáhavej roboty, ku ktorej však beztak i pre stále
         pribúdajúce deti i pre slabé zdravie nemohla sa dostať. V pomerne mladom veku vyvinul sa u
         nej záduch, na ktorý po rokoch utrpenia i predčasne umrela. Prv však ešte prišiel i
         majetkový úpadok rodiny, nebodaj zavinený i tým, že jeho pani bývala viac paňou než
         gazdinou.
   </p>
   <p>
    No keď jej najstaršia dcérka, Aranka (staršia bola Adela, dcéra po prvej žene),
         chodievala ku mne a ja k nej zabávať sa, takéhoto smutného konca ešte nik sa neponazdával.
         Keď ma tak našla v spomenutom otupnom a trochu i zahanbujúcom položení v kútiku za pecou,
         zastala si ku mne, verne trvajúc tam so mnou. Ja som s pôžitkom vdychovala sviežu zimu a
         snehovú vôňu, ktorá ma ovievala z jej šiat. No a o chvíľu i mamka cestou milosti skrátila
         trest a čosi-kamsi, zabudnúc na prestátu nepríjemnosť, bežali sme s Arankou, kĺžuc sa po
         snehu dolu hrboľatou cestou, do Goldbergerovcov. Tam v ,dlhej chyži’, čo mala jeden oblok
         do ulice a druhý priamo oproti do dvora, mali sme my deti svoje pôsobisko, v ktorom mohli
         sme všetko naruby poobracať. A to sme ani nezmeškali. Zo ,slepej kasne’, vpustenej do steny
         a zastretej záclonou, porozvlačovali sme všetko šatstvo podľa potrieb hry, ktorej Kalmík,
         Arankin, nám vekom najbližší brat, dodával trochu mužského rázu cválaním čiže pošmykujúcim
         oštŕňaním sa na drevenom kolísavom koni. Arankinou silnou stranou zas bolo hrať úlohu mamy.
         Sadla si na nízke pódium, pripravené pod uličným oblokom, ja, ako jej dieťa, musela som si
         sadnúť jej na lono a ona ma ,varovala’, láskala, nežné mená mi vymýšľala, kŕmila ma z
         prázdnej šálky, utierala mi slzy, ktorých nebolo, prípadne ma i vyhrešila a s pátosom sa
         ponosovala, čo so mnou vystojí, i vyhrážala mi, že ma pošle do hory, kde sa mi vtáčky
         zahrabú do vlasov, ak sa nepolepším, a tak podobne. Pre túto úlohu slúžila jej fantázia
         vždy novými prejavmi. Ale i do notárov (Goldpergerovcov), kde tiež bolo niekoľko
         dievčeniec, rady sme sa dohrnuli, keď z tesného ,pokojíka’ (malého domu na hornom kraji
         dediny, vystaveného predošlým farárom Petényim pre jeho ženu a po jej smrti od jeho dcéry
         odkúpeného Goldpergerovcami) prešli bývať do nového priestranného domu na dolný koniec. Tam
         i sám Joži báči Goldperger (odvodzujúci svoj rod od pánov zo Sachsensteinu pri Kremnici),
         keď mal čas, rád sa prekáral s nami, i zahral nám zavše na husliach, ktoré hádam v mladom,
         poetickejšom veku pestúval, nejakú skočnú ,jabelovskú’, a potešenie mu svietilo z belasých
         očí, keď drobná čamrva okolo neho popustila sa do tanca. Ak sme sa v tej námahe
         postrapatili, vytiahol svoj vreckový hrebienok, pohládzal nás ním radom, sľubujúc nám, že
         budeme pekné ako makovičky — a keď my, žiadostivé vidieť svoju peknosť, tiež radom sme
         vyvracali oči i hlavu nahor, vytiahol ešte i kefku so zrkadielkom z vrecka a dal sa nám
         zasa radom každej do neho nazrieť, aby nám srdce bolo na mieste. Tieto toaletné prístroje
         nosieval u seba kvôli svojej hodnej brade, ktorú podľa našej mienky bol by si mohol radšej
         obstrihať. Ale i s ňou sme ho rady mali, lebo z jeho očí, keď sa s nami zapodieval, vždy
         sme vyrozumievali, že naša zábavka je zábavkou i pre neho, mali sme teda k nemu veľkú
         dôveru. Takéto spoločenské radosti mali sme my, ľuborečské deti; zdá sa mi, že nikdy
         nemohli sme sa ponosovať na otupnú nudu.
   </p>
   <p>
    A v tie časy u nás na fare ešte prišla i udalosť nebývalá: narodil sa nám maličký
         chlapček, Lajoško, na ktorého krstení mali sme plnú izbu hostí, medzi nimi bol
         najveselejší, ak sa dobre pamätám, môj strýko z Českého Brezova. Bola som vtedy osemročná a
         bola som veľmi pyšná, keď mi malého bračeka, v perinke ovitého, dali niekedy varovať, ale i
         bývalo mi ho veľmi ľúto, keď plakával: „Uvá, uvá, uvá!“ a nevedeli ho upokojiť.
   </p>
   <p>
    Jeho narodenie zasa dalo ženám v dedine podnet zaujímať sa o mňa, či mi mamka nebude
         horšia ako dosiaľ, keďže už má vlastné dieťa. Najmä zaujímala sa o to moja niekdajšia
         obľúbená varovkyňa Anka Fraňovie, vtedy už vydatá, i Marka Slotovka, ktorá pozdejšie, keď
         prišlo jej ,písmo’ o smrti vzdialeného muža, vydala sa za vdovca Rakytu, majúceho jedinú
         malú dcéru. Predbiehajúc čas, dokladám nakrátko, že tejto svojej pastorkyni stala sa Marka
         Slotovka, potom Rakytovka, veľmi prísnou, ale i veľmi dobroprajnou macochou, muža
         chorľavého opatrovala ako najlepšie, keď on umrel a dcéra dorástla, vzala k nej prístavka a
         nažívali pekne spolu, mladí vždy v úcte k nevlastnej matke. Tak sa mi pochvaľovala, keď som
         ju bola navštíviť už ako vydatá v jej vždy čistej domácnosti. I v mojej vďačnej rozpomienke
         podržala si svoje čestné miesto, aké i zaslúžila si svojím statočným charakterom. Vždy
         dobre mi padne, že mala potom pekný, spokojný život.
   </p>
   <p>
   </p>
   <p>
    Z rodičovského domu, z rodácky svojského ovzdušia ľuborečskej školy, i z dôvernej
         spoločnosti svojich družiek, s ktorými som sa i hrávala i všetkými vzájomnými vzťahmi, pre
         deti náramne dôležitými s nimi bola som spútaná, bola som vytrhnutá, keď som štyri roky
         dedinskej školy mala za sebou. V mojom desiatom roku dali ma rodičia do Lučenca tiež len do
         obecnej, ale číro maďarskej kalvínskej školy (evanjelická bola vtedy ešte prevažne
         slovenská), aby som si nadobudla zbehlosť v maďarčine. Po odchode rodičov nemohla som sa v
         plači zastaviť, až kým som večer nezaspala; i v nasledujúci deň cítila som sa nevýslovne
         nešťastná v tej cudzej škole, kde ani počutému, ani čítanému slovu som nerozumela; do plaču
         mi bolo každú chvíľu, hoci učiteľ bol prívetivý a netrápil nás veľkými požiadavkami. Mojím
         šťastím bolo, že boli sme i v škole, i na byte v číro maďarskej domácnosti dve spolu, lebo
         i moju sesternicu Emu Goldpergerovú, ináč z breznianskej školy svojho strýca Daniela
         Goldpergera, vo všetkých v tie časy bežných školských vedomostiach i v nemčine celkom
         zbehlú, tiež dali do Lučenca kvôli maďarčine. Jej som sa držala, vo všetkom, i podriaďovala
         som sa jej duševnej prevahe, s ňou vôbec ľahko mi bolo privykať v cudzom ovzduší. Zavše sme
         sa i poškriepili, medziiným i na tom, keď som tvrdila, že naša zvonica na Ľuboreči je taká
         vysoká ako veža kalvínskeho kostola v Lučenci — až keď som sa potom na Vianoce doma našej
         milej, spola drevenej zvonici hodnovernejšie prizrela, mlčky som uznala pravdu Eminho
         úsudku, taxujúceho ju len na polovicu tej výšky — avšak nie bez ľútosti. My dve, pravda,
         zhovárali sme sa vždy po slovensky, za čo sa nám dostávalo bežného pokarhania: „Megint
         povedáltok?“, ale pri stálom obcovaní s domácimi dvoma slečnami a ich matkou-vdovou, ba i
         so slúžkou Maďarkou, na Vianoce jednako už natoľko boli sme zbehlé v maďarčine, že doma za
         zbytočné uznali, aby sme kvôli nej ďalej chodili do ináč nám zbytočnej maďarskej školy a
         podľa spoločnej porady obidvoch rodičov, zostanúc na predošlom byte, prešli sme z obecnej
         maďarskej školy do nemeckého ústavu Viedenčanky slečny Janety Friedlovej, susediaceho práve
         s naším bytom. Sesternica Ema našla sa tam výborne, uzavrela priateľstvá s ,vyššími
         dcérami’, ovládala všetky učebné predmety, ale ja, nevedomá dedinčanka, za polroka
         zápasiaca už s druhou cudzou rečou, isteže pramálo zisku som mala z toho školského roku —
         iba ak by sa mohlo pokladať za zisk, že som sa oboznámila s mestskými dievčencami, ktoré
         boli iného zmýšľania, iné veci ich zaujímali než moje dedinské družky. Tu otázka širších
         alebo užších krinolínok, túžba po hodvábnych kapišónoch s kožušinkovým prámikom, aké mali
         iba dcéry najzámožnejších rodičov, tam mestské udalosti, ale i študenti z blízkeho
         kalvínskeho gymnázia, s ktorými poniektoré už koketovali a slečna Janeta sa preto
         rozčuľovala.
   </p>
   <p>
    Raz prišla do školy elegantne oblečená dáma, ktorá zdala sa mi pod vzdušným závojom taká
         krásna, akú som vôbec ešte nevidela, a náramne ľúbezne prosila slečnu Janetu za odpustenie,
         že vyrušuje, ale chce ju o niečo poprosiť. Slečna odviedla ju do izby; neviem, o čom sa
         zhovárali, ale čo mi zostalo v pamäti, je, že náhle slečna zmizla za dvermi, hneď ,mali
         myši hody’: ruch a vrava medzi dievčencami, že toto je tá povestná pani M-ová, ktorá má
         pomer s pánom N. N., tiež krásavcom, ale naskrze nie je taká pekná, ako zdá sa byť, lebo už
         nie je mladá, veď i slepý môže vidieť, ako má tvár nahrubo napudrovanú i namaľovanú, a tak
         podobne — a ja, naivná dedinčanka, mala som to za rýdzu krásu. Takéto veci náramne
         zaujímali mestské slečinky, mne však otvárali prvý pohľad do mestského života, nad ktorým
         musela som premýšľať.
   </p>
   <p>
    Najmilšie bývali nám dvom, Eme a mne, nedeľné popoludnia, lebo vtedy sme riadne
         chodievali k mojej ďaleko bývajúcej starej mamke, na kávu so žemľou (vtedy dva razy takou
         veľkou, ako je teraz), kde sme sa mohli do chuti po svojsky pozhovárať.
   </p>
   <p>
    Po prázdninách, cez ktoré bavil sa u nás istý mladý Pešťan, študent Zsigmondy Jenő,
         štíhly, belavý, vážneho jemného chovania, ktorý sa sprostredkovaním novohradského
         seniorálneho inšpektora k nám dostal, ktorý sa po celý čas pilne učil po slovensky a s apom
         sa rád zhováral (slovensko-maďarský slovníček, ním značený dlho sa u nás zachoval),
         odviezol ma môj otec na nemčinu do Spiša, do mestečka Veľkej, po nemecky Felka, kde pred
         rokmi za tým istým cieľom absolvovala svoj rok i moja nevlastná mamka, mňa teda mali ta
         akoby po starej známosti.
   </p>
   <p>
    Cesta ta vtedy išla ešte vozmo a trvala nám, zdá sa mi, dva dni. Z nej som si nič
         nezachovala, iba akýsi hmlistý obrázok, že v Radvani zastali sme s vozíkom pred ev. farou,
         apa vystúpil z neho, že na chvíľu vojde dnu, a mne naložil len zostať sedieť. Potom sa mi
         zdalo, že pridlho tam mešká, a v detskej netrpezlivosti mrzela som sa na tých, čo tam
         bývajú, že ho iste oni tak dlho tam zdržiavajú. Keď však potom vyšiel, vyprevádzaný domácim
         pánom, v priateľskom rozhovore s ním, ktorý mal takú predobrú tvár, vľúdne sa mi prihovoril
         i pohladkal ma, náramne som sa v sebe zahanbila pre svoju predošlú mrzutosť oproti nemu.
         Keď sme sa s ním rozlúčili, apa mi rozpovedal, že je to náš najväčší básnik Andrej
         Sládkovič, šľachetný človek, dobrý duch svojho národa — a tomu podobne. Otcove slová
         vyšumeli mi z pamäti, ale dojem, ktorý vo mne vyvolali, zostal mi navždy v nej, i moja ešte
         zostrená kajúcnosť, že proti tomuto vznešenému človeku pocítila som akési nepriateľské
         hnutie. Keď roku 1872 umrel, ešte som ho v duchu skrúšene odprosovala preto.
   </p>
   <p>
    Viem, že mi môj otec na tejto ceste rozprával mnoho poučného, vzdelávateľného, a často
         prihováral sa i nášmu kočišovi, majiteľovi koní, čo náš vozík ťahali, rozprávajúc mu
         všeličo miestopisného, hospodárskeho i dejinného o krajoch, ktorými sme sa viezli, aby i on
         mal svoj mravný zisk z tejto cesty.
   </p>
   <p>
    Vo Veľkej dostala som byt i celé zaopatrenie u istej pani Weissovej, vdovy, obývajúcej
         so svojou už staršou slobodnou dcérou celý poschodový dom — vpravde však len jednu izbu
         okrem veľkej kuchyne a komory. Poschodie bolo vôbec neobývané, akoby ani nedohotovené, a
         dolu bolo niekoľko miestností neupotrebených. Tam iste neznali bytovej núdze, lebo takto
         mali sa veci temer v každom dome, čo i mne, neskúsenému dieťaťu, bolo čudné, keď som sa v
         tom rozhľadela.
   </p>
   <p>
    Apa, keď už bol vo Veľkej, išiel a i mňa so sebou pojal i do blízkych Batizoviec
         navštíviť ev. farára Andreja Dianišku, mamkinho príbuzného, u ktorého, vtedy ešte
         neženatého, žila i jeho mať a sestra Marička, všetko milí, nekonečne, priateľskí ľudia.
         ,Andi’, tuším, viac rokov pobudol v Nemecku, mal akúsi jemnú vážnosť v belasých očiach;
         Marička, ružová blondína okrúhlastých tvarov, mala sa ku mne, hlúpej dedinčanke, s takou
         pôvabnou láskavosťou, že som bola ňou celkom očarená. Povodila ma po celom dome i
         gazdovstve, že som sa cítila hneď ako doma. A stará tetuška, nízka, počerná, náramne živá a
         pohyblivá, šírila okolo seba dobrú vôľu. Pri našom odchode bola moja odobierka od nich iste
         veľmi clivá, ale keď mi Marička prisľúbila, že v niektorú sobotu príde do Veľkej po mňa,
         aby som nedeľu tu u nich strávila, a že i na celé vianočné prázdniny vezmú ma k sebe,
         clivosť ma prešla. Keď však otec odchádzal z Veľkej, napomínajúc ma ku všetkému dobrému a
         prosiac moje domáce o lásku a trpezlivosť pre mňa, jednako zasa v žalostnom plači lúčila
         som sa s ním, len mi žalosť kratšie trvala než vlani v Lučenci. Na druhý deň už ma začali
         zaujímať miestne veci a minulý polrok v nemeckej škole slečny Friedlovej zanechal mi
         dobrodenie, že so svojimi domácimi už som sa vedela ako-tak po nemecky dorozumieť.
   </p>
   <p>
    Starú pani Weissovú nemala som v láske pre jej niektoré slabosti — nedospelí sú
         odmietaví proti tomu, čo nechápu — i pre jej nekrášlený spišský dialekt, mne veľmi
         protivný, ale s jej dcérou, slečnou Reli (Aurélia), ktorá bola postavy temer nie vyššej ako
         ja vtedy, zakrpatenej pre chorobu v detstve, ale mala krásne, milé tmavé oči, pre ktoré som
         ju ja celú mala za peknú — hneď pocítili sme vzájomnú sympatiu, hoci ona vtedy už mohla byť
         vyše tridsaťročná a ja ešte nie celých jedenásť. Bola značne vzdelanejšia než matka,
         prečítala mnoho kníh i čistejšiu nemčinu užívala — a bola dobrej duše. S materou, so svojou
         ,Mutusch’, zaobchádzala vždy s nevyčerpateľnou nežnosťou a trpezlivosťou, že som ju v tom
         musela obdivovať. Mala i brata, advokáta, ale ten býval osobitne vo vlastnom dome, v druhej
         ulici. Mal za ženu Liptáčku. Ich zo štrnásťročná dcéra, Etelka, často chodievala k nám a
         mňa vodievala k nim. Od slúžky, ktorá každý deň, keď ma samotnú postihla, súcitne sa ma
         opytovala, či sa mi už necneje, učila som sa poznávať spišskú slovenčinu.
   </p>
   <p>
    Iba strážkyňa domu, vypasená žltá sučka Noska, v prvé dni bola mi postrachom, lebo tisla
         sa ku mne, falošne sa uškľabujúc. Mala totižto obyčaj skrčiť vrchný pysk, akoby zuby
         cerila, preto som sa jej bála, ale o krátky čas spriatelila som sa i s ňou, keď som
         nahliadla, že ten úškľabok u nej znamená práve akýsi priateľský úsmev. Zato do konca svojho
         pobytu tam nezmohla som sa na nijaké priateľské hnutie k Pujze, do ťažka vypasenej, tmavo a
         jasnosivej pásikavej domácej mačke, ktorá každé ráno, keď svoju porciu čerstvo nadojeného
         mlieka v kuchyni užila, nástojčivým miaukaním pred izbenými dvermi vynútila si, že jej ich
         otvorili, vošla vážne dnu, nepoďakujúc sa za úsluhu, zamierila rovno ku kredencu na druhej
         strane izby, vyskočila najprv na dolnú jeho časť, pozrela, či tam niet niečoho pre ňu
         zaujímavého, a po krátkej pauze, pri jej mnohovážnosti iste nie bez námahy, škriabala sa
         hore uholnou doskou navrch jeho hornej časti, odtiaľ prešla ešte na vyššiu pradedovskú
         šatnú skriňu, v ktorej mohlo mať miesto šatstvo hoci celej rodiny — a z tej konečne, po
         dlhšom opatrnom mierení, preskočila na širokú zelenú kachľovú pec, tam sa pokrútila do mrváňa
    <sup>
     [
     <a class="footnote" href="#ftn.d56e402" name="d56e402">
      2
     </a>
     ]
    </sup>
    a ležala tak v najväčšom teple až do poludnia. Na obed však nezabudla na seba.
         Ako sa taniermi zaštrkalo, tou istou cestou, spúšťajúc sa hladko dolu kredencom, ustanovila
         sa k nám a miaukaním hlásila sa o svoj podiel. A naša prajná Tante Reli oddieľala jej zo
         všetkého, o čom vedela, že jej bude po chuti, na jej mištičku a odnášala jej to do tmavej
         komôrky, cez ktorú chodilo sa z izby do sklepeného priechodu (Durchfahrt), deliaceho dom od
         ulice na dve rovnaké polovice. Pujza za ňou, otierajúc sa lichotivo o jej šaty. Takto
         tučnela od dobrých pokrmov na teplej peci, miesto aby bola išla do stajne drhnúť potkany,
         ktorých vraj bolo tam plno, že každú chvíľu vychádzali spod mostoviny. Ale Tante Reli bola
         k nej nadmieru zhovievavá. Raz pridalo sa Pujze, že si zle vymerala skok z pece na
         ,kvadropkasňu’ — a už i rútila sa dolu. Vo mne blysla škodoradosť, že sa azda trochu udrie
         — ale zaznel výkrik Tante Reli: „Pujz! Pujz!“ a už i zastala tam, do vystretej svojej
         zásterky zachytiac padajúcu Pujzu. Moja sklamaná škodoradosť zhasla, nepriateľsky pozrela
         som na zachránenú, ktorá však nebodaj i bez priskočenia Relikinho bola by, mačacím
         spôsobom, bez ublíženia padla na rovné nohy.
   </p>
   <p>
    Ku vtedajším mojim antipatiám patrila tiež ,Eňchina’ (Ännchen), stará zvráskavená žena,
         Nemka, pre protivnú svoju obyčaj, že často prichádzala do Weissov napoludnie, že nikdy
         nešla do kuchyne pýtať si niečo zjesť, ale, akoby chcela donútiť, aby sa jej zo všetkého
         dalo, čo páni majú na stole, prichádzala nepozorovane do tmavej komôrky, zastala si ku
         skleným dverám medzi izbou a komôrkou a dívala sa žiadostive na nás, že mne zakaždým prešla
         chuť do jedenia, keď som ju tam zazrela. A tety, ani stará, ani mladá, nikdy ju preto
         nezavrátili. Relika vzala tanier, nabrala naň hodne jedla, aké sme práve mali, a dala jej
         to ta, do tmavej komôrky. Ktožvie, či Eňchina niekedy, keď vyskúmala, že máme niečo, čo ona
         nerada, i neodišla potichu do iného známeho jej domu sprobovať šťastie, či by sa jej
         nedostalo tam niečo pre ňu, čo rada.
   </p>
   <p>
    Tety Weissové boli dobré kresťanky, nedarmo rady chodievali do kostola, čajsi každú
         nedeľu, a i mňa brávali so sebou. Na jeseň, kým ešte boli, a na jar, keď zas začali sa
         rozvíjať kvety v malej dvornej záhradke, každú sobotu podvečer uvili sme si s Relikou
         pestré, tuho voňajúce kytičky na nedeľu do kostola, hotové pofŕkali sme vodou a zaveseli
         sme ich na noc do neobývanej izby dolu hlávkami niekde na klinec. Tak sa to tam dialo iste
         od nepamäti. Temer každá ženská niesla si do kostola podobnú voňačku a všetkým od všetkých
         venovaná bola pozornosť, ktorá ako, z akých kvetov je uvitá. Ja som pozorne počúvala
         nemecké kázne, s nemeckými náboženskými piesňami sa oboznamovala a nemecký otčenáš som sa
         čochvíľa naučila.
   </p>
   <p>
    S nemeckými deťmi v škole, hoci nepovedome cítila som ich povahovú odlišnosť — boli pri
         nemeckej malomeštianskej tradícii hodne filistersky a materialisticky napáchnuté — akosi
         ľahšie som sa spoznala i skamarátila než vlani v Lučenci s maďarskými, i že som odvtedy
         svoju dedinskú plachosť už trochu prekonala, i že som po nemecky dosť dobre rozumela. Ani
         učenie nerobilo mi už ťažkosti, aké ma trápili v Lučenci. Po Novom roku posadil ma náš
         učiteľ, bledý, štíhly starý pán Adriany, ku prvej žiačke, čo vraj bolo veľkým vyznačením,
         lebo prvé miesta mávajú vraj iba ,hiesige Mädchen’ (tunajšie dievčatá).
   </p>
   <p>
    Vianoce strávila som v Batizovciach, kde som poznala zas nových ľudí (čo pre mňa bývalo
         vždy udalosťou), pána i dámu, príbuzných Dianiškovcov z Levoče, zo starej patricijskej
         rodiny, ktorí zo začiatku trochu cudzo pozerali na mňa, naivnú dedinčanku, ale pozdejšie sa
         rozohriali a Maričke naložili, aby i mňa pojala so sebou, keď na jar pôjde k ním do Levoče.
   </p>
   <p>
    Pozdejšie v zime som ochorela na akúsi veľmi silnú chrípku s veľkým kašľom, dlho ani do
         školy som nemohla chodiť; dobrá, starostlivá Tante Reli ma vo dne i v noci opatrovala,
         všelijakými horúcimi odvarkami ma liečila — a i vyliečila.
   </p>
   <p>
    Na jar už celkom otvoril sa mi tamojší svet, oboznámila som sa už i s dievčencami zo
         školy už vyšlými, k čomu dala príležitosti veľká udalosť: tanečná škola šťúpleho,
         pohyblivého pána Schmala, do ktorej prihlásiť sa dostala som dovolenie z domu a ktorú
         skončila som na veľkú spokojnosť mojej Tante Reli, ktorá sa presvedčila o mojom úspechu,
         keď ma na ,próbabále’ gardírovala a pochvaly učiteľa vypočula. Ona brávala ma so sebou i ku
         svojim známym, od nej znala som ich rodinné kroniky i neškodné romániky tamojších dievčat s
         maďarskými študentmi, ktorí v tie časy tiež chodievali do spišských miest učiť sa po
         nemecky. O nich Relika rozprávala s akousi láskavosťou, i rada zarecitovala maďarské
         veršíky a piesne od nich počuté — pravda, s prevrátenou výslovnosťou — i so záľubou
         rozprávala o maďarských magnátoch, čo v nejakých románoch o nich čítala. Obraz ktoréhosi
         grófa Károlyiho v magnátskom obleku, u ktorého jej brat, ktorý umrel v mladom veku, bol
         úradníkom, s pietou opatrovala. Vôbec na Spiši už vtedy javila sa hodná maďarománia, hoci v
         obecných školách ešte nebolo slychu o maďarčine. Naproti tomu slovenský živel som vo Veľkej
         vôbec nepobadala, akoby sa všetci slovenskí ľudia, ktorí sa ta dostali, hneď dobrovoľne
         boli ponemčili. Slovenského slova vari za celý ten rok okrem od slúžky dedinčanky nepočula
         som iba u Dianiškovcov v Batizovciach.
   </p>
   <p>
    Do Levoče ma Marička podľa sľubu pojala, ale v rozpomienke ostalo mi z toho veľmi málo.
         Zo zovňajšieho obrazu rovnaké poschodové, poriadne do radu stavané domy s končitými štítmi,
         všetky asi jednakej bledožltej farby. Dnu, kde sme boli, pochmúrno-skvostné vystrojenie,
         tmavý lesk na všetkom, bezchybný poriadok a nerušená tichosť. Hľadajúc viac svetla,
         vytratila som sa do záhrady, z troch strán múrom ohradenej, v ktorej chodníky boli pieskom
         vysypané, hriadky rozličnej podoby poriadne upravené — ale mne sa zdalo, že i tie kvety
         musia sa tu cítiť stiesnene ako ja. Vtedy nevedela som nič o bohatej minulosti Levoče.
   </p>
   <p>
    Školský rok sa skončil a o niekoľko dní po skúške zasa prišiel po mňa sám môj otec. Jeho
         láske nebola to priveľká námaha, hoci bol slabého zdravia. Zaradovala som sa mu, túlila som
         sa k nemu — ale spolu i nadchádzala ma ľútosť, že je koniec môjmu pobytu vo Veľkej, kde mi
         bolo dobre medzi dobrými ľuďmi. Medzi najlepších zo svojich spišských známostí pokladala
         som Dianiškovcov v Batizovciach, s ktorými však potom v živote som sa nestretla, lebo žili
         odtiahnuto od slovenského sveta.
   </p>
   <p>
    „Ich geh’ schon nach Haus’!“ oznamovala som každej kamarátke, s ktorou som sa stretla, s
         radostným úsmevom, ale i so slzou v očiach.
   </p>
   <p>
    Tete Relike sľubovala som svätosväte, že budem jej často písavať, presvedčená, že oproti
         nej iste ustúpi moja i v tomto roku dokazovaná nechuť do písania listov (z Lučenca i za mňa
         písavala domov Ema), a prosila som ju, aby len i ona mne písavala o všetkých známych, lebo
         som mala za isté, že všetkých osud do konca života bude ma zaujímať.
   </p>
   <p>
    Na spiatočnej ceste v Liptovskom Sv. Mikuláši navštívili sme Michala Miloslava Hodžu,
         nad ktorým už viselo jeho tešínske vyhnanstvo.
    <sup>
     [
     <a class="footnote" href="#ftn.d56e429" name="d56e429">
      3
     </a>
     ]
    </sup>
    Na jeho dumno-vážne oči, z ktorých hľadela na nás zastretá beznádej, nikdy
         nezabudnem. Zato z návštevy u Matúškov ostala mi jasná rozpomienka na peknú, mladuškú
         ružovú devu, Marienku Matúškovú, ktorá bola veľmi milá ku mne a dala mi na pamiatku
         všelijaké ozdobné drobnosti, s ktorými som sa doma rada pochválila.
   </p>
   <p>
    Doma našla som si maličkú sestričku, Belušku, v ružovej kabanke, dotiaľ mi ešte neznámu,
         narodenú o niekoľko týždňov po mojom odchode do Spiša. Pýtavala sa k apovi, aby ju varoval.
         Mňa i dojímalo, keď ju vinul k sebe, dávajúc jej všelijaké nežné mená, i nadchádzala ma
         tajná žiarlivosť.
   </p>
   <p>
    Na svoj minulý spišský život spočiatku stále som myslievala — a v mysli zavše i naspäť
         do neho sa žiadavala. Býva to iste v mnohých prípadoch a je i dosť vysvetliteľné, že
         rodičia, majúci dieťa stále pred očami, nezbadajú včas pomaly postupujúce fázy jeho
         duševného vývinu, a teda ani nemenia svoje obcovanie s ním, ale stále narábajú prvotným
         spôsobom karhania a napomínania. Naproti tomu cudzím, ktorým normálne nadané a výchovou
         nezanedbané dieťa dostane sa do rúk, hneď zrejmejší je stupeň jeho vývoja a skôr sú hotoví
         prajne hodnotiť jeho dobré vlohy než vychovávatelia-rodičia, ktorí prípadne mnoho
         podstúpili, kým ich výchovou v dieťati priviedli k platnosti, preto sa niekedy stáva, že
         dieťa u cudzích nájde viac ocenenia než u vlastných. Niečo podobné zakúsila som i ja po
         svojom návrate zo Spiša. Tam nehľadane dostávalo sa mi uznania právoplatného člena
         domácnosti, ktorého mienka alebo žiadosť brala sa do úvahy, i zdôverovali sa mu veci pre
         rodinu dôležité, pred cudzími však zamlčované a tak podobne, že nevdojak začala som cítiť u
         seba akúsi osobnú hodnotu, čo spolu i pobádalo ma utvrdiť ju v sebe. V tom bol
         nevypočítaný, dobrý výchovný vplyv, ktorého sa mi za môjho pobytu vo Spiši dostalo. Doma
         však tiež akosi nevdojak, bola som od mamky bez ohľadu na pokrok minulého roku postavená do
         položenia ako predtým: byť čím viac karhanou a napomínanou a mať vždy na mysli, aby som
         vyhovela jej požiadavkám. Kriticky som vtedy o tom neuvažovala, ale cítila som ponižujúci
         stupeň, na ktorom som sa doma našla, a len z lásky k domovu, najmä k otcovi, s ktorým na
         spiatočnej ceste zo Spiša zažila som mnoho povznášajúcich rozhovorov, nechcela som si ani v
         mysli priznať, že tam u cudzích cítila som sa šťastnejšie než tu doma.
   </p>
   <p>
    No nestačila som sa dlho pre to trudiť, prázdniny mi rýchlo prešli pri obnovených
         stykoch s družkami, a začiatkom septembra vystrojili ma rodičia ešte ostatný raz do školy —
         do ústavu slečny Janety Friedlovej do Lučenca, kde som mala v tom roku dovŕšiť svoju
         školskú výchovu. Šla som ta rada, clivosť a plač pre odchod z domu už stali sa mi
         prekonaným stanoviskom. Tam bola som i na byte a privykla som ľahko, keď som sa spriatelila
         s Izabelou, najmladšou sestrou slečny Friedlovej, asi tri roky staršou odo mňa, ktorú
         vychovávala. Učenia v škole bolo mi skôr primálo ako priveľa, keď mimoriadne predmety
         neboli mi povolené. Zvyšný čas strávila som čítaním kníh, ktoré mi sama slečna vyberala zo
         svojej knižnice, najprv len povesti o vílach a piadimužíkoch, ale rýchlym postupom
         dostávala som sa k záživnejšej strave: v nemeckých básnikoch, najviac v Schillerovi som sa
         kochala, najprv lyriku, potom dramatické diela a konečne i všelijaké poučné veci — iba k
         románom som sa nedostala.
   </p>
   <p>
    Zo začiatku, pravda, najviac zaujalo moju pozornosť živé štúdium: poznávanie
         spolužiačok, čo pre mňa malo vždy mnoho pôvabu. Niektorí, najmä ženy, že ich pozornosť od
         detstva býva odkazovaná na zovňajšok, i pri poznávaní ľudí najviac zaujímajú sa o ich
         zovňajšok, a tak i dievčatá o to, akej podoby sú ich družky a ako sa šatia. Veď už detské
         povesti budia v nich predstavy o krásnych, utešených princeznách a vílach. Pamätám sa, že
         pri čítaní takých povestí tiež žiadavala som si aspoň raz živo môcť vidieť takú prekrásnu
         princeznú. No že taká čudesná krása môže byť daná iba princeznám alebo vílam, pokladala som
         za niečo samo sebou sa rozumejúce, a tak nie o ňu mi išlo u družiek — a otázka šiat už
         vôbec nikdy nebola mi dôležitou — ale veľký, vždy živý záujem som mávala o povahu ľudí, s
         ktorými prichádzala som do styku, o to, aká je asi ich duševná osoba.
   </p>
   <p>
    Pozdejšie, pravda, keď z toho pozorovania iných i seba ľudskú prírodu asi známe a ničoho
         nad jej medze povznesené neočakávame, opadne záujem, ale že je človeku vrodený, je šťastie
         pre neho; otupný bol by život, ak by v človeku nebolo záujmu o človeka.
   </p>
   <p>
    U mňa hodne ho bolo i v detstve, i pozdejšie v dospelosti. Keď v prvé dni u slečny
         Friedlovej pozerala som po svojich nových družkách — sedávali sme tam nie v laviciach, lež
         okolo veľmi dlhého stola, za ktorého vyšným koncom sedávala sama ona, nepatrná, zvädnutá,
         majúc nás vždy všetky na očiach — bolo by sa mi chcelo zvedieť, čo sa v ktorej skrýva. S
         mnohými som sa bližšie spoznala, spriatelila, i zdali sa mojej detskej vnímavosti veľmi
         pozoruhodnými, jednako však časom vymizli mi z pamäti. Boli tam maďarské dievčence,
         neznajúce inej reči, učiace sa po nemecky a po francúzsky; boli tiež dcéry majetných
         remeselníkov slovenského pôvodu, ale deti už nechceli po slovensky vedieť; boli i dve
         Juhoslovanky, dcéry tam usadivších sa kupcov-Srbov, a bola i jedna Židovka. Nemkýň vari
         bolo najviac, všetko dcéry dôstojníkov tamojšej posádky — teda dosť rozličného živlu
         pospolu. Na niektoré ako-tak sa pamätám. Najväčšmi obdivovala som aristokraticky jemnú,
         peknú, na svoj vek veľmi vzdelanú Irmu, dcéru kapitána českého mena, jedináčku,
         matkou-Nemkyňou starostlivo vychovávanú. Jej protiva zas bola Marča, tiež kapitánova dcéra,
         ale maďarského mena, zanedbaná výchovou i odevom, tupá do učenia, ešte i jazyk neobratný,
         akoby mu pritesno bolo v ústach, ale slová ním vyrieknuté bývali dobrodušné, často naivne
         žartovné. Ľutúvali sme ju, bola z nezriadenej domácnosti, kde rodičia žili vo vzájomnej
         nenávisti. Nepekné, ale sympatické boli Iza, Mici a Berta, dcérky plukovného lekára,
         ktorých matka krásne hrávala na klavíri, že ľudia na ulici zastávali počúvať ju. Mať i
         dcéry boli bledej pleti, bledých vlasov i — okrem čiernookej Berty — bledých očí. Po
         štyroch takých dcérkach prišiel chlapček čiernooký, čiernovlasý, podobný peknému otcovi, a
         stal sa miláčikom celej rodiny. Z Maďariek na jednu sa pamätám, zemianku pyšného mena,
         blondínku-krásavicu, ktorá nehľadala priateľstvo, ani sa jej neponúklo. Zato Otilka, ináč
         tiež vzácna jedináčka bohatého garbiara so slovenským menom, bola i pekná, i do všetkého
         napodiv nadaná i dobrosrdečná, a teda u všetkých nás obľúbená. Rada prekladala poviedky a
         iné veci z francúzštiny do maďarčiny a dávala nám ich čítať. O niekoľko rokov veľa ju
         spomínali a obdivovali ako vzdelanú elegantnú mladú dámu, rozdávajúcu košíky pytačom,
         konečne však sa vydala, ale skoro zatým i umrela.
   </p>
   <p>
    Okrem správkyne slečny Friedlovej mali sme učiteľa iba jedného starého pána profesora z
         gymnázia, čo nás učil počtovedu a zemepis Uhorska, a učiteľa kreslenia, pána Georgiadesa,
         chudej tvári a dlhých, riedkych, od čela do tyla začesaných vlasov. Natrápil sa, chudák, s
         nami, kým nás ako-tak naučil kresliť pekné ruže s pukmi, ľalie, bazičku a iné kvety — ale v
         tom nijako nechcel mi robiť kvôli, že by ma bol učil kresliť ľudí, čoho som si veľmi
         žiadala, lebo na to vraj musela by som mať viac predbežnej prípravy. Bláhala som Izabele,
         že už mala prvé stupne prekonané, ale ona sa ďalej učiť nechcela, lebo jej učiť sa nielen
         kresleniu, no i všetkým literárnym predmetom bolo vecou najprotivnejšou. A učiť sa musela,
         keďže mala sa stať tiež učiteľkou. Najmilšie jej bolo uniknúť od svojich osobitných lekcií
         do kuchyne k našej gazdinej, okrúhlastej a pekných očí, slečne Julči, aby jej pomáhala pri
         varení a iných domácich robotách. V tom bola jej radosť, hoci vedela, že dostane sa jej od
         sestry trpkého dohovárania, keď sa s ňou trápi a sama si nedbá o svoj prospech. Vďačne by
         som si bola stala na Izabelino miesto a bolo mi otupno, že dopustené sú také konflikty
         medzi vrodenou náklonnosťou a medzi tvrdou nevyhnutnosťou v živote človeka.
   </p>
   <p>
    Keď zima prešla a jar sa ukázala, chodili sme na prechádzky do okolia mesta so slečnou
         Friedlovou, a i vtedy vždy rozprávala nám nejaké vzdelávateľné veci. V tom čase som
         čítavala Schillerove drámy, a o Panne Orleánskej a ešte viac o Márii Stuartovej mala som
         ustavičné otázky k slečne, čo ju primälo opisovať nám i samé predstavenia týchto aj iných
         drám, ako ich vo Viedni vídala. Na pamiatku týchto nenútených prednášok nazvala som jej
         čierne hodvábne šaty so širokým zamatovým lemom na dolnom okraji stuartovskými šatami, hoci
         ináč malá, neúhľadná postava i celá osoba našej správkyne naskrze nezodpovedala mojej
         skvelej predstave o Márii Stuartovej.
   </p>
   <p>
    Trochu vzrušujúcou udalosťou bol pre mňa v ten čas majáles ev. škôl, na ktorý s
         privolením rodičov išla som s priateľkou Otilkou, pod záštitou jej mamy, a to v bielych,
         nejakých ,mulových šatách, ozdobených ružovými stužkami — predtým i zatým jediných, kvôli
         tanečnej zábave krajčírkou mi ušitých. Že na tom majálese neprestajne vyvádzal ma do tanca
         istý urastený, dobre chovaný študent, mala som z toho moc prekárania od spolužiačok do
         konca môjho pobytu s nimi.
   </p>
   <p>
    A ten koniec — koniec školského roku — i prišiel čosi-kamsi. Ale ja, znajúc, že je to
         môj posledný, netešila som sa mu. U mňa až v tom roku dostavila sa veľká chuť do učenia;
         videla som, že toho je veľmi málo, čo som sa dosiaľ naučila, a toho nekonečne mnoho, čo
         mala by som sa ešte naučiť. Nepotešila ma ani so zdarom odbavená skúška, ani pekné školské
         vysvedčenie — s duševným plačom lúčila som sa so školou a s jej správkyňou, keď ma rodičia
         odvádzali domov. Slečna Firedlová zo všetkej možnosti usilovala sa presvedčiť ich, že treba
         ma dať ďalej do školy pri mojej chuti do učenia, a veľmi sa prehrešia proti mojej
         budúcnosti, ak to neurobia. Ak už nie viac, aspoň na jeden rok aby ma dali ešte, že by som
         nezaviazla v samej polovičatosti.
   </p>
   <p>
    No márne bolo všetko, pôvodný skromný plán môjho školovania sa nezmenil, keďže vtedy v
         našich kruhoch nevyžadovalo sa nijakej základnejšej všeobecnej vzdelanosti od žien, a o
         odbornom ich vzdelávaní pre určité povolania — okrem zriedkavých prípadov učiteľstva — ešte
         vôbec nebolo počuť. Musela som sa teda odtrhnúť od svojich školských radostí, ktoré v
         poslednom roku hlavne ma oživovali, a s hodne skľúčenou mysľou, vžívať sa do úlohy domácej
         dcéry a pomocnice pri všetkých robotách, ktorých u nás najmä v lete bývalo mnoho od svitu
         do pozdného večera, keďže moji rodičia okrem cirkevných, za pomoci cirkevníkov obrábaných
         zemí mali vtedy už i svoj súkromný, mamke patriaci pozemkový majetok, ktorý zakúpil jej
         otec, starý apa Bauer, a rozdelil obom svojim na Ľuboreči vydatým dcéram, tete
         Goldpergerovej a mamke.
   </p>
   <p>
    Tak som svoju poslednú, mne veľmi milú učiteľku, ktorá ak i nebola vynikajúcou
         vychovávateľkou, bola vždy dobroprajná k svojim žiačkam, videla som už iba vtedy, keď sme
         ju v tie prázdniny na niekoľko dní doviezli k nám, aufs Land. A ani to nebolo mi na radosť,
         pretože nemohla som jej poskytnúť taký príjemný pobyt u nás, ako by sa bolo žiadalo a ako
         som si ho vopred predstavovala. Keďže s hosťom pribudlo, ako to býva, i roboty v dome,
         mamka žiadala i odo mňa väčšiu výkonnosť, nemohla som sa teda ani dôverným rozhovorom, ani
         prechádzkami do okolia venovať slečne Friedlovej, ako by to i ju i mňa bolo tešilo. Ak som
         odbehla k nej do záhrady, kde ju apa povodil a zabával, nakoľko mu čas stačil, alebo i sama
         tam sedela s knižkou v ruke, a čochvíľa zaznelo mamkino prísne volanie na mňa, so slzami v
         očiach odchádzala som od nej, sprevádzaná jej súcitným pohľadom, a trápilo ma tiesnivé
         vedomie, že ona sa musí u nás zle cítiť. Keď potom odchádzala, vyprevádzala som ju s
         plačom; bol mi žiaľ i za posledným šťastným rokom u nej, i za všetkou jej láskavosťou ku
         mne, na akú viac nemala som úfnosti, a uvedomila som si celú svoju oddanosť k nej, ktorú
         však skutkami jej dokázať nikdy viac sa mi neudalo. Iba čo som jej niekoľko ráz napísala
         nejaký lístok vďaky, ako ,Ihre ewig dankbare Schülerin’, na ktorý mi i ona odpovedala
         listom.
   </p>
   <p>
    O rok po mojom odchode z jej školy odsťahovala sa z Lučenca, kde zúžilo sa jej
         pôsobisko, lebo ,Eliz kisasszony’, majúca tam podobnú súkromnú školu, vydala sa za istého
         vychváleného učiteľa a spolu s ním s veľkou reklamou založila nový vychovávateľský ústav
         pre dievčatá, v ktorom vyučovacou rečou mala byť maďarčina.
   </p>
   <p>
    Slečna Friedlová aj Izabela i potom niekedy ozvali sa mi listom, Izabela raz ma i
         navštívila, keď som už viac rokov bola vydatá. Žili skromne, ale dosť spokojne vo Viedni,
         kde mali i viac rodiny. Vždy s vďakou sa rozpomínam na túto svoju učiteľku, hoci bola
         príslušníčkou národa nám nepriateľského — a bola vždy i ,kaisertreu’. Keď si pomyslím na
         moju vrelú oddanosť k nej, stáva sa mi celkom pochopiteľným, že deti oveľa úprimnejšie
         cítiace, než životným vplyvom poučení dospelí, tak ľahko podliehajú i odnárodňujúcemu
         vplyvu svojich učiteľov, ktorí si ich láskavosťou získali. Pri mne toto nebezpečenstvo sa
         neuplatnilo preto, že prvotné domáce dojmy, najmä otcov vplyv, trvali vo mne ako silný
         základ, ktorý pozdejšie, pomerne krátko trvajúce protivné vplyvy nemohli odvrátiť.
   </p>
   <p>
   </p>
   <p>
    To leto, keď som sa zo svojej poslednej školy vrátila domov, stalo sa ostrým rozhraním v
         mojom živote, lebo vtedy nielenže som prestala byť žiačkou, ale i svoje v tom veku ešte
         neprekonané detstvo musela som akoby odhodiť od seba a postúpila som za slečnu, hoci mi
         bolo minulo ešte len dvanásť rokov. Už som bola vychovaná, nárok a právo a nejakú
         nedospelým poskytovanú zhovievavosť som stratila, mamka žiadala odo mňa i poznanie i
         plnenie povinností dospelej, najmä žiadala ustavičnú fyzickú robotu v dome, v záhrade a
         podľa potreby i na poli — a nakoľko by tá nechala voľný čas, mal sa vynaložiť na ručné
         práce, ktoré znamenajú oddych, a nie robotu. Čítať vraj v nedeľu. Ale v nedeľu ráno prešlo
         tak ako každý deň, s riadením izieb a pomáhaním v kuchyni; predpoludním treba bolo ísť do
         kostola a popoludní riadne bývali schôdzky nás štyroch spriatelených rodín (Goldperger,
         Goldberger, škola, fara), ako po poriadku každú nedeľu u inej, a trvali najmenej do
         desiatej večer. Nuž kedyže čítať? A čítať mi bolo takou žiadostivou potrebou, ako hladnému
         jesť a smädnému piť. A keď mi mamka práve toho nedožičila, majúc to (iste preto, že sa v
         takej priveľkej miere u mňa javilo) za priamo škodlivé pre mňa, že ma odvádza od pravých
         povinností a dovádza k záhaľke i priveľkým nárokom, cítila som sa nevýslovne nešťastná, ani
         otrok v ustavičnej nútenej robote. K tomu tiež na nešťastie do robôt, do ktorých som bola
         nútená, nemala som nielen chuti, ale ani potrebnej zručnosti, akú pozorovala som u svojich
         družiek a im pre ňu som bláhala. Zo začiatku som mnoho vecí naopak bez zmyslu porobila, i
         škodu spraviť sa mi zavše pridalo, čím som si pritiahla mnoho hnevu a karhania od mamky, i
         trudievala som sa celé dni a preplakala mnoho bezútešných hodín, kde ma nik nevidel. Celý
         život zdal sa mi náramne otupný, ak nemal mi nič iné poskytnúť, ako to, čo mi je tu doma
         súdené.
   </p>
   <p>
    Mamka okrem hlavnej pohnútky, aby sa čím viac roboty vykonalo domácou, neplatenou silou,
         zaiste i preto nútila ma stále do nej, aby ma priučila povinnostiam, ktoré v živote čakajú
         na mňa, a keď, ešte necvičená, nebola som schopná vyhovieť jej priveľkým, často i
         nesprávnym požiadavkám, pokladala to za schválnu neposlušnosť, neochotu, lenivosť; samé zlé
         pohnútky mi podkladala, hoci ju otec podľa pravdy presviedčal, že chyby stávajú sa z
         neskúsenosti a z nedorozumenia, nie zo zlovoľnosti, ktorej u mňa dosiaľ nik nenašiel. Len
         trochu trpezlivosti musí mať so mnou, kým sa všetkému naučím, čo sa odo mňa vyžaduje.
         Nežalovala som sa mu ani v najpríkrejších prípadoch, aby som mu ešte viac trápenia
         nenarobila, lebo som videla, že mamku nič tak nerozčuľovalo, ako keď ma zastával a jej hoci
         najšetrnejším spôsobom niečo za vinu dával, no videl i bez toho, ako sa veci majú. Tak naše
         domáce pomery, dotiaľ vždy dosť uspokojivé, vtedy stávali sa hodne nešťastnými a trpeli sme
         pritom všetci traja — ja nielen za seba, ale i za otca, ktorého láskavému srdcu táto
         nevraživosť bola veľkou ranou. No časom, ako vo všetkom, i v tejto veci dorozumela som sa s
         ním po jeho múdrom spôsobe; naučila som sa uznať, že chyby sú i u mňa, nielen u mamky, teda
         i na mne je prispieť k zlepšeniu pomeru, nielen na nej, ktorá, hoci zdanlivo ona vyvoláva
         nezhody, i sama trpí pod nimi a musí byť v nej niečo, s čím sama nevie si rady, mám jej
         teda aspoň zhovievavosťou prispieť na pomoc. Lebo ak z tejto pre mňa iste ťažkej skúšky
         ničomu inému sa nenaučím ako ľutovať seba a jeho, nikdy nedosiahnem pravej mravnej sily a
         nenadobudnem prevahy nad ťažkosťami, ktoré život donáša. Po takýchto uvažovaniach občasná
         príkrosť jej zaobchádzania so mnou ani polovicu ma tak nebolela ako dotiaľ, a pomer medzi
         nami, zdanlivo nezmenený, časom sa vnútri značne uvoľnil.
   </p>
   <p>
    Ale i bez toho chmáry nebývali vždy zaľahnuté na našej domácnosti, bývali i dni slnečné,
         lebo mamka, keď ju netrápila jej zlá vôľa, bývala i veselá a vtipná, a vtedy sa v dome
         všetko lepšie darilo. Keď prišli hostia, bola milá, a hostia prichádzali dosť často. Práve
         v to leto, keď som sa zo svojej poslednej školy vrátila domov, bývali na Ľuboreči dlhší čas
         niekoľkí katastrálni inžinieri, akí vtedy vari po celej krajine vymeriavali plochy zeme,
         hory-doly, nuž i tí boli vovedení do nášho kruhu a bývali v ňom príjemnými, vítanými
         hosťami. Ale nad toto všetko potešil moju vtedy skľúčenú myseľ môjho apov sľub, že na
         zhromaždenie Matice slovenskej, ktoré malo byť vtedy v Martine, vezme so sebou i nás dve,
         sesternicu Emu Goldpergerovú a mňa. I mamka odhodlala sa ísť.
   </p>
   <p>
   </p>
   <p>
    On podľa svojho zo Štúrovej apoštolskej školy vyneseného poslania budil lásku k národu
         schválne i neschválne u všetkých, s ktorými sa stýkal, alebo aspoň miernil nepriateľstvo u
         tých, ktorí neboli už na získanie, a tak i my, deti, nielen jeho vlastné, no i
         goldpergerovské, boli sme k nemu v tejto veci priťahované ako k hrejúcemu svetlu. Najmä
         bystrého a vznetlivého ducha Ema Goldpergerová ľnula k nemu s oddaným porozumením, nemala
         milšej veci ako dostať sa s ním do rozhovoru, či už veselo žartujúc a či vážne sa
         oduševňujúc za nejakú ušľachtilú vec — a jeho slová nevymizli z jej pamäti, vyťahovala si
         ich z nej do konca života, s láskou si ho pripomínajúc a vždy doznávajúc, že od nikoho na
         svete neprijala toľko dobroprajnej láskavosti, vôbec všetkého duševného dobrodenia ako od
         neho. A takto požehnane účinkoval on svojou beznáročnou, vždy živou dobrotou nie iba na ňu,
         no i na mnohých zatvrdlivejších.
   </p>
   <p>
    Nuž i v tomto prípade v jeho dobrých očiach zračilo sa číre potešenie, keď videl našu
         veľkú radosť nad tým, že nás vezme so sebou na zhromaždenie do Martina, aby sme tam videli
         čisto slovenskú spoločnosť, náš slovenský svet, a utvrdili sa vo svojskom duchu, čoho sa
         nám v Novohrade dostať nemohlo. Šaty, táto ženským účastníčkam v podobnom prípade
         najdôležitejšia otázka, nám ani našim mamkám nenarobili veľkej starosti; nebodaj boli len
         nejaké už upotrebené, letné, lebo veď my dve neboli sme ešte hodnovernými, povšimnutia
         hodnými členmi spoločnosti; nemali sme nároky, aby sa nám niekto prizrel, len my sme sa
         chceli všetkému poprizerať.
   </p>
   <p>
    Už sama vari dvojdňová cesta do Martina bola nám v peknom letnom čase skvostným
         pôžitkom; nevychádzali sme z uveličenia nad krásami kraja, kade sme sa viezli, i náš kočiš,
         ľuborečský gazda, najmä v kraji okolo Kremnice, každú chvíľu dával tomu výraz: „Toto je
         rozdiv — rozdiv! Nikdá som ja to ešte nevideu — nikdá!“ keď sa díval na tie čudesné
         hory-doly, o akých dotiaľ mal predstavu hádam iba z povestí, a keď sa nám ukázal v tej
         živej zeleni starý, šedivý Sachsenstein, ktorý Ema (podľa toho, pravda, obrodilá Nemka) s
         hrdosťou reklamovala pre goldpergerovský rod, bol náš báťa-kočiš od úžasu celý preč, ako to
         ľudia len mohli tam vystaviť, a načúval s nesmiernym záujmom, keď mu apa porozprával kus
         histórie, ako asi postavali u nás starodávne pevné hrady.
   </p>
   <p>
    Mamka s Emou vtipkovali o závod, my tri sme zo smiechu nevychádzali, celá nálada bola
         šťastlivá. A čím viac sme sa blížili k Martinu, tým viac všelijakých povozov, panských i
         prostých, k nemu namierených, našlo sa na ceste, hrkotajúc pred nami i za nami — a Martin
         musel to potom všetko ubytovať. I my našli sme ubytovanie v skromnej meštianskej
         domácnosti, kde nám domáci prepustili svoju izbu a sami utiahli sa iste niekde do komory.
   </p>
   <p>
    Na priebeh, na jednotlivé momenty zhromaždenia a k nemu pridávaných spoločenských
         pôžitkov nemôžem sa už rozpomenúť, ale že na nás, dve mladé duše, dojem z nich bol silný a
         trvalý, to viem, s Emou sme si ho za dlhé roky pripomínavali. Bolo nám to akési objavenie
         nového sveta, kde v ľuďoch žije sama bratská a sesterská láska a hotoví sú i na obete, i do
         boja, i na smrť za spoločnú národnú vec. V rečníkoch na zhromaždení videli sme samých
         slovenských hrdinov a slovenské divadlo bolo pre nás niečo čarodejné. Čo nám predtým apa
         rozprával o prvých matičných zhromaždeniach, z ktorých prichádzaval domov v radostnom
         uveličení, toho podobu videli sme teraz na vlastné oči.
   </p>
   <p>
    Z vytrženia spamätali sme sa až na spiatočnej ceste, ktorá ináč bola tiež družná a
         veselá, kým mnoho vozíkov hrkotalo radom za sebou po ceste opačným smerom ako pred dvoma
         dňami a v nich sediaci pokrikovali na seba sem i ta, až kým sme v hostinci kdesi Pod
         obrázkom všetci nezosadli nakŕmiť seba i koníky. Tam ešte len nastalo živé besedovnie medzi
         starými známymi, ktorí sa tu zišli.
   </p>
   <p>
    Doma v každodennej próze ešte dlho preberali a obnovovali sme si rozpomienky na radostné
         dni a kochali sme sa v nich, nedbajúc na posmešky mojich dvoch strýčnych bratov, Janka a
         Mila, ktorí po strýcovej smrti zväčša u nás trávievali prázdniny a boli už maďarskými
         školami hodne zmaďarčení.
   </p>
   <p>
    Zdá sa mi, že i príkru robotu zbierania, triedenia, ukladania ovocia, viazania jabĺk do
         viazaníc, varenia lekváru, spratúvania kukurice z poľa atď., pričom všade musela som byť,
         ľahšie som prekonala pri milých rozpomienkach na zhromaždenie — a pri nich už vtedy
         utkvievalo mi v duši akési akoby predvídanie, že keď budem dospelá, i ja tak sa budem
         musieť radiť a starať o veci národné, ako radili a starali sa o ne všetci naši dobrí ľudia
         na tom zhromaždení, a tá predstava i v nasledujúcich rokoch niekedy znenazdania sa mi
         dostavila ako nejaká hlásiaca sa povinnosť, alebo ako nejaký ešte hmlistý pokyn osudu.
   </p>
   <p>
    V mesačné jesenné večery chodili sme spriatelené rodiny pomáhať si navzájom lúštiť
         kukuricu, to jest ošupovať, zo šúp zvliekať veľkú hromadu na dvor navozených vylámaných
         kukuričných šúľkov a zväzovať ich ponechanými listmi po dva spolu, aby sa pre lepšie
         vysušenie mohli povešať na žrde na povalu. Ak bolo kukurice mnoho, povolali sa i susedy a
         známe dievčence na pomoc, a zo dvaja mládenci zas vynášali na pleci a ruke dovysoka
         naložené olúštené a pozväzované šúľky na povalu. V kuchyni medzitým varili sa na sporáku vo
         veľkých hrncoch šúľky mladej kukurice, ktoré sa hneď pri vylamovaní osebe hádzali, nakoľko
         sa ešte našli medzi dozretými. To malo byť na počastovanie celej okolo kukurice pomáhajúcej
         spoločnosti, a možno sa k tomu pridal ešte i nejaký koláč. Pri takom lúštení kukurice v
         poetickom svetle mesiaca príjemne sa beseduje — ak tomu temperovaný spev dievčeniec, i keď
         je neškolený, najmä ak sa počúva z istej vzdialenosti, účinkuje zvlášť lahodne. U
         Goldbergerovcov mávali sme ešte zvýšenejší pôžitok, ak sa nám podarilo uprosiť domácu
         néniku, aby nám zaspievala svoje vyberané maďarské piesne, ktoré spievala príjemným, mäkkým
         hlasom. Ak ona s úsmevom prikývla, vtedy jej muž už poberal sa do izby vziať si z klinca
         svoju z mladých čias opatrovanú gitaru, prevesil si ju na belasej stužke uviazanú cez šiju,
         sadol si v primeranej dištancii k svojej žene a melodickým brnkaním sprevádzal jej spev. My
         sme mali pritom dvojaký pôžitok: i dať sa unášať mäkkému, k srdcu idúcemu spevu o hrdinovi
         padlom vo vojne, ktorého už mŕtveho vyhľadala tam jeho žena a spieva o tom svoju žalobnú
         pieseň, i dívať sa na tento už nie celkom mladý, vencom detí okrúžený manželský pár,
         pohrúžený do svojej harmonickej, umeleckej produkcie. I to lahodilo srdcu.
   </p>
   <p>
    Nuž takto si vedia dedinčania oživiť svoju dedinskú jednotvárnosť a cítia sa pritom i
         dosť spokojní.
   </p>
   <p>
    Ani v dlhé zimné večery neponosovali sme sa na dlhú chvíľu. V nedeľu zišli sme sa tak či
         tak, každý raz v inom dome — na každý jeden teda asi raz za mesiac pripadol taký ,žúr’ — a
         že sme sa schádzavali, okrem detí, celé rodiny, mužskí i ženské, býval rozhovor všeobecný,
         pri ktorom mužskí neupadúvali do neslušného spôsobu besedovania a ženské nie do
         jednostrannosti najužších ženských tém. Najlepšie sa rozprúdilo pri večeri a po nej, keď sa
         i témy vyčerpali, rozdelila sa spoločnosť, páni s fľašou vína utiahli sa k osobitnému
         stolíku ku nejakej hre v karty, zhľadúvajúc po vreckách grajciare, a potom už podchvíľou
         zaznieval od ich stolíka veselý smiech. Dievčatá, keď domácim družkám pomohli spratať zo
         stola, zasadli si spolu k nižnému jeho koncu a dali sa do svojho osobitného, horlivého
         rozhovoru, a aj panie za vrchstolom využili príležitosť pohovoriť si o veciach, v ktorých
         si samé najlepšie porozumeli, a týmto spôsobom trvalo nenútené priateľstvo medzi všetkými
         členmi krúžku. Schôdzka sa nezmeškala bez neodbytnej príčiny. Ani zlý čas neprekážal. Vtedy
         dalo sa zapriahnuť do vozíka, v zime do sánok, a odviezli sme sa do určitého domu, poriadok
         sa zachoval. Najpozdejšie dochádzaval môj apa, lebo sa rád pozhováral s ľuďmi, ktorí ho na
         ceste pristavili, i najskôr odchádzal, aby si včas mohol ľahnúť do postele.
   </p>
   <p>
    My ženské i okrem nedele zišli sme sa niekedy večer na posiedky s nejakou ručnou prácou.
         Ak sme zostali doma, plietli sme, podľa starého zvyku pančuchy, keďže si ich vtedy každé
         dievča vlastnoručne muselo napliesť do výbavy (okrem bežne potrebných) niekoľko tuctov. Mne
         sa to páčilo najviac preto, že pri pletení bolo dovolené i čítať. Oči, hlava čítali, ruky
         plietli. Len keby ruky neboli tak často odvádzali hlavu od čítania pri tých všelijakých
         ,furmičkách’, ,ranftlíkoch’, pätách a ukončievaniach pančúch!
   </p>
   <p>
    Okrem týchto domáckych spoločenských schôdzok, pravda, mali sme všetci i svoje do
         širšieho okolia zasahujúce spoločenské styky. My najčastejšie sme sa schádzali so
         slovenskými farárskymi rodinami, s nimi cítili sme sa po svojsky. Ja už ako malé dievča
         pridávala som sa do spoločnosti pánov farárov; držiac sa pri apovi, počúvala som ich
         rozhovory a rozmýšľala o nich, alebo, ak boli v humoristickom prúde, smiala som sa s nimi.
         I pozdejšie, keď som už bola dorastajúcou slečnou, nejeden raz opustila som spoločnosť
         mladých a išla som si sadnúť do blízkosti vážnych pánov, najmä ak boli zabratí do nejakej
         diskusie, kde mohla som nájsť viac duševného pôžitku.
   </p>
   <p>
    Ale bývali spoločenské schôdzky i väčšieho slohu. Keď napríklad v niektorej fare
         vydávali dcéru, bývala to pomerne skvelá zábava pre celý široký kruh priateľov; i deň
         svojho mena slávievali niektorí páni farári hojnou hostinou, k čomu riadne dostavila sa i
         cigánska banda z najbližšieho mesta — a strhla sa animovaná zábava, o ktorej šiel chýr po
         celom vidieku. Dobehol na ňu každý, kto bol domácim akou-takou prípletou, a že priateľstvo
         a príbuzenstvo bolo nasnované krížom-krážom medzi slovensko-panslávskym a
         maďarónsko-maďarským táborom, boli na týchto zábavách zastúpené oba elementy, ale pri
         takejto príležitosti nikdy sa nezrazili. Konverzačná reč u starších bola prevažne
         slovenská, u mládeže však výlučne maďarská, lebo to všetko boli už deti maďarských škôl, a
         k tomu bývalo na tých zábavách i mnoho mladých úradníkov, juristov, pisárov a tak podobne z
         Ďarmôt alebo z Lučenca, teda zo zmaďarčeného sveta, ktorí sa dušili, že jednu takúto
         dedinskú zábavu nedajú za desať mestských bálov. Bývali vítaní ako oživujúci element, ich
         prispením bývali zábavy vydarené i všetky dievčatá zabezpečené, že nebudú ,petržlen
         predávať’.
   </p>
   <p>
    Na tieto zábavy sme i my chodievali a tiež dobre sa tam cítievali. Lebo treba priznať,
         že táto maďarónska spoločnosť bola v priateľskom obcovaní príjemná, nenútene dobrodušná,
         vypestovala u seba vo svojom uprednostnenom postavení istú bezpečnú prostorekosť,
         otvorenosť povahy, aká sa darí iba u ľudí, ktorí necítia nad sebou nepriateľskú moc a sú
         uverení, že sa im všetko musí podariť. Nie div, že tomuto jej čaru podľahli mnohí u nás a
         utonuli v nej. Nás sa však to čaro nechytilo preto, že sme videli pod ním úplnú odcudzenosť
         od svojeti a spolu i od pravdy, ktorú sme milovali a jej prvé miesto prisudzovali. Tak nám
         nepriateľ nemohol uškodiť, hoci sme žili v blízkych stykoch s ním, len sme práve z tej
         blízkosti pre jeho pekné oči vtedy nespoznali ešte celú jeho nebezpečnosť.
   </p>
   <p>
    Ináč sme na maďarské zábavy, okrem týchto rodinno-priateľských, nechodievali. Ale zato
         chodili sme po viac rokov na revúcke gymnaziálne majálesy, a raz išli sme i na revúcky
         tanečný ples, ktorý, neviem už, akým činom, zriadil sa bol v Tisovci — pravdepodobne
         pričinením Daxnerovcov. S revúckym gymnáziom stáli sme v blízkych stykoch nielen ako
         národovci, ale i tým, že jeho žiakmi boli i niekoľkí nám blízki novohradskí mladí Slováci
         (Bodickovci, Laciakovci), a tí k nám privádzali na sviatky aj inokrajových svojich druhov,
         ktorí u môjho mládež milujúceho otca zakusovali mnoho láskavosti a povzbudzovania k dobrému
         a cítili sa u nás ako v rodičovskom dome.
   </p>
   <p>
    A tie cesty na revúcke majálesy už samy v sebe bývali nám najväčšou regráciou. Viezli
         sme sa z Novohradu riadne na viacerých vozíkoch; už v tom bolo niečo sviatočne radostné. My
         dve s Emou, rozumie sa, vždy spolu na ich vozíku s peknými koňmi a vždy dobrej vôle, že sme
         boli z domácej uzdy pustené. A ešte keď sa nám podarilo veci tak nastrojiť, že si i môj apa
         k nám sadol, vtedy sme obidve boli prešťastné. On nesťahoval našu veselosť, ale ešte dával
         k nej podnety, lebo i on sám rád býval veselým, i vedel rozveseliť prípadne celú
         spoločnosť, v príhodný čas rozjasňujúc náladu okolo seba. A my dve s Emou sme na to vždy
         pohotovo reagovali. Keď sme sa raz s ním viezli do Revúcej, hneď na začiatku cesty, ako náš
         kočiš, pyšný na svoje kone, chcel sa predbehávať s vozíkom strehovského báťu Sontaga, tiež
         do Revúcej vystrojeného, apa nám vyrozprával svoj podobný prípad pre výstrahu a poučenie,
         že netreba sa predbehávať.
   </p>
   <p>
    Stalo sa to bolo, keď ho náš známy dedinský gazda, báťa Ondriš, viezol na svojich koňoch
         na trh do Lučenca, že kdesi okolo Haliče dohonili akýsi plachtou krytý jarmočný voz, na
         ktorom sedel hodný chlap v slamenom klobúku, iste majiteľ voza i koni, ktorého voľný oblek,
         dlhé plátenky i dlhá na ne padajúca košeľa, poukazoval, že nepatrí do nášho kraja. Báťu
         Ondriša mrzí jeho pomalé tempo, vybočí teda z čiary a popchne kone, chcejúc ho predbehnúť.
         Ten však razom tiež pošibe svoje a jeho voz, podhadzujúc sa na skalkách, s rachotom bral sa
         napred, nechcel byť horším, čo zas báťu Ondriša primälo citeľnejšie pošibať svoje kone.
   </p>
   <p>
    „Ondriško, nešibte ich, máme miesta i vedľa seba, nemusíme sa predbehávať,“ napomína
         apa.
   </p>
   <p>
    „Ej, dvojctihodná milosť, ved sa hádam nedáme zahanbiti! To ľem ťentoka odsebnej má taký
         mrcha kalakter,“ odvráva báťa a tým horlivejšie šibe toho odsebného, čo má ten ,mrcha
         kalakter’, i podarí sa mu predbehnúť jarmočný voz a nezdrží sa, keď ho za sebou necháva,
         podudrať si s opovržlivým pohľadom na plátenkára:
   </p>
   <p>
    „Ešte kobe to voľagdo — ale takýto ľochman!“
   </p>
   <p>
    Ten počul nadávku, zasršal zlostne očami i natiahol krk a „Ty si ľochman!“ hodil mu ju
         naspäť ohromujúcim hlasom.
   </p>
   <p>
    Báťovi udrela krv do tvári, chcel niečo pádneho povedať, ale apa mu to prekazil:
   </p>
   <p>
    „Dajte pokoj, Ondriško, niekto musí byť múdrejší.“
   </p>
   <p>
    No i tu sa dokázalo, že pokojamilovnosťou nie každý dá sa odzbrojiť, lebo od plachtového
         voza hneď zas doletelo: „Ľochman si aj s otcom!“ a apa mal ešte krušnejšiu robotu utíšiť
         báťu Ondriša, päsťou vyhrážajúceho sa nadávajúcemu a bol rád, keď ten zastal a zišiel z
         voza niečo na ňom napraviť, že hádke tým už je koniec. Ale veru i to ho sklamalo.
   </p>
   <p>
    „Aj s pánom si ľochman, ešte aj starý otec ti bol ľochman!“ dorazilo im k sluchu s
         neoslabenou silou, a keď sa obzreli, videli plátenkára rozhadzovať rukami a uhýbať sa, aby
         uľavil zlosti, ešte vždy v ňom zúriacej, pričom sa mu i plátenky i košeľa nadúvali vo
         vetre.
   </p>
   <p>
    Báťa Ondriš bol zhrozený.
   </p>
   <p>
    „Ale, prosím ponížene, dvojctihodná milosť, či totoka ľem tak naháme?! Veď ťem aj ich
         znešenú osobu…“
   </p>
   <p>
    „Ondriško môj, vy ste začali, on vám len vracal s úrokmi a pritom som i ja niečo utŕžil.
         A keby sme ho zažalovali, mne sa tak vidí, že ,ľochman’ nepatrí pod kriminál, darmo by sme
         sa s ním naťahovali.“
   </p>
   <p>
    Nuž urazený ľochman (táto nadávka platila hlavne jeho ,neogabanému’ obleku, ktorý báťovi
         Ondrišovi nijako sa nepáčil) s uspokojením, ba s triumfom mohol zaostať za nimi, keď až vo
         tri vrhy on podržal posledné závažné slovo.
   </p>
   <p>
    A nám toto apovo dobrodružstvo, najmä ako nám ho svojím humoristickým spôsobom a s
         príslušnými gestami rozprával, postačovalo na pol dňa smiechu, keď sme si ho opätovne
         pripomínali. A nadávku ,ľochman’ sme odvtedy prijali do svojho slovníka — pravda, nie do
         toho salónneho, aký sme si v tie časy my dve s Emou usilovne tvorili pre výrazy, ktoré nám
         v slovenčine akosi chýbali.
   </p>
   <p>
    Milé, radostné nám bývali tie cesty na revúcke majálesy — milé bez vypočítavosti, lebo
         tam ani ženby-vydaje ešte nemohli sa navliekať, ani prepychu v šatách nemohli sme si
         hovieť, vôbec ničomu tomu, čo obyčajne býva pohnútkou navštevovať spoločnosť; bývala v tom
         iba temer detinská radosť, že po svojsky, pri tanci a slovenskom speve (vždy donášali sme
         si odtiaľ u nás neznáme piesne) okrejeme medzi svojimi, lebo revúcki profesori aj ich žiaci
         v takom duchu zriaďovali tieto svoje majálesy, že cítievali sme sa tam všetci jednou
         rodinou.
   </p>
   <p>
   </p>
   <p>
    Dva razy za môjho dievčenského života dostalo sa mi odísť z rodičovského domu na dlhšiu
         návštevu, po oba razy k ujcovi Maximu, ktorý už v mojich detských rozpomienkach má svoje
         významné miesto. Po prvý raz bola som u neho roku 1869, keď bol farárom v Púchove a mal za
         ženu Ľudmilu Hodžovú. Pobudla som tam dva mesiace, a zdá sa mi, že za ten čas som u týchto
         dvoch ľudí duševne mnoho získala. Ľudmila Hodžová-Hudcová, dcéra Michala Miloslava Hodžu,
         bola jedna z najušľachtilejších slovenských žien, duchom i srdcom vzdelaná, a veľká
         národovkyňa. Jej vplyv na mňa, vtedy mladistvo vnímavú, bol blahodarný. Hoci vo veku bol
         medzi nami hodný rozdiel, bolo to vážne priateľstvo, ktoré sme za ten čas uzavreli. Mnoho
         premýšľať nútil ma vnútorný, duševný pomer týchto manželov. Oba boli veľmi nadaní, ona po
         svojom otcovi hlboká idealistka pevného rázu, hotová trpieť za svoje presvedčenie; on,
         skúsenosťou i zo škôl i v živote poučený, že vždy prehral, keď za národné veci priamo a do
         krajnosti sa zasadzoval, bol by chcel vynájsť nejakú šťastnejšiu taktiku pre vydobýjanie
         národných práv, s ktorou zas ona nemohla súhlasiť. Že mu žena v tom — a iste v mnohých
         veciach i okrem toho — neporozumela, alebo hoci porozumejúc, s ním nesúhlasila, robilo ho
         nespokojným a dráždivým. Mal v sebe čosi z neporozumeného génia, ktorý nevládze vyviesť na
         svetlo svoje dielo, pasuje sa s ním bez úspechu, až konečne ostane mu zo všetkého iba
         rozháranosť.
   </p>
   <p>
    Prvé ich dieťa, krásny malý Vladko, malo už vyše roka, keď som bola u nich. Obaja ho
         náramne radi videli.
   </p>
   <p>
    O nej, keď som k nim išla (vzali si ma so sebou, keď boli v Lučenci navštíviť starú
         mamku a potom i nás na Ľuboreči), mala som mienku, iste z úsudkov v rodine nadobudnutú, že
         je síce veľmi vzdelaná a ušľachtilá, ale vychovaná len za dámu do jemnej mestskej
         domácnosti, a teda nesúca znášať všelijaké nepríjemné starosti i namáhavé roboty, akých
         vyžaduje chudobná domácnosť farárska a tak podobne, preto som si úprimne zaumieňovala, že
         ja, vo všetkej domácej robote i proti svojej vôli pocvičená, budem i jej výdatne pomáhať,
         budem robievať ako doma, aby som bola užitočnou. Ale keď som potom tam bola, dialo sa to
         inak. Jej domácnosť viedla sa svojím pekným poriadkom i bez môjho prispenia a ja som pritom
         ešte získala, lebo od Ľudmilky naučila som sa niektorým novým veciam, praktickým spôsobom
         čistenia a tak podobne, veď je to neobyčajné, že v inej domácnosti lepšie si všímame všetky
         poriadky, viac zvláštností im pripisujeme než vo svojej vlastnej.
   </p>
   <p>
    Rodičia mi dovolili zostať v Púchove do zhromaždenia Matice slovenskej, ktoré i toho
         roku sa strojilo v Turčianskom Sv. Martine a na ktoré mali ísť i moji Hudcovci z Púchova. Z
         Martina domov mala som sa dopraviť so známymi Novohradčanmi.
   </p>
   <p>
    V určený deň začiatkom augusta 1869 vybrali sme sa z Púchova do Martina, ujec Maxi,
         Ľudmilka a ja, zanechajúc malého Mirka (Vladimírka) do opatery istej mladej Ľudmilkinej
         priateľke, a že ja som sa nemala sem navrátiť, Ľudmilka už tam v Púchove tak dojímavo sa
         lúčila so mnou, že ma to veľmi preniklo — bolo i dosť sĺz — a ujec, hoci tiež dojatý,
         pokúsil sa vysmievať nás trochu, že sa tak lúčime, akoby sme sa už nikdy viac nemali
         vidieť.
   </p>
   <p>
    A ono potom i tak bolo, že sme sa nikdy viac nevideli.
   </p>
   <p>
    No vtedy okriali sme cestou krásnym Považím i porozprávali sme si všetko, čo sme mali na
         srdci. V Martine potom ruch hostí, schádzajúcich sa zo všetkých strán Slovenska, zaujal nám
         pozornosť i tvoril tú neopísateľne povznesenú blaženú náladu vzájomnej lásky a ušľachtilých
         spoločných túžob, akú v úprimných slovenských dušiach vyvolávali matičné zhromaždenia v
         prostom, nebohatom, a jednako tak obdivuhodne pohostinnom Martine. Len nádejí do budúcnosti
         bolo čo rok menej na tých zhromaždeniach, a práve vtedajšie bolo až smútkom zastreté pre
         smrť biskupa Moysesa.
   </p>
   <p>
    My sme mali šťastie podľa príbuzenstva Ľudmilky Hodžovej s pani Mudroňovou byť
         očakávanými a potom i srdečne uvítanými hosťami práve v mudroňovskom dome, vtedy ešte
         starom, nízkom, ale milom a útulnom oproti Matici, Mudroňovské deti už boli odpratané k
         starej mamičke do Kašov, aby nám, hosťom, nezavadzali, a statná, vľúdna domáca pani mala
         plno roboty pre nás od rána do večera, najmä že chodili tam na návštevu temer všetci
         známejší či jednotlivci, či celé rodiny, že nepohnúc sa z domu, mohli sme sa oboznámiť
         čajsi s celou vtedy do Martina priputovavšou slovenskou spoločnosťou. Z oblokov od Mudroňov
         mohli sme pozorovať, ako sa prichádzajúci vlnili pred Maticou, vchádzajúc dnu i vychádzajúc
         von spod brány, často vyprevádzaní Viliamom Pauliny-Tóthom, ktorého rutinovane nenútené
         pohyby a posunky upútali moju pozornosť. Obdivovala som ho v mysli, že bol taký rezký pod
         váhou týchto dní, z ktorej iste najväčšia časť pripadala na neho, ako na podpredsedu, v
         podobe všelijakých slávnostných prívetov, odviet a tak podobne, keďže stolec predsedu bol
         prázdny pod čiernym závojom.
   </p>
   <p>
    Hádam pre tichý smútok tohto zhromaždenia — a možno i pre dva odvtedy pribudnúce mi roky
         života — ostali mi z neho vážnejšie dojmy, než z toho pred dvoma rokmi zažitého spolu so
         sesternicou Emou — viac uvažovania a menej vysokolietajúceho oduševnenia.
   </p>
   <p>
    Z inoslovanských hostí najlepšie zapamätala som si ruského novinára, menom, zdá sa mi,
         Guvina, pretože podchvíľou obracal sa ku mne s nejakými otázkami — on po rusky, ja po
         slovensky — a dorozumenie sa darilo. Veľmi sa zaujímal o naše zhromaždenie, i vôbec o naše
         pomery, o všetkom chcel byť poučený.
   </p>
   <p>
    Bolo vtedy i zriaďujúce valné zhromaždenie Živeny, ak sa dobre pamätám, pod lipami pred
         ev. kostolom, pri ktorom dostala som veľmi peknú predstavu o dobroprajnosti slovenských
         mužov k slovenským ženám, lebo i sám Viliam Pauliny-Tóth, i najmä Ambro Pietor a Jozef
         Nedobrý mali pri zakladaní tohto prvého národnovzdelávacieho spolku slovenských žien činnú,
         ba vodcovskú účasť. Horlivo prízvukovali, že Slovenky nesmú vo vzdelanosti zaostávať za
         ženami iných národov, ale majú sa vzdelávať tak, aby ich to nespreneverilo ani vlastnému
         národu, ani vlastnej ženskej úlohe a tak podobne, a ešte živšie v podobnom zmysle hovorila
         práve Ľudmila Hodžová-Hudcová. Nakladala slovenským ženám, že majú sa uskromniť vo všetkých
         osobných potrebách a miesto toho obetovať čím najviac na Živenu, žeby čím najskôr mohla
         zriadiť slovenskú dievčenskú školu a tak, vychovávajúc a vzdelávajúc Slovenky po slovensky,
         konala svoju veľkú úlohu v národe atď. Jej reč prijali s oduševnením, za členom Živeny
         zapisovali sa i muži, nielen ženy. A tá iskra posvätného ohňa, vložená do jej začiatkov,
         najmä čisto oduševnenými slovami Ľudmily Hodžovej-Hudcovej, zdá sa, zostala v nej utajená
         za všetkých päťdesiat rokov maďarského zakliatia, a po odkliatí roznietila sa k novému
         životu. Vtedy silno som verila, že ona, Ľudmilka, bude držiteľkou Živeny, vedúcou ju k
         rozvoju, i umieňovala som si, že ju budem v tom všemožne podporovať, lebo neopúšťala ma
         idea, že starať sa o také veci mi je súdené, hoci zatvorená mi je ešte možnosť k tomu. No
         Ľudmilke nebolo súdené povzniesť Živenu — umrela na jar nasledujúceho roku. A ja o roky
         pozdejšie stala som sa predsedníčkou Živeny, hoci vtedy, i ešte dlho potom nemohla som
         plniť svoju úlohu.
   </p>
   <p>
    Potom zo slávností martinských dostala som sa do Novohradu pod starostlivou ochranou
         báťu Molnára zo Senného a báťu Laciaka z Turého poľa. Na Turom poli u Laciakov zabavila som
         sa dlhšie a zažila som tak pekné, milé dni s priateľkou Milinou Laciakovou, teraz vdovou po
         dr. Ivanovi Br. Zochovi, vtedy veľmi peknou i veľmi nadanou, rýdzo slovenskou devou, ktorej
         som nie bez závisti bláhala, že mala takú neobmedzenú voľnosť vzdelávať sa čítaním dobrých
         kníh, ktorú ona i hodne využívala. Odtiaľ konečne dostala som sa domov na Ľuboreč ku
         nemilej mi robote, ktorú som sa však už naučila konať z povinnosti.
   </p>
   <p>
    Dlhšia oddialenosť z rodičovského domu a pobyt medzi inými ľuďmi, pod inými vplyvmi iste
         má zosilnené účinky na duševný rozvoj nedospelých — pocítila som to po každej takej
         oddialenosti. Nevdojak stavalo sa mi do pamäti, čo som od koho získala v rozhovoroch s ním,
         najmä keď sa nám názory nezhodovali, čo vyžaduje revíziu vlastných a uváženie
         protipostavených, a zachovala som patričnému za to istý pocit vďaky. To je také vzájomné
         využitkovanie ľudí, z ktorého obe strany majú zisk, ak sú rozumné.
   </p>
   <p>
    Keď som prišla domov, našla som tam svojho strýčneho brata, Janka Maróthyho, vtedy už
         teológa. Prišiel k nám na prázdniny, ako i dotiaľ chodieval, lenže teraz prišiel chorý, už
         hodne hlboko v suchotách. Užíval lieky, aké len kto naradil, odvarky zelín, najmä
         islandského pľúcnika, stáli vždy pohotove, i mastičky (psie sadlo) na belasý papier
         natierané a na prsia i chrbát prikladané — o klimatickom a inom pozdejšie zavedenom liečení
         tuberkulózy sa ešte vtedy nevedelo. A choroba zrejme pokračovala zo štádia do štádia,
         bližšie ku koncu — a my, celá domácnosť, boli sme ním zaujatí. Ako sa blížilo 25. augusta,
         neodbytne si žiadal ísť ku svojej tetke, sestre svojej nebožkej matky, do strhárskej fary,
         kde v ten deň — na Ľudovíta — každoročne slávili sa jej mužove meniny vo veľkej, z viac
         stolíc poschádzajúcej sa spoločnosti, s hojnou hostinou a do bieleho rána trvajúcou
         tanečnou zábavou. My sme ho, pravda, všemožne odhovárali, že si tým ešte zhorší zdravie,
         lebo sme vedeli, že so svojou osudnou chorobou nikomu nebude vítaný, ale on tvrdohlavo,
         silou-mocou žiadal si ísť: i žiadalo sa mu premeny, i chcel vidieť zábavu, na ktorej dosiaľ
         vývodieval ako príjemný, vtipný a každému milý člen mladej družiny, a chcel sa i po zábave
         dlhšie pobaviť u tety. My však sme vedeli, že ešte niečo i okrem toho ťahá ho ta — vedeli
         sme, že bude na zábave isté pekné dievča, do ktorého bol šialene zaľúbený, s ňou sa chcel
         zísť. Tak v určený deň odviezli sme sa, on, mamka a ja do Strhár, kde on potom biedny,
         pokašlávajúci, schúlený vo svojom už priširokom mu tmavom obleku z utiahnutosti sa díval,
         ako jeho belasookú, zlatovlasú krásavicu obletujú iní, a ona žartuje, smeje sa s nimi, ako
         to vlani robila s ním. Teraz sa pri ňom ledva na krátky pozdrav pristavila. Bolo nám ho
         nevýslovne ľúto, takého na smrť smutného protikladu ku tejto veselej spoločnosti. Potom,
         keď sa už nevládal hore držať a v preplnenej fare miesta pre neho nebolo, prišiel k nám a
         zaujal sa ho nevyčerpateľne dobrý starý báťa Benedikty, strhársky učiteľ, typ pokorného,
         ale húževnato verného Slováka, z ktorého nezbední maďarónski chlapci, medzi nimi iste i náš
         Janko, radi robievali si posmešky. Teraz on poskytol Jankovi pokojného miesta pre odpočinok
         na noc u seba.
   </p>
   <p>
    Keď na druhé ráno nevyspatí viezli sme sa domov, bol skľúčený i rozľútostený, lebo
         „ona“, o ktorej si myslel, že musí ho tak ľúbiť, ako on ju, neprišla sa s ním pozhovárať,
         ani odobrať sa od neho. To ho bolelo nadovšetko. A ku tomu ešte ani jeho teta ani jediným
         slovom ho nezdržiavala, aby zostal načas u nich, a pri odobierke mu ešte všeličoho
         narozprávala o mnohej svojej robote a starosti, aby mu nejako neprišlo na um ponúknuť sa
         jej. Vôbec nik z jeho maďarónskych príbuzných a predtým dobrých priateľov sa mu teraz
         nepriznával. To ho rozhorčovalo. Musel sa len naspäť utiecť ku tomu ,panslávovi’,
         ľuborečskému strýcovi, ktorý, sám slabého zdravia, po smrti brata verne sa staral o jeho
         osirelú rodinu a i teraz celá jeho domácnosť starala sa o chorého bratovca, trpezlivo
         znášajúc jeho chorobnú podráždenosť, nespokojnosť a rozmary. I deti, Lajoška a Belušku,
         držali sme — iste hlavne zo zdravotných ohľadov — oddialené od neho, ale i keď len zďaleka
         začul nejakú hlučnejšiu ich zábavku, už sa pohoršoval a chcel, aby boli pre to trestané.
         Mamka sa po celý čas napodiv zhovievavo chovala k nemu, nikdy ani v najmenšom nedala mu
         znať, že nám je na ťarchu. Najradšej bol, keď sesternica Ema prišla k nám a ho rozhovorila,
         vtipným žartovaním osviežila. Ak dlhšie neprišla, mrzel sa a nakladal nám odkázať jej, aby
         prišla, ba i sám sa pobral do Goldpergerovcov. Nejeden raz nám vykladal, ako ju rád vidí,
         ako bohato by ju odmenil za tú milú pozornosť, ktorú mu venuje. A predtým, za zdrava, sotva
         si ju všímal, už i preto, že bola známa ako veľká ,panslávka’.
   </p>
   <p>
    Začiatkom školského roku nemohol sa vrátiť do Prešporku, ale zato každý deň vyslovoval
         nádej, že už skoro príde obrat k lepšiemu a že pôjde skladať kandidatikum, i naliehavo
         spomínal potrebu nového, čierneho obleku z tej príležitosti. Prežil takto medzi nádejou a
         zúfaním celú jeseň. Obľahol v decembri a umrel ešte pred Vianocami, čo sa viac nevidel s
         priateľmi a príbuznými. Ľuborečské družice ledva mohli zozbierať kvety na veniec na jeho
         truhlu. Jedna z nich, Adela Goldbergerová, ľúbila ho, čo o tom nevedel, a blúznila, že
         najradšej by s ním umrela. Keď mu na jar dala veniec na hrob, halúzka pelargónie z neho
         pustila korienky do zeme a o krátky čas našli sme ju rozzelenenú i rozkvitnutú v rade
         ostatných suchých kvetov. To Adelka prijala ako nejaké zázračné znamenie, ako priamy
         pozdrav od nebožkého. O roky pozdejšie vydala sa za jeho mladšieho brata. Mne z jeho
         choroby a smrti, tak bezprostredne prežívanej, ostali ťažké dojmy a hodne pesimistické
         nábehy v názore na ľudský život, keď som videla, ako Janko chcel žiť s celou prudkou túžbou
         mladosti, chcel by bol čokoľvek zlého podstupovať, len aby žil. Vzpieral sa uveriť, že by
         mu bol daný nemilosrdný údel zapadnúť do hrobu, keď sa mu mal život otvoriť. Vtedy som
         nevedela, že pre mňa bolo to akousi predbežnou ukážkou toho, čo ma o mnoho rokov pozdejšie
         neúprosne zasiahlo v najbližšom osobnom vzťahu.
   </p>
   <p>
    Hneď na jar po tomto trúchlivom prípade v rodine doletela nová, a to celkom nečakaná
         zvesť o smrti Ľudmilky Hudcovej. Ona, dajúc život dcérke, pobrala sa ta, odkiaľ niet
         návratu, za svojím otcom, za ktorým hlboko želela. To ma ohromilo a predložilo mi
         nerozlúštiteľnú záhadu života a smrti o niečo z inej strany. Prečo dopustená je smrť
         predobrej matky, po ktorej ostávajú deti-siroty? Ako mohla byť dopustená smrť tejto
         šľachetnej ženy, ktorej život bol iba dobru zasvätený, ktorej smrť bola stratou pre muža i
         deti, ale i pre celý národ?
   </p>
   <p>
    Množili sa mi nerozlúštiteľné záhady, ktoré otriasajú v človeku dôveru k životu i vieru
         v možnosť jeho nápravy. No on nehľadí na to, neúprosne núti každého do zápasu s ním — a my
         nebadáme v takýchto prípadoch nijakú záštitu proti jeho krutosti. Ja Ľudmilkinu smrť dosiaľ
         nemôžem oželieť.
   </p>
   <p>
    Jej smrť mala potom nepredvídané následky v jej opustenej rodine. Ujec Maxi zo svojho
         prudkého žiaľu zrazu sa rozhodol zanechať svoje kňazské povolanie a uchádzal sa o
         profesorské miesto na vnove utvárajúcu sa vtedy štátnu učiteľskú prípravovňu do Levíc, a to
         miesto i dostal. Tak pred začiatkom školského roku, opustiac púchovskú faru a zanechajúc
         maličkú osirelú Marienku i ďalej v opatere u istej mlynárskej rodiny pri Púchove,
         odsťahoval sa i s malým Mirkom a s potrebným domácim náradím do Levíc, kde našiel si dosť
         dobrý dvojizbový byt u prostého, číromaďarského mešťana. Keby bol býval samotný, bol by si
         poradil so sebou, ale malý Mirko potreboval stálu opateru, preto ujec uprosil svoju mať,
         aby prišla k nemu spravovať mu domácnosť a vziať si na starosť Mirka. A ona, hoci jej i
         ťažko bolo zanechať vlastnú domácnosť v Lučenci, urobila mu po vôli. Ale aby zasa jej bolo
         ľahšie poradiť si i s domácnosťou i s deckom, vypýtala si od mojich rodičov mňa so sebou, a
         že bolo proti zime, kde u nás bývalo značne menej roboty než v lete, pustili ma.
   </p>
   <p>
    Tak som sa i odviezla v nevľúdnom jesennom čase so starou mamou vo veľkom, všemožnými
         potrebnými vecami naloženom, plachtou krytom voze z Lučenca do Levíc a môj pobyt tam
         pretiahol sa až do jari.
   </p>
   <p>
    Nebol to taký milý pobyt ako ten v Púchove za Ľudmilky, ale jednako nebol mi na škodu.
         Že ma i stará mama karhávala, keď som niečo neurobila načas, alebo nie po jej spôsobe, i že
         som viac lipla za knihami ako za robotou, zmierovalo ma v mysli s mamkou, začala som
         nahliadať, že akiste v mnohom mala pravdu, čo sa jej u mňa nepáčilo, keďže podobne má sa ku
         mne i moja vlastná stará mať, ktorá mi iste len dobre chce.
   </p>
   <p>
    S malým Mirkom mnoho sme sa zaoberávali, i býval nám dobrý i milý, kým ujca nebolo doma.
         Ale ako začul otcove kroky na pavlači, už sa od nás odvrátil, hodil sa k prichádzajúcemu, o
         nás sa viac neobzrúc, ba ani nás k sebe nepripustil. A keď popoludní ujec zas odchádzal, ak
         sa nám nepodarilo Mirkovu pozornosť inde upútať, bolo mnoho plaču a nepokoja, kým mu žiaľ
         prešiel. Chlapček bez miery lipol na otcovi, ktorý všetku nežnosť srdca na neho vynakladal,
         chcejúc mu tým nahradiť i matkinu lásku. Bolo to zavše dojímavé, ale dobrú výchovu nie vždy
         napomáhalo. I dcérku ,Marienočku’ často si pripomínal, a ako dostal svoju mesačnú gážu,
         prvé mu bolo poslať peniaze Marienočkiným pestúnom na jej opateru.
   </p>
   <p>
    Ja som z domu nevychádzala, okrem niekoľko ráz do kostola a niekoľko ráz k zrúcaninám
         zámku, pamätným mi z histórie o Kláre Zachovej. Ale k nám prichádzavali niektorí slovenskí
         preparandisti, ktorí v ujcovi badali svojho dobrého priateľa a prípadne i zástancu.
         Najčelnejším medzi nimi bol Adolf Svätopluk Osvald, vtedy pilno prispievajúci do Orla
         svojimi veršovanými prácami, človek už nie mladý, ženatý, s ktorým mávali sme čulé
         literárne diskusie, čo v neprebudených ešte chlapcoch budilo tiež záujem o vec. Ujec, iste
         v rozpomienke na svoje núdzne prežívané žiacke časy, rád videl týchto svojich žiakov, a oni
         navzájom vinuli sa k nemu s veľkou dôverou, cítili sa u neho po svojsky, keď mohli sa s ním
         po slovensky zhovárať, a videli u neho na stene podobizne niektorých vynikajúcich
         slovenských mužov i obraz Svätopluka s troma synmi a viazanicou prútov. Iných hostí sme za
         celú zimu nevideli u seba, ani z ujcových kolegov nik neprišiel, keďže iste ani on nebol u
         nich na zvyčajnej prvej návšteve.
   </p>
   <p>
    Ja túto zimu podľa možnosti využila som na čítanie. Prečítala som kníh z ujcovej
         knižnice, koľko som len stačila, a to nie romány, no všelijaké poučné i náučné knihy. I
         jedinú filozofickú knihu, ktorú som vo svojom živote prečítala, udalo sa mi tam prečítať.
         Bola to Kantova
    <span class="emphasis">
     <em>
      Kritik der reinen Vernunft,
     </em>
    </span>
    hoci ma ujec odhováral
         dávať sa do toho, lebo že tomu bez nejakých prípravných stupňov rozumieť nemôžem. Ale chuť
         do vážneho čítania u mňa bola veľká a vtedy skrsla vo mne myšlienka i vzmáhala sa žiadosť,
         aby som sa súkromne pripravovala na učiteľstvo a skladala skúšky na niektorej učiteľskej
         prípravovni. Tej myšlienky som sa i držala a tým pilnejšie čítala som knihy do toho
         vpadajúce, i prejavila som ju, keď potom prišiel po mňa môj apa, ako chodieval po mňa do
         Lučenca a do Spiša, keď som ešte bola malou žiačkou. Ujec prisviedčal, že dalo by sa to
         dosiahnuť, veď dávajú sa už dievčatá na učiteľstvo, ale starej mamke zdalo sa byť veľmi
         nezmyselnou vecou, že mala by som sa trápiť s učiteľovaním, keď sa môžem vydať. A môj apa
         nebodaj myslel to isté, hladkal ma láskavo po hlave a odvrával, že neradno je púšťať sa do
         takých nebývalých vecí, že to, čo teraz zdá sa mi takým žiadúcim, môže ma veľmi sklamať,
         nepodá mi opravdivého uspokojenia a tak podobne, a na druhý deň, keď sme sa viezli domov,
         cestou mali sme ešte ďalšie vážne rozhovory o tom i o inom. Predostieral mi, že síce nevidí
         v tom nič zlého, keby som sa stala učiteľkou, ale pri súkromnej príprave potrvalo by mi to
         viac rokov, keď nemám požadovanej predprípravy — a na prípravu v škole, v ústave nemožno
         pomýšľať pre veľké finančné náklady, ktoré by to vyžadovalo. Ale i keby nebolo prekážok a
         mohla by som hladko dosiahnuť svoj cieľ, či iste budem spokojná v učiteľskom povolaní,
         ktoré je ťažšie, ako sa nazdávam, vyžaduje napínavú trpezlivosť, svedomitosť a vystavené je
         neuznanlivosti, nevďaku? Či, keď potom uvidím svoje súveké priateľky povydávané a iste i
         dosť spokojné, nebude mi ľúto, že i ja radšej som sa nevydala? Ja, pravda, mala som
         odpovede pohotove, lebo o všetkom tom som už i sama popremýšľala, hoci som bola ešte len
         šestnásťročná. Vydať sa, len aby som bola vydatá, a byť potom ako vo večitom väzení? Vôbec
         ak sa mám vydať nie po chuti, len zapriahnuť sa do starostí, trápení a večitej roboty,
         volím radšej nevydať sa. A keď sa nevydať, radšej byť učiteľkou, užitočnou svojím
         povolaním, majúcou význam i vážnosť medzi ľuďmi, než byť závislým, vedľajším, hádam i na
         ťarchu, a teda nevďačne trpeným členom rodičovskej alebo inej príbuzenskej domácnosti.
         Takto začali vtedy zmýšľať už viaceré — spontánne emancipačné zjavy udávali sa i tam, kde
         sa o strojacom emancipačnom hnutí žien ešte nič nevedelo, a tak bolo to i u mňa. Lenže
         niektorým iným v prajnejších okolnostiach podarilo sa svoje úmysly i uskutočniť, u mňa však
         možnosti na to nebolo. Na riadnu školskú prípravu na učiteľstvo nebolo pomyslenia pre
         peňažné náklady, najmä že tá príprava na učiteľstvo nevytvárala možnosť prípadného vydaja,
         ktorý vyžadoval by druhé nie menšie trovy — a na súkromnú prípravu doma rovnako nemohlo byť
         pomyslenia, lebo od mamky nemohlo sa žiadať, aby ma za ten dlhý čas v dome obchodila
         sediacu pri knihách, miesto aby som konala obvyklú domácu robotu, ktorej bolo vždy vyše
         miery. Musela som teda s trpkosťou upustiť od tej myšlienky, ktorá ma bola živo zaujala.
         Trpkosť však miernená bola povedomím, že tým usporila som svojmu predobrému otcovi, ktorý
         pre mňa už mnoho podstúpil, nové trápenie, a najmä i obavy, ktoré jeho srdce nepokojili, že
         ak sa stanem učiteľkou, budem tým odvrátená od vydaja, vôbec od rodinného života, v ktorom
         jedine videl on možnosť spokojnosti pre ženu.
   </p>
   <p>
    A tak po návrate z Levíc zasa nastúpila som úlohu robotnej domácej dcéry, ktorú som ani
         viac neprerušila do svojho vydaja.
   </p>
   <p>
    Život išiel ďalej svojou koľajou, v zime ticho, v lete rušnejšie. Ja však v zime predsa
         lepšie som sa cítievala, lebo mala som viac pokoja od ťažších robôt než v lete. V
         nepríjemný čas, kde len svitá a mrká, podvečer, kým sa lampa nezažala, posedeli sme si i v
         kuchyni. Apa fajčil si zo svojej večernej fajočky, báťa Jano Cibuľka sedel na svojom
         írečitom mieste na lavici a omieľal kukuricu zo šúľkov pre kŕmne bravce, pritom rokovali o
         vykonanej robote a ustaľovali poriadok pre zajtrajšiu. Ja lúštila som bôb (fizolne) zo
         strukov, ktorých hromada sušila sa na povale, niekedy i priadla som konopné povesná — čo
         pre mňa bola jedna z najpríjemnejších robôt — lebo toto sa dalo robiť i naspamäť, pri
         svetle, čo blikalo cez priedušné dierky na železných dverciach sporáka alebo cez nejaké
         pukliny na ňom. Po vyfajčení fajočky šiel si ju apa vyškrabať a na miesto uložiť do svojej
         izby. Mamka medzitým v izbe pri teplej peci zhovárala sa s deťmi, rozprávala im všeličo,
         aby sa im bez svetla čas minul. Ale môj malý brat sa s tým neuspokojil. Každý večer
         vyžiadal si odo mňa aspoň len jedinú povesť. A kým som mu, bôb lúštiac, rozprávala o tých
         princoch a princeznách, drakoch, Lomidrevách a zlatých pannách, sedel nepohnúc sa,
         pohrúžený do čarovných predstáv, až keď som skončila, vypukli prejavy súhlasu alebo
         nesúhlasu, nadpriadanie iných možností i nekonečné otázky. Vtedy boli mi ešte v sviežej
         pamäti všetky naše dotiaľ tlačou vyšlé ľudové povesti, za ktorými som za detstva i ja bola
         taká omámená, že som chodievala so zošitom povestí za našou slúžkou, Marikou od Tkáčov,
         ktorá dosť plynule vedela čítať, aby mi ich čítala, nehľadiac, či jej to robota dovoľuje
         alebo nie. Nuž potom brat Lajko mňa podobne prenasledoval pre ne, lenže ja som mu ich
         rozprávala, nie čítala.
   </p>
   <p>
    A keď sme, už v izbe sediaci, počuli z kuchyne krátke kroky a ošuchovanie podošiev predo
         dvermi, tváre sa nám hneď k úsmevu nastrojili.
   </p>
   <p>
    ,Ide Linka!’, ,Nénika školská!’ napovedali sme si s mamkou — a už sme i živo vítali
         zjavivšiu sa vo dverách malú, v nejakom ,vikleri’ alebo teplom šále ukrútenú a ešte i na
         prahu podošvy ošúchajúcu postavu našej bodrej susedky, pani rechtorky. Ona nehľadela, aby
         sme jej každú návštevu vrátili, prichádzala k nám často, v zime čajsi každý večer, a vždy
         sme sa jej zaradovali.
   </p>
   <p>
    „Jaj, dobrý večer vám! Len som vás na chvíľku prišla pozrieť, reku, čo robíte, či ste
         zdraví, keď som vás už dávno nevidela…“ uvádzala sa svojím obvyklým spôsobom, rýchlo sypúc
         slová a žmurkajúc krátkozrakými očami.
   </p>
   <p>
    „Veď sme ťa už včera vyzerali, reku, čo je s našou Linkou, keď nechodí! A, ľaľa, nový
         šál…?“ na to mamka.
   </p>
   <p>
    „Bola som na Maškovej, počula som od Flórky, že báčiho veľmi bolela hlava, nuž som sa
         vybrala, reku, pomôcť, ak by bolo treba — ale už mu, chvalabohu, prešlo. A nénika mi dala
         tento šál: Na, vraj, vezmi si ho; tebe, mladšej, lepšie pristane, ja si kúpim čierny,
         vraj.“
   </p>
   <p>
    My omakáme a poobdivujeme dobrý, praktický dar a ona, upokojene žmurkajúc, vyrozpráva
         nám všetko, čo na svojej vychádzke skúsila a napočúvala. Mala plno známych i príbuzných po
         celom okolí a vždy o všetkých vedela, ako sa majú. Okrem toho od nich počula, čo sa deje
         zasa u iných im známych rodín, tak vždy bola v pohotovosti rozprávať novinky celého okolia.
         Dostať sa k známym jej nerobilo ťažkostí. K bližším zašla si pešo, a nikdy sa na ustatosť
         neponosovala, k ďalším išla, keď sa jej trafila nejaká príležitosť odviezť sa. A všade ju
         radi videli, lebo donášala so sebou akýsi občerstvujúci vánok. Zvesti ňou donášané nikdy
         nestavali patričných, o ktorých zneli, do zlého svetla, lež skôr naopak, pri svojom
         nevykoreniteľnom optimizme išla ona vždy s krajším navrch. Nuž nie div, že sme ju i my na
         Ľuboreči radi videli. Vždy vďačná, k úsluhám ochotná, dobrosrdečná, pri všetkej umovej
         prostote bola veľmi cenným členom našej spoločnosti — iba jej muž nerád znášal jej
         neposednosť, že bola na ujmu ich hmotnému stavu. Ale jej pastorkyne, Tilka a Ada, nemohli
         mať na ňu ponosy, a i veľmi rady videli, najmä dobrosrdečná Tilka, jej vlastnú dcéru, malú
         Ilonku. A Tilka bola raz dlho a ťažko chorá, vtedy sme ju chodili my dievčence opatrovať,
         najmä ja, najbližšia, sedávala som pri nej po celé večery, lebo sme vedeli, že školská
         nénika strašne sa bojí choroby i u seba, i u iných a už smrť kohokoľvek bola jej niečím
         úžasným. A Tilkina smrť bola vtedy taká blízka, že sme ju už za istú mali. Ale na náš údiv
         a na našu radosť Tilka pomaly sa zotavila — a ostali nám iba rozpaky, čo urobiť s bielym
         umrlčím rúchom, ktoré sme jej už boli do truhly nachystali. Pozdejšie vydala sa za
         ovdoveného učiteľa Bazovského na Závadu, stanúc sa takto macochou terajšieho dr. Ľ.
         Bazovského i jeho brata, a dožila sa dosť vysokého veku.
   </p>
   <p>
    Naše nedeľné schôdzky stále trvali; takto prechádzali nám dlhé zimy, čo sme sa z
         Ľuboreči temer nepohli, okrem Goldbergerovcov, ktorí častejšie chodili do Lučenca. Iba ak
         sa spravila dobrá sanica, to nás vylákalo na návštevu niekde do druhého-tretieho chotára.
         Vtedy apa napísal Eme veršované pozvanie, aby išla s nami; a bola cesta veselá, na dlhší
         čas nás osviežila. Ale môj apa pri svojom slabom zdraví i v zime musel prekonávať krkolomnú
         cestu na dosť vzdialenú fíliu Lentvoru, kde každú tretiu nedeľu musel odbavovať služby
         božie. Hoci ináč slabý, bol v tom napodiv otužený, a niekedy, keď vozom nebola cesta možná,
         odpravil sa ta na vrchovom koni, sprevádzaný niekým na druhom koni, kto mu niesol i
         potrebné veci.
   </p>
   <p>
    Ja na nudu zimných časov vari nikdy som sa neponosovala, už i preto, že v zime predsa
         niečo viac som mohla čítavať než v dlhé, robotou vyplnené letné dni, lebo večer, keď som sa
         odobrala na noc z obývacej do apovej izbičky, v ktorej som spávala a v ktorej, že bola na
         druhom kraji fary, cítila som sa bezpečnejšia pred dozorom, potom som ešte čítavala pri
         svieci — učupená v kútiku medzi apovou starootcovskou zásuvkovou skriňou a železnou pieckou
         — knihy, vyťahované z vysokej a širokej, tmavo zafarbenej dvojdverovej skrine, čo stála v
         našom pitvore od strýcovej smrti, v ktorej bolo ich plno napchatých odspodku dovrchu.
         Čítala som skrčená, lebo svoju skrýšu odvrchu zastrela som si apovým županom alebo nejakým
         kobercom, aby ma svetlo neprezradilo, že som ešte vždy hore, kým som od zimy neskrehla.
         Mamka nebodaj i pobadala niečo, ale hádam trochu i ustávala v boji so mnou.
   </p>
   <p>
    V lete za dlhých dní o čítanie bývalo mi najhoršie. Pre večitú robotu nedostávala som sa
         k nemu okrem toho kúska nedeľného odpoludnia — ak sme my hostí nečakali. Vtedy, ak bol
         pekný čas, najradšej utiahla som sa do kostolnej ohrady pod veľkú hrušku do kúta pri
         sakristii, kde nikdy nik sa neukázal; tam kochala som sa v Sládkovičovi a Chalupkovi,
         čítajúc si nahlas ich básne, a hoci som ich konečne, Chalupku celého a Sládkoviča z veľkej
         časti, vedela naspamäť, predsa mi na chvíľu neprestali na mňa mať svoj oduševňujúci účinok.
         Horšie mi bolo nájsť si pokojný kútik na čítanie, keď bolo daždivo, lebo v izbách okrem
         apovej, bývali špaletne (drevené ohýbavé okenice) v lete cez deň pozatvárané, aby sa muchy
         dnu netisli, a my vtedy i jedávali i všetku domácu a ručnú robotu konali sme okolo
         okrúhleho stola vo výpustku pavlače pred pitvorom, kde sa každý pristavil a si posedel. Keď
         som si však ten pokojný kútik predsa našla, najradšej v apovej izbe, potom pohrúžila som sa
         do svojho čítania, že zabudla som nielen na nedeľnú spoločnosť, lež čajsi na celý svet
         okrem svojej knihy — za čo, pravda, tiež dostávalo sa mi pokarhania — ak Ema neprišla alebo
         niekoho neposlala odtiahnuť ma od nej, aby som vraj pri nej nesplesnela.
   </p>
   <p>
    Ale čítať som musela, bez toho som nemohla žiť. Keď nešlo s povolením, muselo ísť
         potajme. Čítavala som i pri riadení izieb a pri inej robote, ak mamky tam nebolo. I ona
         čítavala romány zo strýcovej knižnice, najviac nemecké preklady francúzskych viaczväzkových
         (Dumas, Hugo, Sue), a tie i mňa priťahovali. V tie časy vymyslela som si tiež všiť si do
         sukne hodne priestranné vrecko, nosiť v ňom brožovanú knižku alebo zošity a vytiahnuť si to
         v každú príhodnú alebo i v nepríhodnú chvíľu (napríklad i pri mútení masla: jednou rukou
         potápať topárku, v druhej držať pred očami knižku). Ako presídlil sa bol z Tomášoviec do
         Ľuboreči mamkin otec, starý apa Bauer, zanechajúc svoju kantorsko-učiteľskú stanicu, aby mu
         i napokon nechýbalo pohodlie samostatnosti, bol pre jeho potrebu zariadený spomenutý už
         domec, Pokojík, na hornom konci dediny, neďaleko fary, pri ktorom bola z jednej strany
         zeleninová záhrada, z druhej trávnik so stromami; bývalo mojou úlohou držať v poriadku tú
         jeho zeleninovú záhradu, teda od včasnej jari do pozdného leta, nakoľko iná robota
         neprekážala, musela som podľa potreby tam chodievať plieť, chodníky vyškrabovať a tak
         podobne, nuž taká skrčená, od slnečnej pálčivosti unavená, tiež nejeden raz som si išla
         pred odchodom domov, kde iste už bola pohotove pre mňa iná robota, oddýchnuť do chládku za
         susedov dom, vytiahnuť z rečeného vrecka starú nemecko-francúzsku mluvnicu, vykutanú tiež
         zo strýcovej knižnice — a učiť sa a cvičiť francúzske slovka i vety aspoň hodinu. Naučila
         som sa z nej dosť dobre rozumieť čítanej francúzštine a bolo by mi bývalo ešte na lepší
         osoh, keby ma pri tom bol mal kto učiť i správnemu vyslovovaniu.
   </p>
   <p>
    Niekedy našiel ma apa pri tom študovaní, keď prišiel navštíviť starého apu a spolu si
         vyšli poprechodiť sa po trávniku a záhrade.
   </p>
   <p>
    „Oddychuješ, dievčička moja?“ usmial sa mi apa.
   </p>
   <p>
    „Veď už, ľaľa, kopu zeliny vyšklbcovala!“ doložil starý apa, akoby ospravedlňujúc moje
         oddychovanie.
   </p>
   <p>
    „Nechže si trochu pohovie v tej knižke, veď sa jej toho dostáva dosť málo.“
   </p>
   <p>
    „Veď škoda, že nie je študentom — nedávno našiel som ju čosi škribcovať do akejsi
         písanky, či diktanda,“ poznamenal žartovne starý apa.
   </p>
   <p>
    Škribcovať, totižto písať ma našiel v nedeľu popoludní, keď mamka už bola u
         Goldbergerovcov a apa ešte nebol doma z Lentvory. Vtedy som sa s pôžitkom uvelebila k jeho
         stolíku, a to ,čosi’, čo som škribcovala, bol nebodaj jeden z mojich začiatočníckych
         spisovateľských pokusov, lebo tie udávali sa pri apovom stolíku, lenže inokedy až pozde
         večer, keď všetci v dome už spali.
   </p>
   <p>
    Tá môjho otcova izba — na nej iste spočinulo božie požehnanie. V nej zmierňovali sa mi
         zavše strašiace ma obavy, uľavila sa mi žalosť, utíšilo sa trpké rozčúlenie a hlásila sa
         útecha, akoby môjho otcov duch vždy bol v nej prebýval, i keď jeho samého tam nebolo. Lebo
         vyhľadávala som ju vtedy, keď on bol v spoločnosti iných, alebo keď nebol doma. Bol tuhý
         fajčiar, nehľadiaci na svoj pľúcny neduh, tak jeho izba so všetkými vecami v nej naskrz
         bola presýtená tabakovým dymom, ale mne i to bolo milé, keďže už k nej patrilo; bez toho
         vari ani nebola by som sa jej priznala. Len vojsť do nej a prechádzať sa pozdĺž nej medzi
         oblokom a dvermi, už sa hlásil jej blahodarný uspokojivý účinok na mňa, aký nikde inde by
         som nebola našla. Tu som dávala výsluch svojim voľným dumám, i mohla som sa pomodliť zo
         srdca iba tu. A tak ani moje prvé spisovateľské pokusy nemohli inde vznikať ako v nej.
   </p>
   <p>
    Keď mi pri robote skrsla nejaká myšlienka, o ktorej som sa nazdala, že dalo by sa z nej
         vyviesť niečo pekné, udržiavala som si ju v mysli do večera, a keď som sa odobrala na
         nocľah, oprobovala som to ale temer vždy s tou samou obnovenou skúsenosťou, že pojať
         myšlienku je ľahká vec, veď ona prichádza bez nášho pričinenia, ale potom vyviesť z nej to,
         čo zjavil v nej ten prvý záblesk, je celkom iné. To stojí veľkú námahu umu a výsledok
         zväčša neuspokojuje. Aspoň u ľudí opatrených potrebnou mierou sebakritiky. U mňa však tých
         pokusov nebolo mnoho už i preto, že ma večer, najmä v lete, morila umdlenosť, keď až veľmi
         pozde večer prichádzala som k pokoju, lebo valachovi dlho trvalo, kým podojil celý kŕdeľ
         oviec, a ja som potom ešte musela mlieko preciedzať a do pivnice upratúvať — a ráno zas
         veľmi zavčasu vstávať, mlieko vynášať, v kotle hriať, kľagať, syr z neho robiť a žinčicu
         variť. To muselo byť hotové, kým mamka vstala, a až potom do všetkej ostatnej roboty. Celé
         letá som bývala nevyspatá a bolo by sa mi chcelo driemať v popoludňajšej horúčosti. Ale
         vydržať som musela — a v cvičení tužila sa sila.
   </p>
   <p>
    Čo sa však týka tých mojich prvých spisovateľských pokusov, prepadli všetky pod vlastnou
         kritikou. Najľútejšie mi bolo najsmelšieho môjho nábehu: zdramatizovať S. Chalupkovho
         Starého väzňa. Chytila som sa bola do toho v presvedčení, že nemôže byť lepšieho,
         pôsobivejšieho námetu pre tragédiu, ale viazla som potom pri každom obrate pre neznalosť
         kultúrnej histórie a všetkých tých ,vedľajších’ požiadaviek dramatickej práce. Odvtedy som
         sa ani neosmelila viac k nej.
   </p>
   <p>
    Okrem spomenutých namáhavých, viac gazdovských robôt i šitia a vyšívania hodne sa mi
         dostávalo, a to všetko pre mňa samú, lebo vtedy bolo ustáleným zvykom, že každé dievča
         vopred pomaly chystalo si bielizeň do výbavy, aby potom pred svadbou nebolo nakopené i veľa
         roboty i všetky náklady.
   </p>
   <p>
    V jedno leto za viac týždňov bola mamka v kúpeľoch, vo Vyhniach, a vzala so sebou i malú
         Belku. Vtedy som sa priúčala samostatne gazdovať v celej domácnosti — pričom veru tiež
         nedostalo sa mi času na čítanie, hoci som bola bez mamkinho dozoru.
   </p>
   <p>
    V lete vždy býval u nás spomínaný už strýčny brat Milo, čiže Emil Maróthy, a v posledné
         roky, po smrti strýcovej vdovy, i Milka, najstaršie jej dieťa, prešla celkom k nám bývať a
         so svojou poddajnou povahou bez ťažkosti vmiesila sa medzi nás. Mladší dvaja chlapci, Danko
         a Bohuš, prijatí do sirotinca, zdá sa mi v Asóde, umreli ešte ako menší žiaci, obaja na
         nešťastné suchoty. Mila, najmä keď vymanil sa z prvotnej tvrdohlavosti a drsnosti v
         spôsoboch, mali sme radi, nehľadiac na jeho tuhé maďarónstvo, aké do vrcholnej miery, až do
         fanatizmu vypestúvali u svojich chovancov maďarské školy, lebo bol ináč šľachetnej povahy,
         ktorá sa zbavila svojich trosiek, najmä keď dlhší čas bol vychovávateľom detí u Rudnayovcov
         vo Vacovských Chrťanoch, s ktorou ušľachtilou, ale tiež tuho maďarsky vlasteneckou rodinou
         zostal potom dlho v priateľských stykoch. U nás pobudol dlho, kým sa pripravoval na
         kandidatikum, a ešte i potom, ako vysvätený, pod titulom kaplána. Vtedy bývalo u nás
         veselo, všetky dievčatá museli sme bývať pohotové odpovedať mu vtipom na vtip, v čom,
         pravda, zase Ema bola najschopnejšia. A charakteristický bol náš vzájomný pomer v
         národnostnej otázke: my, u ktorých vždy požíval dobrodenie, nerobili sme pokusy obrátiť ho
         na našu stranu, vediac, že bolo by to márne; on proti nám síce aspoň vyzývavo neprízvukoval
         svoje maďarónstvo, ale nevdojak dával príležitostne najavo svoje oduševnenie zaň, a iste
         bolo mu nepochopiteľné, ako my môžeme dávať prednosť pred ním niečomu takému neslávnemu,
         neuznávanému, ako je slovenská národná vec. My, ako dobrodinci, nepoužili sme toto svoje
         postavenie pre mravný nátlak proti nemu — on však, v opačnom prípade, isteže nebol by
         dokazoval takúto bezhraničnú veľkodušnosť. Akoby vždy iba najukrivdenejší mal z čoho dávať.
   </p>
   <p>
    I jeho kaplánstvo u nás bolo také, že vari za celý čas jeho trvania neodhodlal sa kázať
         v našom kostole preto, že neovládal dobre ani bibličtinu, ani slovenčinu — ale zato
         nepribral sa pocvičiť v nej. Jediný raz, čo sa pamätám, dal sa nám nakriatnuť na to, ale i
         vtedy si vymienil, že iba ak báči (môj otec) nepôjde do kostola. Jeho sa hanbil, ale svoje
         maďarónske názory si neskorigoval ani jemu kvôli. Šli sme teda iba my ženské, a všetkým sa
         nám veľmi páčila jeho kázeň. Ale jej vypracúvanie stálo ho veľkú námahu, a jednako
         nepodarila sa mu tak ako by bol chcel. Takto to bývalo s maďarsky vychovanými teológmi,
         hoci boli určení za kňazov pre slovenské cirkvi.
   </p>
   <p>
    Náš Milo bol vyvolený, iste nie bez vplyvu blízko bývajúcich Rudnayovcov, za farára do
         Vaňarca v južnom Novohrade, kde ľud už vtedy bol pomaďarčeniu obecaný a začínali sa mu
         natískať maďarské služby božie, jeho kňaz teda nemusel sa už veľmi namáhať, aby si osvojil
         správnu slovenčinu. Žil tam do svojej smrti, umrel vyše šesťdesiatročný, on jediný zo
         strýcových detí, čo nepodľahol suchotám. Za ženu mal Adelu Goldbergerovú, ktorá tak smútila
         za jeho bratom Jankom, a po jej predčasnej smrti jej najmladšiu sestru Gizelu. Ich deti,
         celkom po maďarsky vychované, žijú v Maďarsku. Ale omnoho príčinlivejším maďarizátorom
         Vaňarca bol jeho švagor Osztroska, učiteľ tam, majúci za ženu jeho sestru Milku. Ten priamo
         svoju slávu hľadal v maďarizovaní ľudu i dosiahol v tom veľké úspechy.
   </p>
   <p>
    Ujec Maxi Hudec, zdá sa mi, že už o rok po mojom pobyte u neho dal sa preložiť do
         Lučenca, kde tiež bola štátna učiteľská prípravovňa. Vzal si medzitým za ženu najmladšiu
         sestru nebohej Ľudmilky, Oľgu Hodžovú. Keď sme ich tam niekedy navštívili, vídali sme síce
         v bočnej izbe na stene obraz Svätopluka s troma synmi a viazanicou prútov, ale keď sa ujec
         raz dal do maďarskej štátnej služby, tým i prestala jeho platnosť ako slovenského
         národovca, za takého nesmel sa viac priznávať. Žil teda v tomto ohľade akýmsi beztvárnym
         životom, ale hoci sa potom nikdy viac za slovenské veci nezasadzoval, najviac ak v niečom
         napomáhal slovenských preparandistov, dôvery nikdy nepoužíval u tých, čo do ich služieb
         vstúpil. Medzi kolegami vždy sa našli, ktorí ho upodozrievali a osočovali, lebo za
         maďarskej vlády bolo najzaslúženejšou vecou vyňuchávať ,nespoľahlivých’ ľudí. Tak on i pre
         tieto neblahé pomery a nebodaj i pre svoju rozháranú povahu nemohol dosiahnuť spokojnosť. A
         nebolo mu jej dané ani v rodinnom živote. So ženou nežil v súlade, až po mnohých rôzniciach
         sa celkom rozišli a konečne i rozsobášili. Syn po Ľudmilke, Mirko, umrel ešte malý v
         Leviciach, dcéra Marienka vyrástla v hodné dievča a vydala sa na Dolnú zem za ev. farára
         Doleschalla, tuhého Maďaróna. Oľgine deti, tiež syn a dcéra, žijú v Maďarsku, a ona s nimi.
         Maxi, ako penzionovaný, neviem, či pre nedostatočnú penziu a či aby mal užitočné
         zamestnanie, administroval po smrti Juraja Petényiho faru na Budinej v Novohrade, potom
         kaplánoval v Bratislave, vtedajšom Prešporku, a posledné roky života žil u dcéry Marienky
         Doleschallovej v Padinej, kde i umrel. Podľa svojej poslednej vôle po smrti prevezený bol
         do Púchova, aby bol pochovaný k Ľudmilke — až tam potom našiel svoj konečný pokoj. Na
         nezrozumiteľnosť jeho zmýšľania poukazuje i to, že už v hodne pokročilom veku — iste bol už
         vtedy na penzii — zmenil si po otcovi zdedené meno Hudec na meno Bán (tak menoval sa druhý
         muž jeho matky), a urobil tak spolu s mladším bratom Žigom, advokátom v Ďarmotách,
         pochvaľujúc si, že tým si nepomaďarčil meno, lebo slovo
    <span class="emphasis">
     <em>
      bán
     </em>
    </span>
    spolu so
         svojím významom nie je maďarského, lež slovanského pôvodu. Jednako však potomkovia týchto
         dvoch bratov Hudecovcov stratení sú pre slovenský národ.
   </p>
   <p>
   </p>
   <p>
    V nešťastnom 1874-tom roku, keď pohon proti slovenským gymnáziám bol už nastrojený a zlé
         tušenie znepokojovalo nás i ohľadom našej Matice, vybrali sme sa — vtedy už po železnici —
         na jej valné zhromaždenie, ktoré i stalo sa posledným v tom prvom jej období, lebo už
         nasledujúceho 1875-teho roku po zrušení gymnázií zrušená bola i Matica slovenská.
   </p>
   <p>
    Ako ľahko sa teraz vysloví, tak ťažko sa vtedy prežíval tento otriasajúci, na samé naše
         korene zamierený úder. Vtedy sme najkrutejšie pocítili, ako sme vydaní do moci vrahovi;
         každá povedome slovenská domácnosť cítila to tak bezprostredne, ako asi smrť niektorého
         svojho drahého člena. I deti boli zostrašené a ustrnuté; moja malá sestra Belka plakala
         bezútešne, nedala sa upokojiť, že naši žiaci boli nemilosrdne, vprostred školského roku
         vyhnaní zo škôl i so svojimi profesormi, ktorí boli im takí otcovsky dobrí — a to bez
         previnenia, vo vedomí, že konali svoju najlepšiu, svätú povinnosť.
   </p>
   <p>
    Tento ohavný výčin maďarskej bezuzdnej politiky nech je na večné veky zaznačený v
         dejinách nášho utrpenia pod ich vladárením.
   </p>
   <p>
    Na tom poslednom zhromaždení Matice, pravda, ešte neznali sme celý dosah
         prenasledovania, ale podľa nedobrých znamení iste skleslejšia bola celá nálada než na
         predošlých, hoci ináč v Martine dobre sme sa cítili i v širokej spoločnosti, i v milej,
         rýdzo slovenskej domácnosti šimko-klanicovskej, v ktorej môj malý brat, navštevujúci
         martinské gymnázium, bol minulého školského roku ubytovaný a udomácnený.
   </p>
   <p>
    Ale potom, práve následkom nášho zúčastnenia sa na tomto zhromaždení, stalo sa, že ja
         ešte v tú jeseň zverila som sa s Ľudovítom Šoltésom, kupcom v Turčianskom Sv. Martine, s
         ktorým vtedy v šimko-klanicovskej domácnosti po prvý raz sme sa videli. Rozhodla som sa k
         nemu z rozumových dôvodov, po vážnych rozhovoroch so svojím otcom.
   </p>
   <p>
    V Novohrade slovenská spoločnosť sa zužovala a maďarská rástla. Podľa toho i kandidátov
         ženby v tejto bolo nepomerne viac než v našej, a keď z maďarskej hlásil sa bol môj prvý
         pytač, istý mladý farár, pojal ma nevýslovný strach, že rodičia si budú žiadať, aby som
         išla za neho, keďže proti nemu ináč nebolo nijakých závažných dôvodov. Ako mi to môj otec
         oznámil — lebo patričný sa na neho listovne bol obrátil — hneď som ho úpenlivo prosila, aby
         mu záporne odpovedal. On svojím láskavým spôsobom ma upokojil:
   </p>
   <p>
    „Nestrachuj sa, moja dievčička, nútiť ťa nik nebude. Ja si síce nadovšetko prajem, aby
         som dožil teba zaopatrenú pri boku dobrého, statočného muža, ale pritom i mojou žiadosťou
         je, aby to bol Slovák.“
   </p>
   <p>
    A potom ani zo strany mamky nepadlo slovo, ktoré by ma bolo chcelo prinútiť k tomu
         vydaju.
   </p>
   <p>
    Iné bolo položenie, keď oslovenie prišlo z Martina. U mňa i tu najprv prevládala nechuť.
         Isteže, po dievčensky, iné predstavy som mala o osobe svojho prípadného budúceho, a ani ku
         kupeckému stavu nemala som chuť. Hoci život v rodičovskom dome zdal sa mi byť veľmi ťažkým,
         predsa keď mi prišlo stratiť slobodu, viazať sa k mužovi, za ktorého srdce sa neozvalo,
         radšej chcela som zostať ďalej u rodičov — i ďalej písať si o slovenských literárnych
         veciach s niektorými našimi veršujúcimi študentmi.
   </p>
   <p>
    Ale môj otec inak hľadel na vec.
   </p>
   <p>
    „Nezabúdajže, moja, že mňa tu vždy nebude. Dnes-zajtra som tu, o pol roka, o rok môžem
         byť pod zemou. Ak sa dotiaľ nevydáš, potom nezostane ti iné, ako vydať sa za prvého, kto
         príde, hoci za Neslováka, ak ti ťažko bude žiť u mamky alebo u ujcov,“ pripomínal, keď
         videl moju nechuť. „Rozmysli si, či nebudeš potom viniť i seba, ale bezpochyby viac ešte
         mňa, že nerozmyslene odpravili sme človeka poriadneho, čestného, v každom ohľade
         spoľahlivého — a k tomu Slováka z Martina!“
   </p>
   <p>
    Môj otec totižto bol sa listovne u niekoho v Martine dopytoval na Šoltésa, a dostal o
         ňom samé pochvalné správy.
   </p>
   <p>
    Musela som uznať závažnosť týchto dôvodov, premýšľala som o nich, a tak sa vec pomaly
         dostala k prajnému riešeniu. A keď potom môj budúci prišiel k nám na dlhšiu návštevu,
         videla som, že je i rozumný, i dobrých zásad, i najmä že je za veci národné veľmi zaujatý,
         nuž to uľahčilo mi vec, vzalo mi tiesnivý pocit, že rozhodujem sa pod tlakom okolností, a
         rozjasnilo náš pomer. A že som sa mala dostať do Martina, kde budem môcť nielen žiť v
         slovenskej spoločnosti, ale azda i nejakým spôsobom účinkovať v prospech národnej veci, to,
         rozumie sa, malo svoju veľkú váhu.
   </p>
   <p>
    Svadbu s veľkou svadobnou spoločnosťou, v ktorej najvzácnejší nám boli dvaja martinskí,
         mladým zaťom dovedení hostia, Pavel Mudroň a Ján Kunay, mali sme potom 12. januára 1875 a o
         niekoľko dní prišli sme do Martina — teda práve v ten smutný čas, keď dovršoval sa osud
         našich gymnázií: žiactvo i učiteľstvo bolo z nich vyháňané do nepriateľského sveta.
   </p>
   <p>
    Odvtedy, teda od polstoročia, som stálou obyvateľkou Turčianskeho Sv. Martina.
   </p>
   <p>
    Bola som práve dvadsaťročná, keď som sa vydávala, a myslela som si vtedy o sebe, že som
         i duševne už celkom vyvinutým, dospelým človekom. Takou skúsenou zdala som sa byť sama
         sebe, znajúcou toľkých ľudí podľa ich povahy, s koľkými dotiaľ prišla som do styku, mnoho
         premýšľajúcou i mnoho počítajúcou o všetkých človeku sa naskytujúcich veciach, že cítila
         som sa byť celkom pripravená postaviť sa do života, o ktorom už vtedy, práve z tých
         skúseností a premýšľaní, nerobila som si nijaké skvelé predstavy. Vedomie povinnosti bolo u
         mňa vyvinuté až do ťažiacej miery, i pevná vôľa plniť tie povinnosti v akýchkoľvek
         obťažujúcich okolnostiach. Utvrdilo sa to bolo vo mne iste už tým, že od svojho detstva
         musela som neúprosne konať, čo sa mi za povinnosť nakladalo, ale vyšší zmysel toho
         pochopila i prisvojila som si hlavne pod jasným a spolu i vážnym, zmysel života v konaní
         dobra hľadajúcim výchovným vplyvom môjho otca, ktorého duša bola plná lásky a úprimnej,
         vrúcnej náboženskej viery. Jeho viera v dobro prešla i na mňa, podľa toho i svoje
         manželstvo uzavierala som v presvedčení, že nemôže sa stať nezdarným, keďže vstupujem do
         neho so súhlasom a s požehnaním svojho otca. Toto presvedčenie posilňovalo ma i potom
         pozdejšie, keď prišli skúšky a všelijaké ťažkosti života, aké v rozličnej nečakanej podobe
         nájdu hádam každého človeka, stavajúc jeho mravné sily na ustavičnú skúšku. V nich silnejší
         mravný základ sa utuží, slabší sa rozruší; mýli sa teda mladý človek, dosiahnuc vek
         dospelosti, keď si myslí, že je už hotovým človekom. To sú ešte len dokončené základy, a
         šťastie je, ak sú pevné.
   </p>
   <p>
    V Martine vo svojom zmenenom poriadku života privykla som bez ťažkostí preto, že doma
         nebývala som v ničom rozmaznávaná a že nemala som nijaké nesplniteľné očakávania. Svojmu
         budúcemu ešte ako verenica som sa osvedčila, že do roboty v obchode — do zaobchádzania s
         tovarom, obsluhovania kupujúcich a tak podobne — nemám ani chuti, ani nadania, a aj on sa
         mi osvedčil, že si ani nežiada, aby som v obchode pracovala, tak svoj voľný čas, zvyšujúci
         mi od domácej roboty, ktorej však bola hodne i s pomocnými silami v obchode, mohla som
         vynakladať podľa svojej chuti. Zábavná i poučná lektúra neprestávala mi byť nevyhnutnou
         potrebou, ale našla som sa v nečakanom položení, že ani keď som sa stala samostatnou,
         nepodliehajúcou mamkinej nadvláde, nedostávalo sa mi na čítanie viac času, ako i predtým v
         rodičovskom dome. Mýlila som sa, keď som sa nazdávala, že mestská domácnosť potrebuje len
         polovicu času a námahy ako spravovanie domácnosti dedinskej, aká bola u mojich rodičov, a
         tým viac začala som v mysli uznávať mamke, že mala pravdu, keď ma pridŕžala — hoci proti
         mojej vôli — k robotám, ktoré i ďalej mali patriť k mojim úlohám, keďže blahobytu
         umožňujúceho zariadiť si pohodlnejšiu domácnosť málokomu sa dostáva, a skúsenosti so
         slúžkami a najatými pomocnicami ukazujú, že bez stáleho dozoru a zasahovania samej gazdinej
         domácnosť sa nedarí uspokojivo. Bolo v tom pre mňa akési sklamanie, ale za vinu som to
         nemohla dávať nikomu.
   </p>
   <p>
    A keď na čítanie nemala som dostatočného času, tým menej bolo ho na písanie, ktoré
         vyžaduje nerušeného pokoja. Chuť do neho prichádzala mi zhusta, keď pri robote zrazu
         vynoril sa mi v mysli nejaký vhodný námet, ale chuť ostávala len chúťkou nesplnenou, lebo
         mne nebolo dané ľahko, bez dlhšieho rozmýšľania perom narábať. A keď potom prišli deti,
         dostavil sa s nimi i známy, od opatery detí neodlučný, matke úplného oddychu a celkom
         bezstarostných chvíľ neprajúci nepokoj — na písanie u mňa nemohlo byť pomyslenia. Vtedy
         zdalo sa mi, že možnosti k dospelosti, a či dotiaľ nestratím chuť i schopnosť k nemu, bolo
         mi tiež neisté. Pokoja mi to však jednako nedalo, začali sa mi zbierať náčrtky, na ktorých
         vypracovanie nikdy nebolo stihu.
   </p>
   <p>
    Až roku 1881 na súbeh, vypísaný v prvom ročníku nových, nádeje i chuť do písania
         budiacich Slovenských pohľadov, podala som beletristickú prácu
    <span class="emphasis">
     <em>
      Na
         dedine,
     </em>
    </span>
    ktorá potom, vyhrajúc vypísanú cenu (50 frankov v zlate) i bola v nich
         uverejnená. Nasledujúceho roku tiež do Pohľadov podala som prácu
    <span class="emphasis">
     <em>
      Prípravy na
            svadbu.
     </em>
    </span>
    Zatým však, že po presťahovaní sa do vlastného domu pribudlo mi
         primnoho roboty s obrábaním veľkej záhrady, i najmä že mi nastala potreba pomáhať i v
         obchode, spisovateľka musela vo mne zas temer celkom na viac rokov umĺknuť. Až roku 1891
         vyšla v Slovenských pohľadoch moja poviedka
    <span class="emphasis">
     <em>
      V čiernickej škole,
     </em>
    </span>
    potom
         roku 1894 vlastným nákladom román
    <span class="emphasis">
     <em>
      Proti prúdu
     </em>
    </span>
    a potom kratšia beletria
         v Letopisoch Živeny: roku 1896
    <span class="emphasis">
     <em>
      Prvé previnenie,
     </em>
    </span>
    roku 1898
    <span class="emphasis">
     <em>
      Popoluška,
     </em>
    </span>
    roku 1902
    <span class="emphasis">
     <em>
      Za letného večera.
     </em>
    </span>
    Niektoré drobnejšie veci v Dennici, Teréziou Vansovou redigovanej, nejaké príležitostné
         úvahy a články i v Národných novinách a niečo roztrateno i v iných slovenských i českých
         vydaniach. Vcelku nebolo toho mnoho.
   </p>
   <p>
    Medzitým však vytrvale, obyčajne večer, keď deti pospali a muž odišiel do kasína,
         zaznačovala som si do zošitov denné príbehy s deťmi, až mi nejeden raz vypadlo pero z ruky
         od únavy a ospanlivosti. Pri tom vytrvalom zapisovaní, ku ktorému neodolateľne pokúšala ma
         roztomilosť a originalita detí a ňou vyvolávaný živý záujem o ten čudesný, pred mojimi
         očami sa dejúci vývin ich dušičiek, pôvodne u mňa nebolo iného cieľa ako zachovať to pre
         samé deti, prípadne ako rodinnú pamiatku i pre ich deti. Ale súdené bolo inak. S našimi
         deťmi ukončil sa náš rod; predčasne odišli ta, odkiaľ niet návratu, ostali tu iba moje
         zápisky o nich, mne na žiaľ i na potechu. Úryvky z nich uverejnila som po smrti oboch detí
         (úryvok o Elenkinej chorobe a smrti ešte roku 1885 v Almanachu Živeny, ale po smrti
         Ivanovej i ten, kratšie spracovaný, pojala som do celku) v časopise Živena, ktorý som
         jedenásť rokov redigovala a za ten čas v ňom uverejňovala som svoje rozličné drobné práce.
         Zápisky o mojich oboch deťoch posledne vyšli knižne vo dvoch zväzkoch v rade mojich
         zobraných spisov, ktorý rad, pravda, bude hodne krátky. Určené pre rodinu, zanechávam ich
         pre národ.
   </p>
   <p>
    V týchto dvoch zväzkoch neodlučne asi obsiahnutý je i môj vlastný prostý životopis od
         toho času, ako som ich začala písať, preto s touto životopisnou rozpravou tu už mohla by
         som i prestať. Niektoré veci však ešte prichodí mi pripomenúť.
   </p>
   <p>
    V Martine, keď som sa sem dostala, našla som zasa pre mňa v niečom nové spoločenské
         pomery. Slovenská spoločnosť bola dosť početná, teda na nejakú osamelosť nik nemohol sa
         ponosovať. Práve predchádzajúca doba trvania gymnázia s viacerými mladými,
         národno-spoločenský ruch všemožne napomáhajúcimi profesormi bola živo spomínaná, že v nej
         nebývalým spôsobom vzrástol a rozvíjal sa spoločenský život Martina, lenže ja som prišla už
         na jeho pohorenisko, keď po rozchode žiactva i profesori začali sa rozchádzať, každý kam ho
         osud viedol, čo zanechalo ťažiacu otupnosť nálady v Martine. Ale zato vnove pribudnutí
         členovia, akým bola som i ja, boli prijímaní s priateľskou vľúdnosťou, pričom však uznať
         treba, že také prosto úprimné priateľstvo, aké po všetky roky môjho dievčenstva trvalo na
         Ľuboreči medzi našimi štyrmi spriatelenými rodinami, isteže nemohlo sa utvoriť medzi
         spoločnosťou omnoho širšou, ktorá síce v národnom zmýšľaní bola zajedno, ale v spoločenskom
         ohľade vrstvila sa dosť zrejme. Už i samo korenné domorodé meštianstvo necítilo sa na
         rovnakom spoločenskom stupni — boli významnejšie i nepatrnejšie rodiny — a z neho
         pochádzajúca inteligencia zasa líšila sa v niečom od inteligentov z iných strán Slovenska,
         ktorí sem prišli, priťahovaných práve osvedčeným národným rázom Martina, ktorý ráz zasa oni
         svojím účinkovaním stupňovali. Domorodí boli konzervatívnym živlom spoločnosti, s dobrými i
         nedobrými toho dôsledkami; tí, ktorí sa dosťahovali, zas boli viac pokrokoví ľudia
         svetskejšieho ducha, tiež i s dobrými, ale prípadne i s nedobrými dôsledkami toho.
   </p>
   <p>
    Mne takýto stav bol sprvu akýmsi sklamaním, lebo vo svojom dedinsky nedotknutom, naivnom
         idealizme som očakávala, že kde je národná jednotnosť, tá sama sebou musí vyrovnávať všetky
         rozdiely a tvoriť i jednotnosť spoločenskú, ale pomaly naučila som sa hľadieť na to ako na
         prirodzený, iste všade asi rovnaký spoločenský vývoj. Martin od začiatku svojho národného
         dejateľstva, najmä ako Matica slovenská v ňom našla svoj domov, bol v národnej myšlienke
         taký upevnený, že i v prípade nejakých spoločenských alebo medzirodinných, i hoci osobných
         roztržiek za národnú vec postupoval vždy jednomyseľne, čo svedčí o pokročilej vyspelosti. V
         kultúrnom ohľade však pomáhali mu napredovať práve tí pre napomáhanie národno-kultúrnych
         vecí sem prisťahovalí sa, vzdelanostne zväčša vynikajúci ľudia. Tak sa to stalo, že v
         istých veciach pri všetkých ináč nepriaznivých okolnostiach Martin dospel ďalej než iné,
         pôvodnými pomermi jemu rovné mestá na Slovensku, a tak prirodzeným spôsobom dostal sa do
         svojej vodcovskej úlohy, pre ktorú býval často hodne nepriaznivo kritizovaný, ako sa to
         obyčajne deje aj inde v podobných okolnostiach. Pravda je však, že hľadiac na všetku do
         prevratu proti nemu namierenú nepriazeň maďarského vladárstva, ktoré ho i hmotne ubíjalo,
         dokázal pomerne mnoho, a je celkom pravdepodobné, že v budúcnosti pod priaznivými vplyvmi
         jeho dobré jadro dokáže sa schopným všestranného rozvoja, ako sa to právom od neho očakáva.
         Martin zaiste má i svoje chyby, tiež som ich pobadala, keď som pred polstoročím prišla sem
         bývať, ale pozdejšie som nahliadla, že nie sú to nejaké temné špeciality Martina, no skôr
         zlé strany mestského života vôbec. Ináč za toho polstoročia nadobudla som si skúsenosť, že
         v Martine bolo by vždy nadostač dobrej pôdy pre ďalšie zveľaďovanie nášho
         národno-kultúrneho života (len nech by mala vždy povolaných obrábateľov), a to preto, že
         martinský idealizmus neutonul ešte v materializme, drží sa silou svojej martinskej
         vytrvanlivosti.
   </p>
   <p>
    Martin ma naučil rozoznávať, že zvelebiteľmi a akoby vrchnými predstaviteľmi národa
         zaiste sú vyššími vlastnosťami ducha i srdca nadaní, teda ideálni jeho ľudia, ale že za
         národ žiť s akým-takým spôsobom zaň i pracovať i obete prinášať môžu i menej ideálni — a
         majú tak robiť vôbec všetci jeho príslušníci. Ich samých to síce ešte neurobí ideálnymi,
         ale dáva im ideály a spolu i snahu zotrvať pri nich. A už to dvíha ľudí, i celý národ,
         ktorý oni tvoria. To dáva i Martinu jeho príťažlivosť.
   </p>
   <p>
    Asi o tri roky a tri mesiace po mojom výdaji umrel môj otec, na jar roku 1878,
         päťdesiattriročný. Splnilo sa jeho očakávanie svojej predčasnej smrti, lebo umrel privčas
         pre svoju rodinu, najmä pre svoje dve nedospelé deti, i tiež na žiaľ tak jeho cirkevníkov,
         ako i kruhu jeho novohradských priateľov-Slovákov; ostala po ňom veľmi citeľná medzera,
         lebo málo rodí sa na svet ľudí takej svetlej, svojou teplotou všetko okolo seba
         ohrievajúcej a oživujúcej duše ako bol on. Avšak pri svojom slabom zdraví, ktoré ostalo mu
         po trojnásobnom zápale pľúc v mladom veku, v tie časy iba odberaním krvi (sekaním žily
         alebo pijavicami) liečenom, bolo to ešte napodiv, že tak dlho žil. Ako po všetky roky
         trvania svojej choroby, tak i cez tento posledný zostupňovaný jej obrat zachoval tichú,
         jasnú myseľ; jeho hlboko pod čelo vpadnuté oči i vtedy, ako sme sa blížili k jeho posteli,
         svietili nám v ústrety s nevyčerpateľnou láskou, zachovanou až do konca, podľa Jána
         evanjelistu: „— milovav své, kteříž byli na světě, až do konce je miloval“, dotvrdiac tak
         do posledného dychu, čo nielen priatelia, ale i nepriatelia o ňom tvrdievali, že už svojou
         povahou blízky je Kristu.
   </p>
   <p>
    Zato však, keď ho bolesti netrápili, chvíľami ohlásila sa ešte i jeho žartovná nálada,
         popripomínal nám nejaké smiešne príhody zo svojho života, najmä zo svojich stykov s ľudom,
         citujúc jeho naivnomúdre úsudky o veciach tak, ako ich počul v ľudovom nárečí. My, s
         trúchlivosťou v srdci, museli sme sa usmievať a on sa tešil, keď videl ten úsmev. I
         umierajúc uľavoval žiaľ a šíril útechu okolo seba. On sám už dávno bol spriatelený so
         svojou smrťou.
   </p>
   <p>
    Keď sa dozvedel, že ľudia pristavujú na ceste našu slúžku a báťu Jana Cibuľku, dopytujúc
         sa, ako sa majú pán farár, ba i do dvora prichádzajú dozvedať sa o jeho stave, naložil nám,
         aby sme doviedli k nemu tých, ktorí by ho chceli ešte vidieť a s ním prehovoriť. Právom
         kmotrovstva, u ľudu platiaceho toľko ako príbuzenstvo, prišiel ho navštíviť milý nám človek
         Ratko. Zdá sa mi, bol krstným otcom môjho vlastného mladšieho brata Bohuška, narodeného už
         na Ľuboreči, ktorý však umrel o niekoľko dní po narodení. Keď sme sa apu opýtali, či ho
         môžeme dnu doviesť, riekol s úsmevom.
   </p>
   <p>
    „Ale ma najprv pričešte, aby môj Ratko potom doma svojim nemusel rozprávať, že som
         ,opadnutej, neoholenej — a strapatééj!“ narážajúc na to, ako jemu ktorýsi náš dedinčan bol
         rozprával o inom ťažko chorom, zaťažiac poslednú slabiku dlhým prízvukom údivu.
   </p>
   <p>
    Nuž keď sme ho podľa jeho žiadosti pričesali, tak síce nie strapatý, ale vtedy veru už
         na žiaľ opadnutý, vľúdne uvítal svojho kmotra.
   </p>
   <p>
    „Akože sa majú, pán kmotrík môj — či im je už lepšie?“ začal sa rozhovor.
   </p>
   <p>
    „Niekedy zle, potom zase trochu lepšie.“
   </p>
   <p>
    „Ale sa azda ešte úfajú? Veď, ľaľa, boli aj tode taktoka zle, a pánboh ich pozdvihou,“
         pripomínal Ratko dávnejšiu ťažkú chorobu apovu, z ktorej vytrhol ho bol istý veľmi dobrý
         vojenský lekár, spomínaný potom od nás vždy s najväčšou vďakou.
   </p>
   <p>
    „Vtedy som bol mladý, viac sily bolo vo mne, pri pomoci dobrého doktora som sa zotavil,
         a jedol som potom barančinku, čo mi moji dobrí Ľuborečania nadonášali barancov, že som
         skoro stučnel od nich.“
   </p>
   <p>
    „Ved be sme im aj teraz nadonášali barancov celej kŕdeľ — každej be im ’ďačne dau, čo
         drží ovce — ľem kobe ich mohli užiti!“
   </p>
   <p>
    „Ďakujem vám, moji milí, i za vašu dobrú vôľu. Ak pánboh dá, môžeme si ešte spokojne
         spolu nažívať — aspoň do času.“
   </p>
   <p>
    „Kobe to dau otec nebeský!“ zažiadal Ratko, majúc sa na odchod, aby sa chorému nestal
         obťažným.
   </p>
   <p>
    „Pozdravte si, pán kmotor, svojich domácich. Pánboh vás opatruj, kým sa zas uvidíme —
         tu, alebo tam.“
   </p>
   <p>
    Ratko so slzami v očiach chytil apovu k nemu vystretú ruku a proti svojej obyčaji ju
         pobozkal. Inokedy, keď prichádzal k nám po nejakej potrebe, s apom podali si ruky ako rovný
         s rovným, ale mamke vždy bozkal ruku. Nejeden raz sme sa pozastavili, či je to odpozorovaný
         panský manier a či vrodený jemný takt u neho. Bol aj ináč jeden z najinteligentnejších
         gazdov na Ľuboreči.
   </p>
   <p>
    Prišli k apovi na odobierku i kurátor a kostolník, i niektorí iní, a otázky: „Či sa ešte
         úfajú? Ved be nás azda ešte nekceli tu zanahati?“ sa opakovali, akoby jeho život a jeho
         smrť záviseli od jeho vôle.
   </p>
   <p>
    „Zo svojej vôle by ja ešte neodišiel od vás — veď zanechávam tu i svoje neodchované deti
         — ale musíme pristať na vôli božej. A on i tak už vyše očakávania dlho ma tu ponechal,“
         bývala jeho odpoveď, a ja v tie chvíle pocítila som zvláštne uspokojenie, že svojím časom
         bola som sa odhodlala vydať sa, keď som si predstavila, aká ťažká starosť bola by teraz
         zaľahnutá na ňom, umierajúcom, ak by som bola bývala ešte nevydatá.
   </p>
   <p>
    V Kvetnú nedeľu ráno strhol sa z chorobného polosna, temer so zdesením si pripomínajúc,
         že neurobil si nijaké prípravy na spoveď, a táto starosť, ktorá ho zrazu zachvátila, dala
         mu, na úmor oslabnutému, toľko sily, že sadol si v posteli a chcel sa brať do práce. Ťažko
         sa nám podarilo uspokojiť ho, že kaplán Gömöry to už pripravil a vykoná všetky jeho
         funkcie. Jeho stav sa zhoršoval, horúčosť sa stupňovala a naše pokusy mierniť mu bolesti v
         boku liekmi i obkladkami iste boli mu len na ťarchu, ale znášal ich s bolestným výrazom
         vďaky v očiach.
   </p>
   <p>
    Umrel potom v noci pred Veľkým piatkom, v bezvedomí dodychujúc svoje posledné dychy pod
         krížom Kristovým. Pohreb jeho bol až na veľkonočný pondelok, aby ho okolití jeho bratia
         farári mohli prísť vyprevadiť na poslednej jeho ceste. Až keď sa to minulo, keď ani
         nehybnej, onemelej telesnej schránky nášho najdrahšieho už tam nebolo, až vtedy, v
         zatíchnutej prázdnote stačili sme sa spamätať, koho sme to stratili.
   </p>
   <p>
   </p>
   <p>
    Osirel ľuborečský kostol, keď navždy zamĺkol v ňom môjho otcov hlas, ktorý z jeho
         slabých pŕs na kancli vždy tak mocne znel, že ja, doma ostanúc variť nedeľný obed, nejeden
         raz z farskej pavlače mohla som vypočúvať časť jeho kázne, ak som si, ňou upútaná, nezašla
         až do kostolnej ohrady, aby som lepšie počula. Jeho tichý, ale nikdy neuhasínajúci zápal vo
         veciach náboženských dodával mu tej sily. U mňa i teraz číra rozpomienka na ľuborečský
         kostol s osobou môjho otca, čiže s jeho duchom v ňom, budí dojem povznesenia mysli, ktoré
         ma dojímalo, keď som vtedy do neho vstupovala — do chudobného zovňajškom, ošumelého
         starobou, so všelijakými hodvábnymi i ,tvrdoružovými’, od cirkevníčok podarovanými šatkami
         na oltári i na kancli. I kurátor a kostolník boli mi zvláštne úctyhodnými, keď si tak vážne
         vo svojich širiciach sedávali stranou od oltára vo svojej akoby pre nich dvoch vymeranej
         lavici práve pred mníšskou kružbou, o ktorej vždy vnucovala sa mi predstava, že pôvodne asi
         na to bola určená, aby v tom dvojitom, plecami i hlavami korunovanom vpustku — keby bol
         trochu priestrannejší — mohli sedávať práve títo dvaja hodnostári.
   </p>
   <p>
    Keď umrie človek veľkej a dobrej duše, ktorý býval mravným dobrodincom širokého kruhu,
         musí sa ten kruh cítiť osirelý, keď zrazu smrť pretrhne všetky živé vzťahy medzi ním a tým
         jeho dobrodincom. Tak to muselo byť i po smrti môjho otca. Bol on nielen mravným, duchovným
         vodcom svojho kruhu, najmä svojich cirkevníkov, slovom i vlastným príkladom, no mával na
         starosti aj ich hmotné záujmy, čo je po istú mieru i neodlučné od úlohy dedinského kňaza.
         Radil, ako najlepšie vedel, i rozširoval medzi nimi hospodárske poučenia, najmä Lichardove.
         Okolnosťami viazaný k poľnému hospodáreniu i sám vychádzal niekedy do poľa pomalým krokom,
         nesúc si na ramene trojnožku s trakovým sedadlom. Ľudia na ceste ho pristavovali, on zas
         pristavoval sa pri tých, čo robili v poli. Na svojej roli potom sadol si niekde pod divú
         hrušku na svoju trojnožku a díval sa i na svojich robotníkov, i ďalej po poli na pracujúci
         ľud. Jeho robotníci to nepokladali za nejaký donucujúci dozor, ale za priateľskú návštevu,
         a jeho také vychádzky osviežovali. Kým bol mladší a silnejší, brával si i pušku na plece,
         zašiel si do zelených doliniek a zavše poslal domov po nejakom na poli zachytenom
         chasníkovi zastreleného zajačika. Keď sa náročky vybral na poľovačku s Goldbergerom, bývalo
         tých zajačikov i viac. Potom už odnášal ich báťa Jano Cibuľka sem kmotrovi, tam niektorému
         priateľovi cez pole do daru, pričom jeho červená tvár natešene sa usmievala, iste v
         očakávaní i počastovania i diškrécie — a i dobrých, vďačných slov, ktorým bol veľmi
         prístupný.
   </p>
   <p>
    Raz, keď som i ja s apom bola na farskej roli pri kopačkách, zrazu zazrela som ho
         strhnúť pušku z pleca a temer súčasne zaznel i výstrel: strelil do mladého, obďaleč
         zberajúceho sa zajaca, ktorý však netrafený trielil ďalej, až i zmizol. No ja vtedy
         pozerala som na svojho otca akosi zarazená, pomýlená. Nechápala som, ako on, vždy ku
         všetkým, nielen k ľudom, ale i k zverom, dobrý, mohol takto dychtivo a neľútostne ísť po
         živote chudáka zajačika, a ťažko mi to padlo na srdce. Veď vídavala som doma i predtým ním
         zastrelené zajace, i ľutovala som ich, ale neporovnateľne silnejší bol dojem krutosti, keď
         som na vlastné oči videla, ako sa to deje. O protirečeniach v prírode človeka vtedy ešte
         nemala som skúseností. Doma potom osviežený sedával si apa vo svojej izbe ku stolíku niečo
         čítať alebo písať.
   </p>
   <p>
   </p>
   <p>
    Po všetkom tom, čo ma k môjmu otcovi viazalo od môjho detstva, jeho smrť znamenala pre
         mňa stratu najmilovanejšieho človeka, ktorý mi bol starostlivým, láskavým otcom, ale i
         najväčším duševným dobrodincom. Bez jeho čistých výchovných vplyvov, pôsobiacich i životným
         príkladom, i naúčaním, nijako neviem si predstaviť svoj vlastný duševný vývin. Takým
         posvätným mi bol, že bolo mi čajsi na nepochopenie, ako mohol umrieť podobne iným ľuďom.
   </p>
   <p>
    Vtedy, po jeho smrti, každý najmenší dôkaz jeho dobroty, ktorý mi ožil v rozpomienke,
         stal sa mi dvojnásobne drahým, ale všetky tieto polozabudnuté drahé mi rozpomienky vynárali
         sa mi vtedy spolu už i ako na rozlúčku, keďže to, čo ich vyvolalo, apov odchod do večnosti,
         spolu vzalo im ich pôdu, minulé dejisko toho, čo ony zachovali.
   </p>
   <p>
    A keď mne, ktorá už mala som vlastnú domácnosť i svoju malú dcérku na potechu, otcov
         odchod z tohto sveta bol ťažkou stratou, nedohľadne ťažký musel byť pre mladšie jeho dve
         deti a pre jeho vdovu, hoci hmotne boli natoľko zaopatrené, že núdzu trpieť nemuseli.
         Mamke, hoci švagor a sestra podľa možnosti vo všetkom boli jej na pomoci, čím ďalej
         citlivejšie chýbala mužova všestranná starostlivosť, stávala sa malomyseľnou, pozdejšie
         ťažkomyseľnou, k čomu prišla i telesná neduživosť, a konečne i smrť v auguste roku 1879.
         Rodina jej sestry, u ktorej našla svoj domov, keď sa z fary vysťahovala, opatrovala ju
         trpezlivo i verne, a po jej smrti starala sa i o jej osirelé deti. Belka, vtedy sotva škole
         odrastená, bývala u svojej tety v jej domácnosti do jari roku 1883, keď sa vydala za Jána
         Slávika, ev. farára na Dobronivej; Lajoš, vtedy gymnazista, prichádzal ta na prázdniny.
         Jemu predčasná smrť rodičov bola na najväčšiu škodu. Necítiac nad sebou rodičovskej
         autority, užíval svoju samostatnosť bez potrebnej na to mravnej sily. Oddával sa, ako to
         býva, viac kamarátstvu než učeniu, v štúdiách zaostával čo rok ďalej, prišli prestávky i
         pre chorobu, z toho presedlanie z teológie na medicínu, po niekoľkých rokoch zas návrat k
         teológii — nie div teda, že už hodne vyše tridsaťročný stal sa kaplánom, potom
         administrátorom a po smrti farára Brovszkého i farárom v Laliti v Báčke. Tam sa i oženil,
         vzal si staršiu dcéru Borovszkého, ale žil krátko, umrel na porážku srdca v tridsiatom
         šiestom roku života. Bol dobrodušný, naivne idealistický i nadaný, ale neotužený mravne,
         preto nedokázal sa v živote. Nás, jeho sestry, vždy zabolí srdce, keď si na neho pomyslíme.
   </p>
   <p>
    Po smrti rodičov a po vydaji sestry temer celkom prestali moje osobné styky s drahou mi
         Ľuborečou, len písavaním si so sesternicou Emou som vedela, ako sa tam ďalej žilo.
         Dievčatá, s ktorými som rástla, staršie i mladšie, sa povydávali, každá pošla svojou
         stranou; naši učiteľovci, on i ona, na ktorých mám mnoho milých rozpomienok, umreli v dosť
         krátkom čase — a umrel i náš dobrý báťa Janko Cibuľka, statočná, úprimná duša, ktorého
         pamiatka nezanikne u mňa, kým budem žiť. V ostatnej jeho chorobe nosila mu sestra Belka,
         vtedy už u Goldpergerovcov bývajúca, všelijaké ľahké a záživné pokrmy, tetou Goldpergerovou
         mu pripravované, ale balík tabaku, čo som mu ja poslala, už ho nenašiel živého.
         Goldpergerovci predali dom i majetok a prešli bývať na Ábelovú kvôli jeho notárskemu
         povolaniu. Ona umrela tam o krátky čas, on o viac rokov pozdejšie. Z nášho bývalého kruhu
         najdlhšie vytrvali tam Goldpergerovci, i keď už syn bol prevzal otcovský majetok. Sváko
         Goldperger, neúnavne pracovitý, prudkej povahy, ale dobrého srdca človek, ku ktorému viažu
         ma vďačné rozpomienky, že býval vždy dobrý ku mne, nežil dlho na oddychu; teta prežila ho
         viac rokov. Ale Ema vo svojej nesklátiteľnej pevnosti národného presvedčenia, za ktoré
         pretrpela i prenasledovanie zo strany úradov (pre čestný dar Vajanskému, keď sedel v
         Segedíne, išiel dlhý proces s výsluchom Sloveniek, najmä Emu viac ráz citovali do Ďarmôt,
         stíhajúc ju pre ,národnostné poburovanie’), nevydržala v bratovej maďarskej domácnosti;
         hoci ako ľpela na rodičovskom dome, odišla z neho najprv do Slatiny, kde mala sestru Nelku,
         vydatú za mojím príbuzným, notárom Hecserom. Keď i tam jej povzbudzujúce účinkovanie medzi
         ľudom stávalo sa škodlivým postaveniu jej švagra, odišla i so svojou malou sesternicou
         (sestrinou dcérou) do Radvane, kde jej Hodžovci mnoho priateľstva preukazovali, a
         pozdejšie, roku 1907, prešla odtiaľ sem do Martina do služieb Múzea, spravovať Živene i
         Múzeu patriace národopisné a iné zbierky. Do tejto svojej úlohy, hoci bola pre jej telesnú
         silu až prinamáhavá, vžívala sa s radostnou oddanosťou; roky vernej jej práce s blahej
         pamäti Andrejom Kmeťom i Andrejom Halašom v martinskom Múzeu boli najšťastnejšími rokmi jej
         života, lebo pracovala v prospech národnej veci, čo od jej mladosti bývalo najžiadúcejším
         jej ideálom — boli jej jedinou pravou odmenou za jej zriedkavo stálu, obetavú, ničím
         sklátiť sa nedajúcu, teda opravdivo vzornú rodolásku. Umrela v októbri roku 1917, utrápená
         rozčúlením vojenskej doby, najviac neúspechmi Ruska, nedožijúc sa veľkej radosti
         oslobodenia národa z moci tých, pod ktorými toľko trpel. Odpočíva na martinskom cintoríne,
         zaslúžilá čestnej pamäti v národe. Ja jej priateľstvu ďakujem za mnoho dobrého. —
   </p>
   <p>
    O svojom verejnom účinkovaní v Martine nemôžem nič zvláštne povedať. Známo je, ako
         spolku Živena, ktorej oddávno som predsedníčkou, za maďarskej vlády znemožňované bolo
         účinkovanie. Od prevratu účinkuje pozoruhodným spôsobom a šíri i veľadí sa jeho účinkovanie
         najmä zásluhou školského radcu Fr. Mareša, bývalého správcu brnenskej Vesny a jej škôl,
         ktorý v roku 1919 prišiel Živene na pomoc, vystrojený nielen všetkými skúsenosťami v
         spravovaní spolkových vecí, ale i schopnosťou iniciatívnej práce a neúnavnou ochotou
         kliesniť cestu dobrej veci. Je teda oprávnená nádej, že Živena, stane sa schopnou v širokej
         miere plniť svoju dôležitú úlohu medzi slovenskými ženami. — Pri zakladaní účastinárskej
         spoločnosti Lipa mala som mnoho roboty, mnoho písania i chodenia, kým som získala ľudí,
         ktorí mohli by ju platne na nohy postaviť, lebo veľmi záležalo mi na tom, aby sme už raz
         stvorili niečo závažné a životaschopné na sprostredkovanie výroby a odpredaja slovenských
         ľudových výšiviek, s ktorými nepriateľskí špekulanti už dávnejšie kupčili, označujúc ich v
         obchode ako hornouhorské alebo i rovno maďarské. Ale postaviť vec na kupecký základ, to
         prevzali mi iní, povolanejší činitelia. Nezhodu mali sme iba v tom, že bola som proti
         sľubovaniu dividendy na účastiny, keďže je isté, že dividenda je na ujmu obchodnému
         kapitálu, a teda i obchodnému rozvoju, ale iní dôvodili, že bez záväzku dividendy vôbec
         nezoženieme kapitál. Nuž dividendu sme sľúbili, ale po tieto roky jej dávať nemôžeme —
         jednako však dúfam, že preto ani naše obecenstvo, ani účastinári nebudú pokladať Lipu za
         neužitočný podnik a neoľutovali, že napomohli jej založenie. Od roku 1910 poskytuje slušný
         zárobok slovenským ľudovým vyšívačkám, ktoré pre ňu pracujú, a uvádza do obchodu krásne
         slovenské ľudové výšivky, i uplatňuje ich ako také.
   </p>
   <p>
   </p>
   <p>
    O našom veľmi prostom, hodne jednotvárnom, vždy tými samými povinnosťami vypĺňanom
         živote tiež nemôžem nič zvláštne povedať. Udalostí hodných zaznamenania v ňom nebolo, okrem
         výročných augustových národných slávností, ktoré donášali teplo a svetlo do prítmia otupnej
         národnej nevole, a tie presmutné smrtné pády v rodine, čo uhášali radosť rodinného života —
         najmä smrť detí. V Elenke, hoci bola ešte len osem a štvrťročná, keď umrela, už bola
         vyjadrená určitá individualita; boli sme bezpeční, že vychováme z nej spoľahlivého človeka,
         a tým väčšou ujmou bola nám jej smrť. Potom s veľkými ťažkosťami idúca výchova Ivanova, boj
         s jeho neústupnou chorobou, s dlho zamieňajúcim sa úfaním so zúfaním — to nedalo nám
         vydýchnuť z ťažkých starostí, a potom jeho smrť zastrela nám život stálou tôňou, že nežili
         sme ho z radosti, lež len z povinnosti. Jeho vdova, Oľga, nezotavila sa vôbec z krutej
         rany, hoci ako svedomite sa oddáva svojmu učiteľskému povolaniu; trpí duševne, chradne
         telesne — nemôže nájsť zabudnutia. Obom nám on chýba doživotne všade, kam sa obrátime. S
         obnovujúcim sa žiaľom chýba nám teraz i medzi jeho druhmi vo verejných úlohách nášho nového
         života.
   </p>
   <p>
    Skoro zatým balkánska vojna vzrušila pozornosť a záujem sveta a u nás slávne úspechy
         Juhoslovanov, nezastaviteľne zhadzujúcich zo seba turecké jarmo, vyvolali blahodarnú radosť
         — keby nebola nasledovala neblahá srbsko-bulharská vojna.
   </p>
   <p>
    No toto bolo len predohrou k tomu, čo zachvátilo nás zatým: svetová, svet zo základov
         vyvracajúca vojna, ľudským precibreným výmyslom vystrojená ničiť, hubiť všetko, čo
         zasiahne; smrtiť, mučiť milióny proti sebe postavených nevinných ľudí i všetko ňou zabraté
         živé tvorstvo, zabíjajúc v ľuďoch dobrotu duše, lepší ľudský cit na dlhý čas a nivočiac
         hmotné podmienky ich života.
   </p>
   <p>
    Bývali všelijaké zámienky k veľkým vojnám, dejinami zaznačené, hoci v podstate všetky
         boli výbojné, podmaniteľské, koristné z jednej, obranou a inými neschválnymi pohnútkami
         vyvolané z druhej strany — — — — — —
   </p>
   <p>
   </p>
   <p>
    Tú nestvornú, na zemi, na mori i vo vzduchu zúriacu vojnu prežívali sme za štyri a štvrť
         roka i my, ktorí sme sedeli doma, a prežívali sme ju v ustavičných duševných mukách. Chorí
         sme bývali od trápenia, od súcitu s tými našimi blízkymi i ďalekými, čo hnaní svojimi katmi
         trpeli všemožnú trýzeň na bitevných poliach. I trnuli sme v pomyslení, čo bude s nami, keď
         zvíťazia tí, ktorí nás pohnali do vojny, proti nášmu bytiu namierenej. Naozaj, zmučení sme
         bývali, nejedávali, nespávali sme, najmä po ruskom rozvrate. A z toho nezotavili sme sa ani
         do konca vojny — ani dosiaľ. Nie div, že sa nám zdalo, akoby už všetku vládu nad svetom bol
         dostal satan do ruky.
   </p>
   <p>
    V čas vojny, ale nie skrze ňu, umrel i môj muž 22. septembra 1915 v 79. roku života,
         posledný z mojich najbližších, zanechajúc ma tu samotnú. Ušetrený bol pred najväčším
         súžením, ktoré nám vojna doniesla, ale nedožil sa ani neopísateľnej radosti, ktorá nám ku
         koncu z nej pošla.
   </p>
   <p>
    Lebo v najväčšom súžení zjavil sa nám boží div, znenáhla vylučujúci sa z toho úžasného
         javiska ľudskej krvi, ľudských múk v spustošených, vypálených krajinách, pripravovaný v čas
         vojny predvídavými, všetky svoje sily i svoj život tomu zasvätivšími mužmi českými i
         slovenskými, a vybojovaný légiami českých i slovenských dobrovoľníkov. Láska k svojeti a
         vytrvalá, obetavá práca, spravovaná rozumom, vyslobodili nás z cudzej nadvlády i vydobyli
         nám vlastný, samostatný štát. Stalo sa skutkom, čomu ani v najsmelších pomysleniach sme sa
         neúfali. Rovno z priepasti útrap tento oslepujúci východ slnca! Kto sa toho dožil, z
         vysokovzplanuvšej radosti nabral síl i chuti, i najlepších úmyslov k novému životu.
   </p>
   <p>
    Toho sa dožiť bolo i mne dožičené a ďakujem bohu za ten veľký dar, za všetky krásne
         momenty prvého nového ožívania u nás, pri pomoci bratskej a sesterskej. Žiaľ bol iba v tom,
         že nedožili sa toho i všetci tí naši, ktorí za to pracovali a trpeli.
   </p>
   <p>
    Ako sa odvtedy vyvíjajú veci, je pre mňa zasa novou kapitolou poznávania ľudí, v ktorej
         prežívam premnoho nemilých sklamaní. Vojna — veď áno, vojna pokazila mravne ľudí vo
         všetkých spoločenských vrstvách, a to všade, nielen u nás. My však okrem toho, hľadiac na
         predošlé pomery, nemohli sme byť náležite pripravení ujať sa svojho slobodného občianstva v
         každom ohľade, ako treba. Kým sme boli v porobe, boli sme akiste presvedčení, že v
         porovnaní s našimi utláčateľmi je u nás samá dobrá snaha pracovať za spoločnú vec,
         zapierajúc osobné záujmy, ktoré mohli by jej škodiť. A prvé hnutia po uvedomení si
         dosiahnutej slobody zaiste u premnohých i boli plné čistých úmyslov. Ale po radostnom,
         sviatočnom povznesení sa muselo zostúpiť ku tvrdému, všednému poriadku života. Pozvoľna
         ukazovala sa stará skúsenosť, že sloboda uvoľňuje s dobrými i zlé pudy, najmä najsilnejší,
         človeku vrodený pud sebectva, ktorému neomylne podľahne, ak nemá silno vyvinutú vôľu k
         dobru. A vôľa k dobru nemôže silnieť v pôde nasiaknutej všelijakou pochybnou povojnovou
         morálkou. Tak z vrúcne vytúženej, draho vykúpenej, ťažko vydobytej slobody vidíme nateraz
         len akúsi čudnú nespokojnosť, ktorá sa rozšírila ako nejaká nákazlivá choroba.
   </p>
   <p>
    Vidíme výbojnú nespokojnosť sebectvom zachvátených, že nemôžu mu hovieť v
         neobmedzenejšej miere, a nevyhnutne z toho vyplývajúcu nespokojnosť tých, na ktorých ujmu
         ide nenásytnosť predošlých, k čomu patrí najmä široko rozbujnená nespokojnosť všetkých
         možných spoločenských, stavovských a politických vrstiev a strán, s podkladom nenávisti
         všetkých proti všetkým; vidíme nespokojnosť inorodých, predtým, ba iste i teraz našich
         neprajníkov, ostavších pod našou nadvládou, že sa im hneď všetko po vôli nedeje (hoci deje
         sa im po vôli viac ako treba); k tomu hneď spravodlivá nespokojnosť starých verných
         pracovníkov i trpiteľov za národnú vec, že im teraz, po oslobodení, usúdená a udieľaná je
         na odmenu za ich vernosť taká hmotná bieda, že žiaľ je o nej hovoriť, kým prevzatí ich
         bývali protivníci majú sa dobre v našom štáte, ktorému sa protivili a za ktorý oni, starí
         bojovníci a trpitelia, už svojím národným účinkovaním vopred pracovali — a ešte aj iná
         všelijaká, z nedočkavej netrpezlivosti pochádzajúca nespokojnosť sa hlási, už preto zas
         musia byť nespokojní všetci ľudia dobrej vôle, milujúci z celého srdca svoj oslobodený
         národ a svoju vlastnú vlasť, nad ktorú pre ten národ nemôže byť lepšej na svete — lebo
         nechcú, aby si ten oslobodený národ vydával pred svetom vysvedčenie mravnej chudoby, že pre
         rozkvasenú nespokojnosť nevie si ceniť veľký, čajsi zázračný dar svojho oslobodenia, nezná
         vďaky zaň, nemá pochopenia a zrelosti preň.
   </p>
   <p>
    Do tohto kvasenia, vzniknutého i v historických zemiach, nielen na Slovensku, vpadá i
         otázka československého pomeru, ktorá po prevrate zdala sa byť tak ľahko riešiteľnou, akoby
         jej ani vôbec nebolo, ale odvtedy čím ďalej stáva sa zreteľnejšou a ťažšie riešiteľnou. I v
         tom bolo zo začiatku priveľa optimizmu na oboch stranách; ako sa však začalo spoločné
         nažívanie, vykľuvali sa isté dosť podstatné povahové rozdiely medzi dvoma blížnymi národmi,
         a že im nastalo tesné spojenie, tým ostrejšie pociťovali sa rozdiely, z ktorých vychádzali
         mnohé nedorozumenia, vedúce tiež k obapolnej nespokojnosti.
   </p>
   <p>
    Rečené rozdiely majú svoje korene iste v tom, že oba národy za dlhý vek žili oddelene od
         seba pri rozdielnych podmienkach vzdelanostného vývinu, a najbežnejšie javia sa, keď Česi
         nadovšetko zakladajú si na tom a dávajú tomu i výraz, že všetok svoj úspech majú zo svojho,
         vlastným úsilím dosahovaného vzdelanostného pokroku, teda z vlastnej zásluhy — u Slovákov
         naproti tomu že zakladajú si na vrodenom im citovom i rozumovom nadaní, o ktorom veria, že
         ich povznesie vzdelanostne so zachovaním slovenskej írečitosti. Z tohto zdanlivo neškodného
         rozdielu vzniká najviac nedorozumení, v ňom je i príčina, že Slováci s nechuťou a nevďakom
         majú sa k českým snahám, chcejúcim postaviť ich vzdelanostne českými pomôckami na českú
         úroveň; v ňom korení i osobitná česko-slovenská nespokojnosť, javiaca sa na Slovensku, v
         obave o slovenské národno-kultúrne, národno-hospodárske, národno-úradnícke a iné záujmy.
   </p>
   <p>
    Človek, pozorujúci túto všade vyvierajúcu netrpezlivú nespokojnosť, ľahko by zúfal nad
         možnosťou riešiť ju zdarne, ale, prizrúc sa jej bližšie, naberie presvedčenia, že dá sa
         riešiť a i bude riešená každá po svojom. Čo sa týka špeciálne slovenskej nespokojnosti, tá
         vyžaduje, aby Česi zo svojej vyvýšenej pokročilosti nahliadli, že slovenské veci v
         Československej republike musia byť po slovensky riešené, ak má nastať dorozumenie medzi
         spojenými bratmi — a Slováci aby nahliadli, že tie svoje osobitné povahové vlohy čírym
         vyzdvihovaním a prízvukovaním ani nedokážu, ani neuplatnia, ale že musia ich skutkami
         preukázať, oddanou prácou uplatniť a zvelebiť. Tak dôjdu uznania i honorovania a nastane
         žiadúce dorozumenie — a potom zovňajší zväzok česko-slovenský stane sa zväzkom vnútorným,
         silným, uspokojivým pre obe strany, spoľahlivým pre spoločnú vlasť, ktorému neuškodí viac
         nijaký zovňajší nápor.
   </p>
   <p>
    A k tomuto musíme sa dostať, ak je u nás oboch dosť zdravého rozumu a zdravého citu.
   </p>
   <p>
   </p>
   <p>
    V milej mi Ľuboreči nebola som od svadby dvoch sesterníc temer štyridsať rokov. Až na
         jar roku 1923 išli sme ta z Dobronivej moja sestra s mužom i oboma synmi a ja navštíviť
         hroby rodičov. Ticho, pokojne odpočívajú si tam medzi tými, s ktorými za toľké roky žili v
         spolupatričnosti dobrých duší a ich duchovného pastiera. Taký tichý, svetom nedotknutý
         dedinský cintorín robí dojem opravdivého uspokojivého odpočinku. Iba po hrobe mojej matky
         niet znaku, keď nebol pomníkom označený. V tej starej časti cintorína sú hroby už
         vyrovnané, akoby ich ani nebývalo — ani veľkej hrušky už tam nie, ktorá stála neďaleko
         hrobu. Ani hrob Janka Maróthyho, ktorý u nás umrel, sme neuhádli. Z pohostinnej milej fary,
         ktorej zrejme pribudlo veku, odkedy som v nej nebola, vyšli sme prejsť sa po dedine, dolu i
         hore. Zmeny všade dosť, ale zovňajškom Ľuboreč neostarela, lež omladla. Staré, dlhou čiarou
         do dvora sa tiahnúce domy pod slamenou strechou, s malými oblôčkami, pomaly sa tratia a
         miesto nich povstávajú nové, škridlicou kryté, s veľkými oblokmi ako v meste. A dobre, že
         je tak, hoci je to na ujmu mojim rozpomienkam. Iba ulica a potok sa nezmenili vo svojej
         dedinskej neviazanosti. Zovňajškom čiže odevom zmenil sa i sám ľud. Zanechal svoj starý
         kroj a oblieka sa tak neurčite, bez akejkoľvek írečitej úhľadnosti, ako to aj inde vidíme,
         kde kroj pozanikal. S krojom tratí sa akosi úhľadnosť žien a statnosť mužov. Ale dušou moji
         Ľuborečania azda zostali tými, čo boli predtým. Vychádzali z domov najmä ženy, keď sa
         dozvedeli, kto sme, pristavovali sme sa pri nich, sestra a ja vymieňali sme si staré
         rozpomienky s nimi, pravda, iba s najstaršími z nich. Boli dojaté, že sme ich prišli
         pozrieť, akoby vraj už z druhého sveta. A že ich županom je Belkin syn, to akosi obnovuje
         vzťahy medzi nimi a dcérou ich niekdajšieho, nimi po dobrom spomínaného farára. Ja zišla
         som sa s dcérou — už tiež staršieho veku ženou — mojej niekdajšej varovkyne, Anky Fraňovie
         — moment sprítomnenia sa mi môjho detstva. I syn báťu Jana Cibuľku, ešte hodný chlap,
         sprevádzal nás po starom i novom cintoríne. Má svoj pekný dom, dobre sa opatruje — ale detí
         nemá. Vôbec málo detí má Ľuboreč, panuje tam už dávnejšie jednodetstvo — za mojich čias to
         ešte nebolo. Veľký kŕdeľ nás býval, keď nás vypustili zo školy: väčšia polovica dupotajúc
         bežala pavlačou po spádnych dverách pivnice a ozlomkrky dolu schodíkmi; druhá, menšia, hore
         dvoríkom. Jedna mať sama mala ich kŕdlik, preto ju ľudia kvokou prezývali. Teraz všetky, čo
         vyšli z novej, vysokej učebne, postavenej pri samej ceste na školskom dvore, pomestili sa
         na priestore hneď vedľa nej, kde predtým bola hlboká, už nepotrebovaná studňa, ktorú sme
         deti s bázňou obchodili, aby sme do nej nespadli. Boli sme i v kostole, pri ktorom pod
         nástupcom môjho otca vyrástla i veža, a pre ňu zďaleka nemohla som sa priznať Ľuboreči.
         Predtým bola len nízka, drevená, podmurovaná zvonica pri kraji ohrady smerom k dedine, kde
         stáli i dve široké lipy. Ale tá dosť nová veža už sa puká, ako oddávna pukajú sa i steny
         fary. Staré nástenné maľby v ľuborečskom kostole, o ktorých sme my ešte nemali tušenia (Ján
         Slávik písal o nich podrobnejšie v Sborníku MSS, ročník VI. z roku 1901 v I. a II. zväzku
         pod nadpisom „Príspevky k dejinám umenia na Slovensku“, a iste zasluhovali by si i
         pozornosti a záujmu úradu pre zachovanie umeleckých pamiatok u nás — kým je čas), sú teraz
         jeho veľkou zvláštnosťou, i dôkazom jeho úctyhodného veku. Môj otec dvadsaťtri rokov
         kázaval z duše v ňom božie slovo a ja niekedy vo sne dliem v ňom alebo okolo neho, hoci vo
         bdení už dávno prestala som naň myslievať.
   </p>
   <p>
    Ľuboreč už nie je tá, čo bývala, lebo obnovili, možno i zmenili sa pokolenia v nej, ale
         mne zostáva drahou a milou až do konca, lebo má veľký podiel na mojom prvom duševnom
         utváraní sa. Boh ju žehnaj! Rada som, že splnila sa mi žiadosť vidieť ju, kým som ešte tu.
         Starému človeku splnenie takej, hoci zdanlivo bezvýznamnej žiadosti uľahčuje, rozjasňuje
         myšlienku na konečný odchod, akoby nejaký dobrý sľub bol splnil, záväzok odpútal. V Krupine
         narodená, v Ľuboreči precitla som k uvedomelému životu, teda Ľuborečou musela som započať
         túto svoju rozpravu a pri jej dokončievaní zasa k Ľuboreči zaviedli ma rozpomienky. Vidieť,
         človek do konca žije zo svojho koreňa.
   </p>
   <p>
    Teraz, na sklone svojho už hodne dlhého života, keď po stratách v ňom utrpených prežívam
         chvíle toho pokoja, ktorý nezná užšie osobné záujmy a starosti, ale ani radosti, pozerám
         naspäť naň ako na prekonaný skúšobný stupeň, v ktorom bolo plno dobrých úmyslov i snáh, ale
         výsledky sa často zatajili, a ja pomaly dochádzam k tajomnému prechodu do celkom neznámeho,
         ani len našej predstave neprístupného iného bytia v tom božom kráľovstve lásky, ku ktorému
         cestu ukazoval Kristus a po ktorom žije neumoriteľná túžba v ľudskej duši — i hoci by bola
         dedičným ľudským sebectvom pridusená.
   </p>
   <p>
    Je pravda, že po tom, čo som prežila, žijem svoje posledné roky bez užších osobných
         starostí, a teda i bez bližších mi radostí, ale zato nežijem ho ľahostajne, lebo mám vždy
         starosť o veci neosobné, ktoré potrebujú činného záujmu. A tá starosť odmenená mi je
         nejednou čistou radosťou, tým krajšou a milšou, že nie je iba pre mňa, ale že zdieľame ju
         mnohí s porozumením, ďalekým od akýchkoľvek sebecko-osobných vecí. Po takejto radosti
         túžieva optimistický idealizmus mladého veku, ale nedosiahne ju bez ťažkého daňovania
         životu. Kto však i v borbách života slúži svojim ideálom, hoci by časom stratili svoju
         prvotnú žiarivosť, toho staré dni rozjasňuje tichá, čistá radosť, akej búrlivá mladosť
         nezná. Jej iste je trúchlivo, že túto vyššiu etapu ľudského bytia dosahujeme až vtedy, keď
         sa už blížime ku koncu, ale nám starým na tej ťažko dosiahnutej etape nie je smutno.
         Nájdeme sa tam seberovní v porozumení, povznesení nad ľudské biedy a márnosti, ktoré sme
         prekonali, ak sme dobrý boj bojovali.
   </p>
   <p>
    Čisté, ani sebectvom, ani náruživosťami nekalené priateľstvo šľachetných duší je jedným
         z najkrajších darov pre človeka. Obživuje dušu, dáva vždy nové podnety k dobrým snahám i
         skutkom. A dar priateľstva vzácnych ľudí požívam i ja, i cítim jeho blažiaci, mnohostranne
         obohacujúci účinok vo svojom duševnom živote. Nesluší mi teda žalovať sa.
   </p>
   <p>
    Keď premietam v pamäti priebeh svojho života, nemožno mi nevidieť isté navonok ťažko
         dokázateľné, ale vnútornému zraku nezaznateľné predurčenia vzhľadom na vlastný osud.
         Určitých predstáv o budúcich udalostiach v svojom živote som nikdy nemala, o nich veštiť
         som si nikdy nedala, ale bolo u mňa od detstva akési temné povedomie, že mám ho pred sebou
         ťažký, neradostný, čo nezrovnávalo sa s mojou ináč až veľmi optimistickou prírodou. I
         ohľadom detí, ako na svet prišli, často opanúvala ma akási trúchlivá predtucha; nikdy
         nemohla som si ich predstaviť šťastne k dospelosti vychované, vo svojich úlohách
         účinkujúce. A spomínané už, z času na čas zreteľne sa vo mne vynárajúce ešte v rodičovskom
         dome povedomie, že naložené sú mi akési vážne povinnosti okrem riadnej svojej ženskej
         úlohy, tiež hodné je zaznačenia, keďže potom ozaj nevyhnutne, nehľadano vnucovali sa mi,
         hoci ani na svoje vlastné, súkromné nemávala som dosť času.
   </p>
   <p>
    Prežívajúc už o mnoho rokov všetkých svojich najbližších, stojím pri ich hroboch s
         prekonaným, ale ničoho nezabúdajúcim, ničoho sa nezriekajúcim žiaľom, po ľudsky tešiac sa
         na kynúci mi konečný odpočinok pri nich, v pevnej viere, že život ľudský i život nadľudský
         je v mocnej, ale i láskavej ruke vládcu pravdy, ktorý nikdy nesklame duše ním živené.
   </p>
   <p>
    Kým som tu, ďakujem bohu, že udržuje ma pri telesnom i duševnom zdraví, aby som podľa
         síl mohla byť užitočnou svojmu národu — a najmä ďakujem mu za to vnútorné spojenie s ním,
         ktoré ani v najtvrdších skúškach ma neopustilo a pri prácach ducha pociťovala som ho priamo
         ako podnecujúcu, vedúcu i pomáhajúcu silu.
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e151" name="ftn.d56e151">
        1
       </a>
       ]
      </sup>
      Daniel Maróthy túto udalosť oznámil svojmu priateľovi Ondrejovi Bodickému
               žartovnými veršami, ktoré sú s rukopisnou pozostalosťou maróthyovskou uložené v
               archíve Matice slovenskej:
     </p>
     <p>
     </p>
     <p>
      <div class="literallayout">
       <p>
        <span style="white-space: pre;">
         „Milý môj bratre Ondreji!
Už nijak viacej nesmejí
spočívat naše pera,
bo ináče, bračok milý,
oba by sme zaslúžili
aby sa nám do matera!

Prvá vec, bratre, ktorú ti
chcem listovne oznámiti,
je tá pre mňa vec milá,
         <span class="emphasis">
          <em>
           že na deň svätých Troch kráľov
          </em>
         </span>
         <span class="emphasis">
          <em>
           moja Linuška ma malou
          </em>
         </span>
         <span class="emphasis">
          <em>
           kráľovnou obdarila.
          </em>
         </span>
         Kráľovná tá naša malá
pri svätom krste dostala
meno svätej
         <span class="emphasis">
          <em>
           Eleny
          </em>
         </span>
         a dosiaľ z božej milosti,
k našej velikej radosti
zdravá je bez premeny.

Nič sa teda nestarajte,
ale že vo fare — znajte —
nášho slávneho mesta
už sa vášmu Ondríkovi,
tomu driečnemu chlapovi,
chová k boku nevesta.“
        </span>
       </p>
      </div>
     </p>
    </div>
    <div class="footnote">
     <p>
      <sup>
       [
       <a class="para" href="#d56e402" name="ftn.d56e402">
        2
       </a>
       ]
      </sup>
      Mrváň — sedliacky, najmä pri svadbách zvyčajný koláč v podobe malého, hrubého
               pleteného kolesa.
     </p>
    </div>
    <div class="footnote">
     <p>
      <sup>
       [
       <a class="para" href="#d56e429" name="ftn.d56e429">
        3
       </a>
       ]
      </sup>
      V časopise Živena, roč. X., str. 169, v pripomienke päťdesiatdeväťročnej pamäti
               jeho smrti chybne som udala, že to bolo, keď sme s otcom išli do Spiša — bolo to idúc
               späť.
     </p>
    </div>
   </div>
  </div>
 </body>
</html>
