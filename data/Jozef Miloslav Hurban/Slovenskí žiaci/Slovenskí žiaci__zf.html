<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2509701">
       </a>
       I.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Piati slovenskí šuhaji, zčiastky žiaci, zčiastky takí, čo už opustili školské lavice, sú hrdinovia tejto rozprávky. Rok 1848 je jej počiatok.
   </p>
   <p>
    V Dolnopolí stojí prostred mesta veľký hostinec. Priestranná chyža v tomto hostinci je terajšia hospoda našich šuhajov. Jeden z nich leží vystretý na posteli, obe ruky má za hlavu založené, čierne, malé oči do povaly upreté. Podlhovastá tvár, končitá brada, veľký nos, drobné rapiny na lícach a meno Michal Holovín sú jeho znaky, po ktorých ho priatelia rozoznávajú, od sveta a ľudí druhých.
   </p>
   <p>
    Druhý z nich, Svetozár Bobrovec, má čierne veľké oči, bledú tvár, plné líca a malú briadku. Sedí na stole a opála nohami.
   </p>
   <p>
    Tretí, Karol Javorský, nôti si divoké piesne. A zdá sa, že práve jeho vyvolil si štvrtý, Vrahobor Obranský, za predmet svojich vtipov.
   </p>
   <p>
    Piaty, Vladimír Hrabina, je, ako vidno, najstarší z nich.
   </p>
   <p>
    Medzi šuhajmi musí byť pomer priateľský; sú tu pohromade ako najlepší bratia. Smiechy, pieseň divá, chvíľami sa ako búra dvíhajúca, žarty a vtipy, sú dôkazy, že sú priatelia spolu.
   </p>
   <p>
    „Len ty daj mojej školskej pilnosti pokoj,“ osopil sa Karol Javorský na Vrahobora Obranského, ktorý ho prekáral so školou a spytoval sa ho, či si aj po Veľkej noci spraví také poprázdniny, ako si spravil pred Veľkou nocou predprázdniny.
   </p>
   <p>
    „Však — chceš mať pokoj so školou? Ale ten šňupák s tou maďarskou štatistikou ti ho trochu ruší!“ Domŕzal ho Vrahobor. Jeho pekné belasé oči sa pritom šelmovsky usmievaly. Stredná postava zdala sa byť hotová hneď uletieť; živé pohyby odlišovaly ho od druhých.
   </p>
   <p>
    „Preto on dobre skákal tej noci“ — bolo priam po zábave v dolnopoľskom hostinci celú noc odbavovanej — dokladal Svetozár opálajúc dlhými nohami, a mrknúc po ostatných čiernymi očami, ukazoval na Holovína. „Ale hen náš Michal, hoc už dnes zajtra koniec bude jeho školskému trápeniu, vonkoncom sa nemohol rozkývať. Stál ako olovený vták a vydychoval ako kováčsky mech. A keď sa krásna Boženka točila s dakým po dvorane, to ho schytila dvorana a točila sa s milým Michalom.“
   </p>
   <p>
    Javorský a Obranský sa zasmiali, Hrabina sa zamyslene prechodil medzi dverami a okny dĺžkou priestrannej chyže. Holovín sa nezdal dbať na narážku, v mysli jeho muselo trčať čosi, lebo jeho oči, tento neklamný výraz duše, v jedno miesto upreté, svedčily, že srdce sa inším predmetom baví.
   </p>
   <p>
    „Ale počuj, Karol, je to len za krásny znáchor tá Božena,“ pokračoval Svetozár, opálujúc nohami a iskriac veľkými očami. Cmukol pritom túžobne ústami.
   </p>
   <p>
    „Veľa mu ukradla,“ dodal posmešne Vrahobor.
   </p>
   <p>
    „No len aby aj tebe neuškodila tým, čo mne ukradla. Och, a aká krása, vlasy ako klince, pehy pod očami a na nose, ako včely keď sa majú rojiť, chlapina ako uzol!“ Takto Karol, bledo-počernú tvár vyjasniac a hlavu na krátkom krku zo širokých, zavalitých, mocných pliec vystávajúcu narovnajúc, nepomýleného tým Vrahobora vysmieval.
   </p>
   <p>
    Holovín vytiahol ruky zpod hlavy a pľasknúc nimi vykríkol: „Živio, Karol, len aj tomu Longinusovi na stole vysoľ takú!“ Nato znovu zaujal predošlé položenie.
   </p>
   <p>
    Vrahobor vyjasnil modré, žiarivé oči a zaspieval si:
   </p>
   <p>
   </p>
   <div class="literallayout">
    <p>
     <br/>
     <br/>
     <span class="emphasis">
      <em>
       Aký som, taký som,
      </em>
     </span>
     <br/>
     <br/>
     <span class="emphasis">
      <em>
       Neviem sa premeniť,
      </em>
     </span>
     <br/>
     <br/>
     <span class="emphasis">
      <em>
       Šuhaj som slobodný,
      </em>
     </span>
     <br/>
     <br/>
     <span class="emphasis">
      <em>
       Nebudem sa ženiť.
      </em>
     </span>
     <br/>
     <br/>
    </p>
   </div>
   <p>
   </p>
   <p>
   </p>
   <p>
    Karlove líca sa polialy ohňom, ktorý sa k bledo-posmuhlej farbe jeho tvári veľmi zaujímavo pridružil. Podivno, ako mnohá sloka piesne národnej pôsobí v duši dumného šuhaja. Karol, ako čoby doňho nový život vstúpil a duša sa v inú dráhu obrátila, tak sa premenil; tvár jeho sa blýskala, kalné oko, pod hrubými víčkami sa gúľajúce, povystúpilo.
   </p>
   <p>
    „Tys’ môj brat!“ zavolal Vrahoborovi, „zaspievajme si ju spolu! Kdeže si vypriadol túto božskú pieseň?“ a začal spievať. Jeho obyčajný, viacej chripľavý ako jasný hlas, stal sa čistým, a ukazoval, že v duši jeho akýsi úmysel rodiť sa počína. Nízka jeho postava zdala sa rásť, prsia sa mu dvíhaly, a on, celý udychčaný, až po treťom zopakovaní zastal.
   </p>
   <p>
    „Hahaha,“ rozrehotal sa Bobrovec, a nohami opálal tak, že sa mu až päty dotýkaly stola zospodku. „Karol Javorský sa nebude ženiť!“
   </p>
   <p>
    Ale Karlov pohľad bol privážny a Svetozárov posmech nezapôsobil na ostatných. Vidiac, že jeho vtip nejde dokola, obrálil sa po inšom.
   </p>
   <p>
    „To bola demonštrácia proti tebe, Michal. Lebo si zaľúbený, ako —“
   </p>
   <p>
    „Ba proti tebe, Svetozárko pekný, lebo neviem, kto sa viac blázni za dievčatami, ja a či ty,“ odvrával Holovín, a bledé rapiny nalialy sa mu krvou. Oči odvrátil so starého miesta a oprel ich do kúta, takže sa chrbtom obrátil ku Bobrovcovi.
   </p>
   <p>
    „No, veď je nič, charissime Michael, ja sa bláznim, a preto mi závidí kýsi olovený vták, čo sa nevie blázniť,“ odpovedal Svetozár nohami už tichšie pohybujúc.
   </p>
   <p>
    „Nestaraj sa o mňa — veď ty so svojím bláznenim doskáčeš.“
   </p>
   <p>
    „A ty so svojím ležaním — doležíš.“
   </p>
   <p>
    „Len sa mi nepovaďte, chlapci,“ zamiešal sa Vladimír, „aby sme neobanovali, že máme na svojich zábavách už aj krásne Slovenky.“
   </p>
   <p>
    „Bez akých ktosi kedysi slovenské romány chcel písať,“ odvetil na to Vrahobor a očami potuteľne blyskol po Vladimírovi.
   </p>
   <p>
    Hrabina sa usmial.
   </p>
   <p>
    „Ak by tak bolo — že by sme sa zvadiť mali pre dievčatá, to by si ty, Svatúško Vladuško víťazný, hlavnou príčinou bol tejto neresti do kola nášho sa vodravšej. Hľa, zas si nám novú Slovenku vycitoval zo zeme. A addaniškám Hétvárych Hedviga je veľká akvizícia našej spoločnosti. Ba len nám povedz, ako si k nej prišiel?“ hovoril Svetozár rozkolembajúc oznove nohy.
   </p>
   <p>
    „Naozaj, je to dievča zvláštnych darov,“ prisviedčal s akýmsi uspokojením Hrabina.
   </p>
   <p>
    „Škoda len, že je oáza na tej pustatine slovenského zemianstva,“ dodal Vrahobor.
   </p>
   <p>
    „Tým viac jej náleží chvála, že tak sama od seba prišla k povedomiu národnému,“ pokračoval Vladimír.
   </p>
   <p>
    „Sama od seba a s pomocou Vladimíra,“ doložil Bobrovec, doprevadiac posledné slová zvláštnym prízvukom. „Len si daj pozor, aby sa ti z tej národnosti Hedviginej nevykľulo dačo takého, ako hen Michalovi. Pozri, aký je bledý.“
   </p>
   <p>
    „Hja,“ zvolal Obranský, „náš Michal je Slovákom Božene k vôli, a bol by, hádam, jej k vôli — neviem čím; ale u Vladimíra je to nie tak!“
   </p>
   <p>
    „Len aby nebolo! Ale ja veru neverím láske; čerta tá dbá na národnosť, a keď sa zaľúbi hoc i Hrabina, nuž bude láska — a nie národnosť — všetko i v jeho srdci určovať. Hľa, či nemám príklad na sebe, nikto nikdy tak nebude ľúbiť, ako som ja ľúbil Etelku! Ale Tüzhalomy — bodaj ho!“
   </p>
   <p>
    „Keď si ľúbil tú Maďarku, nebol si ešte Slovákom,“ ozval sa Vrahobor.
   </p>
   <p>
    „Nuž a čože som bol?“
   </p>
   <p>
    „Nebol si upovedomeným Slovákom,“ objasňoval Vrahobor.
   </p>
   <p>
    „Hľa, filozof! Upovedomený — neupovedomený,“ posmieval sa Svetozár.
   </p>
   <p>
    „Teraz som upovedomený, a preca — sto bohov paromov — keby som Etelku videl…!“ Čierne veľké oči vyvalily sa zpod víčok a bledá tvár sa poliala milou červenosťou.
   </p>
   <p>
    „Dal by tebe Tüzhalomy,“ riekol Vrahobor, chcejúc prerušiť hádku.
   </p>
   <p>
    „Dal nedal, čo ťa po tom, ale kde je tvoja filozofia? Ja, upovedomený Slovák, vzal by som si Etelku, a rád by som videl toho filozofa slovenského, ktorý by mi ľúbosť zo srdca vydišputovať vedel,“ kolembajúc nohami ohnivo rozprával Svetozár.
   </p>
   <p>
    „No už, braček,“ zamiešal sa do hádky i Hrabina, „neobstojí, čo hovoríš. Inšie sú ciele národnosti, a inšie pletky a dôležitosti ľúbosti; kto tamtie týmto podradiť chce, ten nič iného nedokazuje, ako že je sveták a Slovanstvo mu je iba pekné divadlo dievčat, do ktorého len zato chodí, aby oči pásol.“
   </p>
   <p>
    „A zdá sa, že ani ty sa neobraciaš okolo Hedvigy zato, aby si sa díval u Hétvárych na tú starú komornú —“
   </p>
   <p>
    „Aby o jednu Slovenku z vyšších vrstiev národa viacej sme mali, ktorá by apoštolovala medzi odrodilými synmi, o to pracuje Hrabina,“ dodával Vrahobor, a tvár jeho svedčila o netrpelivosti vnútornej a mrzutosti nad rečami Bobrovcovými. Modré oči jeho sypaly iskry na Svetozára, chladnokrvne nohami svojimi opálajúceho. Hrabina na Bobrovcovu poznámku hodil rukou, a prísno pohliadnuc na priateľa, pohrozil mu: „Nože no, Svetozár, ale pamätaj si, že tvoje ľahké pochopovanie sveta i úloh národných zamotá ťa ešte raz do mrzutých odporov.“
   </p>
   <p>
    Bobrovec sa zasmial, a pozrúc najprv na Vrahobora, odsekol jemu: „Hahaha — apoštolovanie dievčaťa medzi maďarónmi je taká práca, ako poslať kozičku štiepky strážiť do záhrady. Ona, tá kozička, bude ich, tie štiepky, objímať a bozkávať, lebo každá kozička ľúbi štiepky.“ A stiahnúc tvár, prísno sa obrátil ku Vladimírovi: „Keď ma osud zamotá do mrzutých odporov — braček zlatý, vtedy si ja nebudem filozofiou pomáhať, ani nebudem človečenstvo z jeho pádu dvíhať, ba ani nebudem lietať v ríši ideálov — ale budem ženy karazirovať, a tie mi iste skôr pomôžu, ako všetky filozofické formulky: „Bewusst und unbewusst, unmittelbar und mittelbar, Sein und Wesen,“ a ako ešte znejú tie hegelčiny. Hahaha! Nuž ale sa nehnevajte, veď je nič. Poženíme sa všetci — a to pokolenie, čo z nás povstane…“
   </p>
   <p>
    „No už je dosť,“ skríkol Karol; hlava sa mu triasla na zavalitých pleciach, kalné oko sypalo oheň, a zavretou päsťou uderil na stôl: „nech je už dosť toho oslovstva! Ak máme mať takých Slovákov, ako je Bobrovec, čo len všetko osmieva, tu mohol aj on pri Etelke svojej ostať.“ Hnev sa ho zmocnil. Ale Svetozár chladnokrvne odpovedal:
   </p>
   <p>
    „Veru by som jej vernejším bol ostal, ako Hrabina Ľudmile, a ty Karolko, mohol si radšej namiesto do stola do Vladimírovho chrbta buchnúť, lebo ti sestru nechal stáť, a točil sa len okolo tej aristokratickej Hedvigy. Či vy Slováci tak milujete svoje Slovenky?“
   </p>
   <p>
    Toto dopálilo Karla. Jeho dve sestry boly spomínané. Náruživosť vstúpila mu do očí, tvár bola celá v oku jeho skryštalizovaná, takže len oči jeho vidno bolo a päsť podvihnutú nad hlavu. „Vyšparuj si ty zuby svojimi frajerkami, nie mojimi sestrami, ledakto!“ skríkol a zastal si ako mstiteľ proti Bobrovcovi.
   </p>
   <p>
    Hrabina, vidiac, čo sa môže stať, skočil medzi oboch a povedal:
   </p>
   <p>
    „Naozaj, Svetozár, mohol by si už raz nechať tie večné žarty a vtipy, a ty Karol, neber zas všetko tak vážne.“
   </p>
   <p>
    „Takí ste vy Slováci,“ kričal z postele Michal, „len sa vždy vadiť; radšej by som ta so židmi do Hamstrdámu išiel, ako…“
   </p>
   <p>
    „Držte už raz huby —“ okríkol ich Hrabina.
   </p>
   <p>
    „Všetkého je príčina Bobrovec,“ dokladal Holovín.
   </p>
   <p>
    Bobrovec prestal si všímať poznámok svojich druhov, skočil so stola a zahľadel sa do okna, obráteného na námestie dolnopoľské. „Reku čo za grófa,“ hovorí sám sebe, „a ono Répáši novomódny. Nech som Kubo, ak neletí do Hlohovca žalovať Hétvárymu na Hedvigu, že sa poslovenčila.“
   </p>
   <p>
    Hrabina a Vrahobor podišli k oknu. Bobrovec pokračoval vo svojich poznámkach: „Sedí si po veľkopansky v bričke. Len keby sa mu kabát tak neblýskal a jeho koňom tak kĺby do mesiaca netrčaly. Hľa ho — už je pod Šulmachajkou, nech som Kubo, obracia sa po hlohovskej ceste!“
   </p>
   <p>
    „No, máte sa o koho starať,“ volal z postele Holovín, „nevídali Repku, lumpa, a teraz Répášiho, blázna, odpadlíka, maďaróna, máte sa za kým dívať.“
   </p>
   <p>
    „Tak, veď je to nie starosť o Repku, ale o Hedvigu, čo aj tuto Hrabinu pritiahla k oknu,“ povedal Bobrovec.
   </p>
   <p>
    Vozík sa stratil v uličkách predmestia pod Šulmachajkou a Hrabina, nedbajúc na Bobrovcovu narážku, zamyslel sa nad čímsi.
   </p>
   <p>
    Bobrovec hrýzol si pery a blýskal hneď po jednom, hneď po druhom očami. „Aha, môj milý teológ,“ zvolal odrazu, hľadiac v druhú, východnú stranu námestia dolnopoľského, „toto je do porazenia. Nepočuješ ho o inšom hovoriť, ako o večnosti ducha, o absolútnosti teológie ako vedy, vraj, najdokonalejšej, o večnom zákone panujúcom v zmätkoch sveta, o veľkom určení slovenčiny, ktorá už toľko pekla narobila. Ó, pán Jaroslav, ty iste nejdeš do Javorských ku Karlovi!“
   </p>
   <p>
    Holovín sa strhol s postele a bežal k oknu, zahľadiac sa túžobne v tú stranu, kde stál dom pána Javorského.
   </p>
   <p>
    „Už ho neuvidíš, Miško môj,“ zasmial sa Bobrovec, tľapnúc Michala po pleci, „vkĺzol pod bránu, ako čoby sa ponáhľal na dogmatické kolégium alebo na filologické prednášky o slovenčine. Miško, Miško, Jaroslav Obranský ťa predbehne v pokrokoch lásky.“
   </p>
   <p>
    „Ba ku mne ide,“ ozval sa Karol Javorský, podívajúc sa na hodinky a poberajúc sa z chyže.
   </p>
   <p>
    „Počkaj, Karol, idem i ja,“ zvolal Holovín, „s touto pačmagou je to už nie na vydržanie; Hrabina, nože mu daj škáles a vyšulmajstruj ho.“
   </p>
   <p>
    Obaja sa pobrali preč.
   </p>
   <p>
    Holovínovi bil sa kabát o päty. Vrahobor Obranský díval sa za ním a nôtil mu na cestu:
   </p>
   <p>
   </p>
   <div class="literallayout">
    <p>
     <br/>
     <br/>
     <span class="emphasis">
      <em>
       Kohútik kokrháč,
      </em>
     </span>
     <br/>
     <br/>
     <span class="emphasis">
      <em>
       Nič sa za mnou nevláč,
      </em>
     </span>
     <br/>
     <br/>
     <span class="emphasis">
      <em>
       Kým sa mi zapáčiš,
      </em>
     </span>
     <br/>
     <br/>
     <span class="emphasis">
      <em>
       Všetok sa dovláčiš.
      </em>
     </span>
     <br/>
     <br/>
    </p>
   </div>
   <p>
   </p>
   <p>
   </p>
   <p>
    „Naozaj, Svetozár, nemal by si všetko len vtipom a posmechom odbavovať,“ napomínal Hrabina Bobrovca. „Mám rád žart, ale keď sa i sväté úmysly len na žart berú, je to bohapustá ničomnosť. Škoda by bolo do nášho mladého sveta túto hyenu vpustiť. Láska má svoje hlbiny, o ktorých sa ani nesníva tým, čo v nej drahé hodiny žitia márnia; národné ciele prijímajú z ruky lásky odvahu a zápal, a v ďalekohľade snov lásky obarvujú sa dojímavo. Ale bez tamtých cieľov — je láska len rosa hynúca.“
   </p>
   <p>
    „No, braček,“ odpovedal Svetozár, „dobre i pekne si to povedal, ale, po prvé, Holovín nie je bota z tohoto kopýtka, a po druhé, nie sme mnísi, aby sme sa vždy len modlili. A vlastne ani za to nemôžem, že sa mi všetko usmieva, čo vidím alebo čujem.“
   </p>
   <p>
    „Čo po Holovínovi,“ pokračoval Vladimír. „Nejde mi o jednotlivca; ale sa mi zdá, že mladý náš svet rád počína prijímať do seba nákazu ľahkosti; ver mi, že z tohoto nového života, ktorý, v tebe, zdá sa, má zástupcu hlavného, nevykvitnú pre národ voňavé ruže. Ide čas, v ktorom bude treba silných chlapcov; mľandravé papuče a chlapčiská na rozkoše privyknuté — neznesú dňov budúcich, horúčosti a zimy.“
   </p>
   <p>
    „Uži času ako hus klasu, hovorí príslovie,“ odvrával Bobrovec.
   </p>
   <p>
    „Nie tak,“ ozval sa Vrahobor Obranský. „Myslím, že užívaním sa trávi a troví čas, a len obeťou, len zaprením, sa časná chvíľa na večnú slávu premieňa.“
   </p>
   <p>
    „Poznať v tebe brata tvojho,“ odpovedal Svetozár, ale akási myšlienka zastrela jeho tvár vážnosťou. Pekné, čierne oči pod plnými víčkami opreli sa v jedno miesto. Až o chvíľku pokračoval v reči: „ten tiež vždy s večnosťou a duchom a zaprením a obeťami má do činenia. A mne sa zdá, že práve teraz nie je na to čas. Mám na to dôvod zakaždým, keď sa pozrem na ulicu. Len sa podívajte, či sa neraduje každý, či nebežia všetci zachytiť svoj čas, užiť ho — kuvať železo, kým je horúce.“
   </p>
   <p>
    „Práve to by nás malo ponúkať zavrieť sa do seba a myslieť na to, kde by človek seba najplatnejšie udať mohol, ako dobrý peniaz, nie ako šupku z pomaranča, ktorú zahodia po malom pôžitku,“ hovoril mladý, modrooký, úložitý Vrahobor.
   </p>
   <p>
    Svetozárovi sa pomaly strácala veselosť s tvári.
   </p>
   <p>
    „Nuž a myslíte, že som ja nie dobrý Slovák?“
   </p>
   <p>
    „Dobrý si Slovák, ale máš trochu viac svetárstva, ako by si ho mal mať,“ odpovedal mu Hrabina. „Veď ani ja nesmýšľam celkom tak, ako Vrahobor; je nám treba života, spoločnosti, vplyvu. Práve zato som i odstúpil od predošlých svojich náhľadov a chcel by som viac na život spoločenský pôsobiť. Preto som sa aj s Hedvigou soznámil. A i naši mešťania sa viacej ohlášajú odkedy im zábavy poriadame.“
   </p>
   <p>
    Svetozár sa usmial a bledosť na jeho tvári zazdala sa veselšou. „Len sa teda obracaj okolo Hedvigy, bo inak ti z nej Répáši spraví maďarónskeho apoštola. Istá vec, a neprestanem to opakovať — jeden zemiansky dom nám v týchto časoch viacej pomôže, ako všetky naše básne, verše, povesti, filozofia o obetiach a večnosti, ako celá vaša slovenčina, ktorú už opúšťajú najhorlivejší Slováci, a pre ktorú Čechoslováci odchádzajú už do tábora Košútovho.“ Hrabina sa zamyslel. A v myšlienkach pohrúžený sberal sa preč, podávajúc ruku Bobrovcovi. I Vrahobor vzal svoju hrubú palicu z kúta, buchol ňou do zeme, a vypnúc hlavu vozvysok, zablýskal jasnými očami a zaspieval si na odchod:
   </p>
   <p>
   </p>
   <div class="literallayout">
    <p>
     <br/>
     <br/>
     <span class="emphasis">
      <em>
       Najlepšie je tomu,
      </em>
     </span>
     <br/>
     <br/>
     <span class="emphasis">
      <em>
       Kto je oželený,
      </em>
     </span>
     <br/>
     <br/>
     <span class="emphasis">
      <em>
       Neľaká sa hromu
      </em>
     </span>
     <br/>
     <br/>
     <span class="emphasis">
      <em>
       A nehľadá ženy!
      </em>
     </span>
     <br/>
     <br/>
    </p>
   </div>
   <p>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2510540">
       </a>
       II.
      </h2>
     </div>
    </div>
   </div>
   <p>
   </p>
   <p>
   </p>
   <p>
    V Dolnopolí pozná každý pána Repku. Býval to kedysi jeden z najprednejších domov. Ale synovia, zlé obchody, dakoľko nešťastných príhod vyvážily celkom pokladnicu. A teraz, keď sa naša rozprávka počína, nachodíme ho už nie v celkom príjemných okolnostiach.
   </p>
   <p>
    Répášiho však v celom Dolnopolí málokto pozná. A predsa tento Répáši je vlastnučičký syn všeobecne známeho pána Repku. Ako je to?
   </p>
   <p>
    Hádam nepotrebujeme na vysvetlenie tohoto tajomstva inšie pripomenúť, ako že sa nám tu v obrázku zjavovať počína rok štyriciaty ôsmy. Repka bol nešťastný otec; mal všetkých synov darebákov, veľa majetku zmárnili a rodičovskému jeho srdcu málo radostí spôsobili. Najmladší sa, mu práve kdesi stratil, alebo následkom geniálnych svojich kúskov sám hľadel zastrieť šľaky po sebe. Dosť na, tom — nikto nevedel, kde je. Naraz, počiatkom roku štyriciateho ôsmeho koncom februára, prikvitol voľajaký Répáši Ďorď do Dolnopolia. O jeho čiernej brade, o pekných rukavičkách, o čistej, dokonalej jeho maďarčine sa povesť prv rozšírila, než o jeho pôvode. Kedysi čosi počuť bolo, že starý Repka sa už nepíše Repka, ale Répáši. Mešťania naši dolnopoľskí krútili nad tým zpočiatku hlavou, ale pomaly im to, tu sám starý pán tu — a najmä — jeho „veľkomožný pán syn“, ako si ho menoval, vysvetlili. Potom prišlo vraj i v novinách úradné potvrdenie pána Répášiho ako Répášiho a nie viacej Repku. Alebo krátko: pán veľkomožný syn pána mešťana Repku sa hanbil za svoje slovenské meno a obrátil si ho podľa svojej chuti na maďarské. Nie teda div, že v prvých časoch povesť táto diplomaticko-rodinná do obecenstva nebola ešte prenikla.
   </p>
   <p>
    Prvé, čo náš mladý Répáši v Dolnopolí ako prevratenosť našiel, bolo, že sa tu po viac ráz slovenské divadlo predstavovalo, a zábavy, ktoré na to nasledovaly, slovenskými sa menovaly.
   </p>
   <p>
    Krátko po jeho návrate do otcovského mesta obiehaly pozvánky po dajedných mešťanskýeh domoch, v ktorých sa oznamovalo, že sa divadlo so slovenskou zábavou spojené v Dolnopolí bude dávať. Répáši už síce popredku škamral na to, ale že bol dobrý politik, ktorý nemá hneď všetko na jazyku, čo mu vrie v srdci, nechcel pánom mešťanom, z ktorých dajedni si tieto zábavy pre poriadok a slušnosť, a napospol dobré vyrazenie v nich chválili, ich presvedčenie kladivom z hlavy vytĺkať.
   </p>
   <p>
    „No veď uvidíme,“ povedal raz, „už mi len opatrite vstupenku, pôjdem si to obzrieť, veď vám potom poviem, čo o tom všetkom súdim, a môžete byť istí, že čo ja o tom budem, to i páni v Pešti myslieť budú.“
   </p>
   <p>
    Bol teda i náš Répáši na zábave, a či zo zvedavosti, či že sa dobre zabával, do samého rána bavil sa v dvorane.
   </p>
   <p>
    Po zábave sedí si vo svojej chyži, hlavu majúc o ruky opretú, ako by driemal. Ale nedriemal Répáši! V hlave sa mu tmolily myšlienky ďaleké od spania. Odrazu ho z nich vytrhlo klepanie na dvere.
   </p>
   <p>
    „Szabad,“ ozvalo sa z úst pána veľkomožného syna.
   </p>
   <p>
    Do chyže vstúpil „aťuška“, ako si otca svojho volal mladý Répáši.
   </p>
   <p>
    „Či môže pán Taufmajer vstúpiť k pánu synovi?“
   </p>
   <p>
    „Môže,“ odpovedal syn otcovi, a otec zavrel dvere, ktoré o chvíľu otvoril spomenutý Taufmajer.
   </p>
   <p>
    Vysoký chlap, štyricaťročný, vrch hlavy plešivý, a vlasy ostatné hodne šedinami preskákané; tvár šľapatá, nestále ťahy, končitý nos, čuvy pod okom nepokojné, ustavičné žmurkanie nedovoľuje rozoznať farbu malých očí, sú však svietivé, takže sa zdá, ako by si s nimi v noci svieteval ten pán Taufmajer.
   </p>
   <p>
    Býval tento Taufmajer kedysi úradníkom panským, ale raz sa vraj nahneval na svojho pána a vypovedal mu zo služby. Tak aspoň jeho priatelia hovoria. Sám nerád odkrýva tajomstvá svojho srdca a života. A keď je niekto natoľko všetečný, že sa počína blížiť k tajomnej záclone, vtedy pán Taufmajer dostáva vraj podivné nápady, takže v taký čas nie si je človek v jeho blízkosti istý životom. Toho času žije na predmestí pod Šulmachajkou so ženou a dietkami, a zlý svet hovorí, že dlhy robí. Iní zas tvrdia, že má vačky napchaté. A ako to už býva na svete, daktorí sú spôsobní ešte aj horšie veci myslieť o človeku.
   </p>
   <p>
    Vstúpiac do chyže, s dôvernosťou podáva ruku Répášimu: „Servus, Ďuri. Nuž akože si sa zabával? Nemohol som spať pre samú zvedavosť, čo len reku ty o tom „grossartigen, glänzenden Slowakenbali“, povieš. Aj mne ponúkali vstupenku - no veru by som si, reku, pomohol; rád som, že ten „ksindl“ nevidím.“
   </p>
   <p>
    Répáši sedel smutný. Pohliadol na priateľa skúmavým okom. Ten začal prestupovať a obzerať sa po chyži, ako by sa chcel vyhnúť spýtavému pohľadu.
   </p>
   <p>
    „Chcem sa ťa dačo spýtať, barátom,“ ozval sa napokon Répáši. „Povedzže mi, ako stojí Hétváry?“
   </p>
   <p>
    Taufmajer ako by ho na koňa posadil; odhodil klobúk, svliekol si rukavičky a posotil si stoličku; ku stolíku: „Glänzend, amice, sehr glänzendt!
    <sup>
     [
     <a class="footnote" href="#ftn.id2504864" name="id2504864">
      1
     </a>
     ]
    </sup>
    A čo?“
   </p>
   <p>
    „Glänzend, teda glänzend? No to je teda glänzend. Vieš čo? Ja si vezmem Hedvigu.“ Uradovane a veselo vybuchol Répáši.
   </p>
   <p>
    „Bums! Ja o tom nič neviem. Taký si ty priateľ?“
   </p>
   <p>
    „Bums! Kedyže som ti to mal povedať? Tej noci som sa s ňou zabával. Non plus ultra; ani v Pešti som sa tak nebavil.“
   </p>
   <p>
    „Ľaľa, Slowakenbal!“ posmešne poznamenal Taufmajer a čuvy pod očami sa mu živšie pohybovaly.
   </p>
   <p>
    „Eh, čoby Slowakenbal! Poznal som ju, keď bola na Erziehungu
    <sup>
     [
     <a class="footnote" href="#ftn.id2504897" name="id2504897">
      2
     </a>
     ]
    </sup>
    v Pešti, a bol som s ňou i odtedy, ale či som bol slepý, či tam nebola tak vkusne oblečená, či čo, dosť na tom, až tej noci som sa jej prizrel do tvári, ale —“ a tu sa Répáši hodil so stolice na kolená, ruky vzopnul do hora, oči vyvalil a chviľu tak kľačal.
   </p>
   <p>
    „Merkwürdig,“
    <sup>
     [
     <a class="footnote" href="#ftn.id2504915" name="id2504915">
      3
     </a>
     ]
    </sup>
    zvolal Taufmajer a zamnul rukami.
   </p>
   <p>
    „— Ale takej bohyne nebolo ani u Grékov. Živý obraz Madonny. Hedviga je moja bohyňa! Moja Madonna!“
   </p>
   <p>
    „Nie je to zlá partia. Je sama. Majetok je bez dlžôb. Mať je dedičkou aspoň sto tisícov po smrti strýca, ktorý je už ako hrachovina. Dve tretiny Hlohovca im patria, majetok na Dolnej zemi vynáša ročne najmenej päť tisíc zlatých striebra.“
   </p>
   <p>
    „Dosť, barátom. Teraz raď, čo a ako začať; dajú mi ju?“
   </p>
   <p>
    „Ach, ty to ešte nevieš? Hja, kamarát, to je iné!“ A Taufmajer si trel čelo, ako by rozmýšľal, čo odpovedať. Napokon prudko vstal so stoličky a zvolal: „Jedno už mám. A to je najdôležitejšie. Ale druhé — druhé,“ a znovu sa pustil do stolice a zakryl si tvár dlaňou.
   </p>
   <p>
    Répáši netrpelive doliehal, aby mu povedal, čo je to, to jedno.
   </p>
   <p>
    „Tu,“ ukazoval Taufmajer na vaček, „tu je to jedno; dajú ti ju, keď budeš ablegátom.“
   </p>
   <p>
    „Ablegátom?“ zvedav opakoval Repka.
   </p>
   <p>
    „Už je to tu,“ ukázal Taufmajer znovu na vaček, „už ťa ani mačka nevylíže z počtu — — —“
   </p>
   <p>
    „Vari ablegátov?“ netrpelive doplňoval Répáši.
   </p>
   <p>
    „Tak je. Už som to vykonal. Už je to tu,“ a siahnúc do vačku, podával mu svinutý rukopis. „Tu máš, čítaj. Musí sa to však preložiť do maďarčiny a pre tých hlúpych voličov do slovenčiny. Spraví nám to dáky kantor. Bude to radosti, keď si v meste na rynku budú môcť po slovensky prečítať, koho voliť na diétu. Slovom, všetko je už vyrátané na vlas. „Répáši Ďuri, éljen,“ bude hučať po celej krajine. Pán Ostrovský, doterajší ablegatus natus si bude môcť zuby vyšpárať.“
   </p>
   <p>
    Répáši sa usmieval a nedbalo nahliadol do rukopisu. „Ako sa ti odmením, barátom?“ povedal napokon.
   </p>
   <p>
    „Pôjdeme spolu na svadbu a urobíme si bene,“ spokojne odvetil Taufmajer.
   </p>
   <p>
    „O to najmenej, ale preca“… tu sa zastavil a myseľ jeho zaletela do nastávajúcej budúcnosti. Tvár obledla, oči zažiarily ohňom túžby, vypnul sa, vystrel plecia a prsia vydul. Ako vynáčeny hľadel do prázdnoty, vozpust, a kričal: „Lajoš, te, Lajoš!“ O! o! Takto budem volať cez poslanecké lavice, ponad hlavy vyvolených mužov národa na veľkého Lajoša.
    <sup>
     [
     <a class="footnote" href="#ftn.id2505022" name="id2505022">
      4
     </a>
     ]
    </sup>
    A Lajoš, keď pôjde do sessie, poklepe ma po pleciach a spýta sa: „Hogy vagy, Gyuri?“
    <sup>
     [
     <a class="footnote" href="#ftn.id2505030" name="id2505030">
      5
     </a>
     ]
    </sup>
    Tu zamĺkol, ale o chvíľu počal zas:
   </p>
   <p>
    „Nie, nie, Pali barátom, povedz, ako sa ti odmením? Musíš povedať.“ Mladý Repka bol v onom zápale mysle a náruživosti, aký vdychovala osobnosť Košútova do svojich vrstovníkov.
   </p>
   <p>
    „I ja potrebujem tvoju pomoc, Ďuri. Ale Ďuri…“ Taufmajer vstal so stolice, oprel zrak do očú Répášiho. Z jeho tváre zmizla neistota, i trhanie čuvov pod očami prestalo. Malé oči sypaly oheň. Šľapatý obličaj Taufmajerov dostal akýsi hrozný výraz. Ako inkvizítor do kacírskej duše zahľadel sa do očú svojho priateľa. Ako by nasilu chcel zistiť, či ho priateľ nezradí. Répášimu bolo už úzko. Nedarmo bol jeden z tých slabších hrdinov maďarskej revolúcie; pred, väčším šibalom, než bol sám, stál ako chlapec.
   </p>
   <p>
    „Ďuri, Ďurikám, mám sa ti zdôveriť? Nezradíš ma?“
   </p>
   <p>
    Répáši sa vstal a postavil sa pred Taufmajera. Hlavu zodvihol dohora a pravú ruku položil na ľavé plece Paliho.
   </p>
   <p>
    „Pali barátom, toto som si zaslúžil od teba? Ej ne, no!“ zakrútil sklamane hlavou.
   </p>
   <p>
    „No odpusť, vysvetlím ti. Ja som het… ja som bankrot,“ povedal Taufmajer.
   </p>
   <p>
    „A nič viac? Taký šuhaj, ako ty — a robíš si z toho starosti. Koľko ráz som ja svojim veriteľom ukázal straku na kole,“ odpovedal ľahkomyseľne Répáši.
   </p>
   <p>
    „Ak mi nepomôžeš…“
   </p>
   <p>
    „Len ablegátstvo… len Hedvigu…“ prerušil ho Ďuri.
   </p>
   <p>
    „Aj ablegátstvo, aj Hedviga bude, ale skôr musí byť dačo inšieho; rumia musí byť, rumia, rumia musí byť, rumia na Šulmachajke, rumia na Hlohovci, rumia v Hríbove, rumia, rumia všade, a potom bude i ,Répáši Ďuri éljen!’“
   </p>
   <p>
    Dá takého ohňa prišiel Taufmajer, že skákal ako bez seba po chyži. Potom sa hodil na posteľ a stále rumiu spomínal. Répáši stál ako vyjavený. Nerozumel, čo to za rumiu chce jeho priateľ.
   </p>
   <p>
    „Povedzže mi, čo to má byť za rumia, barátom, bo ja som už dávno nebol na Slovensku, a už ani každé slovo nerozum. Veru neviem ani, čo je to vlastne rumia.“
   </p>
   <p>
    Taufmajer vstal z postele, bolo mu už ľahšie, a počal priateľovi rozprávať a svojich úzkostiach. Ďaleko do minulosti sa nepúšťal, preto bol chytro hotový s vylíčením svojho terajšieho stavu.
   </p>
   <p>
    „Poznáš ma, Ďuri; vieš, že som šuhaj do sveta a že sa ma peniaz nedrží. Hádam moje pochopy o svete robia ma nešťastným, ale pomôcť si nemôžem. Urobil som židom daktoré služby a vyrobil som si pár sto zlatých. Tie však boly hneď preč. Čo som mal robiť? Požičať mi nechcel nikto, musel som si poradiť sám. Nahuckal som pár parobkov a sedliakov z Hlohovca, aby naplašili židov s tým Hamstrdamom. Bývam tam v súsedstve, i dodal som týmto povestiam váhy. Najbohatší shromaždili sa u Árona, kde som im natrepal toľko pogromov do hlavy, že ma v úzkosti začali pýtať o radu. Povedal som im, že sa nebezpečenstvo ťažko dá odvrátiť, bo že už visí nad Šulmachajkou, ale že mám ešte v rukách prostriedky, keď i oni urobia, čo treba. Židia ma rozumeli, sobrali päť tisíc zlatých a požičali mi ich so sľubom, že mi vydajú zmenku bez peňazí, ak odvrátim od nich rumiu. Rumií je po okolitých obciach plno — a ja nemôžem živej duše pohnúť, čo by chcela nastrašiť šulmachajských židov. Tí sedliaci hubami dosť kričia, ale ku skutku sa nechcú mať.“
   </p>
   <p>
    „Nuž a ako mieniš dostať tých päť tisíc zlatých na striebre s tou rumiou. Nerozumiem tomu,“ dopytoval sa Répáši.
   </p>
   <p>
    „Hneď porozumieš. — Napísal som na zmenku chemickým atramentom, ktorý sa zjaví iba neskôr, podmienku, že zmenka je neplatná, ak ja preukážem v týchto nebezpečných časoch židovstvu ako celku nejakú službu. Lebo židia boli múdri pre seba, nezaviazali sa mi písomne. A ja zas pre seba som mal vtipu dosť, aby som sa zaistil. Trvá to však už príliš dlho, bojím sa, že atrament vystúpi prv, ako budem môcť židom dáku službu vykonať, a oni ma budú môcť pred súd pohnať. Ide mi teda o to, aby som mohol židom dáku službu vykonať, ktorá by sa týkala solidárne celej Šulmachajky.“
   </p>
   <p>
    „Nuž pusť svojich hasačertov do okolitých dedín, nech rozchýria, že na budúci jarmok bude v Dolnopolí rumia. Nech posppmínajú Hamstrdámy a nech pozvú sedliakov na jarmok ako na hotové. Ľud je teraz i tak zjašený a — takú spravíme haramiu, že len no! Potom, keď bude blčať, vyjdi si na dákom koni, skoč medzi sedliakov, bráň židov, my ti priskočíme na pomoc, rozoženieme ich a, finis coronat opus,
    <sup>
     [
     <a class="footnote" href="#ftn.id2505208" name="id2505208">
      6
     </a>
     ]
    </sup>
    atrament vystúpi — a basta. Advokáta máš vo mne dobrého, ak by ťa, židia chceli zapravotiť. A nech len ešte budem na diete s Lajošom, och, ani myslieť na to nemôžem bez vzbúrenenia srdca a mysle!“ hovoril výrečný Repka. I reč slovenská mu už akosi lepšie s jazyka kĺzala.
   </p>
   <p>
    „Tak ako ja na tú rumiu nemôžem pomyslieť bez srdečnej radosti,“ doložil Taufmajer úprimne a jeho oči ostaly upreté na Répášibo.
   </p>
   <p>
    „Jedno nebezpečenstvo by som ti mal ešte oznámiť. Nie však také veľké, aby som si ho sám netrúfal odstrániť.“
   </p>
   <p>
    „Aha, tá Hedviga!“ blysknúc očima uhádol Taufmajer.
   </p>
   <p>
    „Hej,“ odpovedal Répáši, „zdalo sa mi, že Hedviga túžobne hádzala očami po mladom Hrabinovi. Postarám sa však, aby sa ten mladý pansláv nezahniezdil do jej srdiečka. Inakších som v Pešti zo sedla povyhadzoval.“
   </p>
   <p>
    Taufmajer sa usmial a bral si klobúk i rukavičky. Répáši si dal zapriahnúť do vozíka. Bobrovec uhádol, keď ho zbadal na ulici a prorokoval, že mieri do Hlohovca. Ta sa skutočne ponáhľal.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504864" name="ftn.id2504864">
        1
       </a>
       ]
      </sup>
      1;Skvele, priateľu, veľmi skvele.
     </p>
    </div>
    <div class="footnote">
     <p>
      <sup>
       [
       <a class="para" href="#id2504897" name="ftn.id2504897">
        2
       </a>
       ]
      </sup>
      2;Vychovaní.
     </p>
    </div>
    <div class="footnote">
     <p>
      <sup>
       [
       <a class="para" href="#id2504915" name="ftn.id2504915">
        3
       </a>
       ]
      </sup>
      3;Podivuhodné.
     </p>
    </div>
    <div class="footnote">
     <p>
      <sup>
       [
       <a class="para" href="#id2505022" name="ftn.id2505022">
        4
       </a>
       ]
      </sup>
      4;Rozumej Kossutha. Pozn. D.Ch.
     </p>
    </div>
    <div class="footnote">
     <p>
      <sup>
       [
       <a class="para" href="#id2505030" name="ftn.id2505030">
        5
       </a>
       ]
      </sup>
      5;Ako sa máš, Jurko?
     </p>
    </div>
    <div class="footnote">
     <p>
      <sup>
       [
       <a class="para" href="#id2505208" name="ftn.id2505208">
        6
       </a>
       ]
      </sup>
      6;Koniec korunuje dielo.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505264">
       </a>
       III.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zábava v Dolnopolí sústreďovala sa v zaokrúhlenom živote niekoľkých rodín. Pákou a hýbadlom, soľou a korením tohoto života bola mládež slovenská. Tá mládež, ktorú sme videli na viacerých miestach Slovenska roztáčať a rozpriadať svety svoje, a z ktorej sa nám i tu mihajú pred očima dajedny postavy.
   </p>
   <p>
    V Dolnopolí, ako istotne aj inde, panoval uprostred meštianstva nepriam prajný duch životu národnému. Má to svoje príčiny v predošlých časoch vlasteneckej zemskej, ústavy. Našou vecou nie je však vyhrabávať tieto príčiny, preto rozprávame len čo bolo, a nie prečo tak bolo. Ale pri všetkej chladnosti meštianstva a zrejmej neprajnosti vyšších stavov k životu národnému slovenskému, nachodily sa všade jednotlivé rodiny, ktoré ako oázy v púšti pútnikovi slovanskému útechy a občerstvenia pre ducha poskytovaly. V Dolnopolí bol to najmä dom Javorského, kde sa národné piesne zaspievaly, mládež rozveselila; dom, ktorý neplával s politikou veku.
   </p>
   <p>
    Starý Javorský bol človek vyšše pädesiatročný. Svoju milovanú ženu dávnejšie už pochoval a cele sa obetoval výchove svojich detí. Zanechal službu v úrade a presťahoval sa do Dolnopolia, kde mal dom i majetok. Nebohá žena nechala mu dve dcéry, Ľudmilu a Boženu, a jedného syna, Karla. Tohoto sme už zčiastky poznali.
   </p>
   <p>
    Starý Javorský vychovával svoje deti starým spôsobom, prijatým od rodičov, v bázni božej a láske kresťanskej. Choroby doby nepripúšťal do svojho domu. Čistota, cudnosť, reči a obyčaje nevinné, chvála Boha a čítanie písem svätých, dúfanlivosť v súdy božie, boly podpory domu Javorského. A výhľady do sveta nikdy nebývaly lákadlom jeho domácnosti. Pravda, že svet je pánom rodín, a nie rodičovia. Rodičovia môžu dať veľa deťom, ale svet to preca dostane pod svoj súd a vtlačí do ducha i svoju pečať. Javorský na príklad nikdy nemyslel, že jeho deti donesú dákeho nového ducha do rodiny, pod jeho strechu; a preca sa, to stalo, a on sám prijal tohoto ducha ako ducha domáceho. Karol písaval sestrám, tieto čítavaly knihy; mládež, o duchu domu presvedčená, túlila sa k nemu. Otec sa ani nenazdal, len keď už bol po celom meste predmetom závisti či ohovárania, ba i nenávisti a zloby politickej.
   </p>
   <p>
    Mrzelo ho to síce, ale nehľadal v sebe viny a chyby, lebo všetko sa robilo pred jeho očami, a on nič zlého nevidel v nevinných zábavách svojich detí. V takomto stave ho našiel rok 1848-my. Vrtieval hlavou nad udalosťami, ale sa aj tešieval srdečne, vidiac, že sa i slovenský národ dvíha.
   </p>
   <p>
   </p>
   <p>
    *
   </p>
   <p>
   </p>
   <p>
    Bolo po zábave. Ľudmila a Božena sedely pri šijacom stolíku. O šití nebolo síce ani reči, ale tým viac sa hovorilo o zábave. A dievčence maly svoje právo hovoriť si, ako sa im čo videlo, tak ako i šuhaji. Ľahko sa dá domyslieť, že nie všetci sa páčili týmto štyrom očkám, a naopak, že neni nič nemožného, ak sa im daktorý lepšie vrezal do srdiečka ako druhý.
   </p>
   <p>
    Božena bola šestnásťročná, Ľudtmila osemnásťročná; obe boli krásne. Závistníc maly veľa. Žily utiahnuto, a to ich robilo zaujímavými. Daktoré dievča, najmä také, čo už v dvanástom roku po plesoch chodiť začne, je v šestnástom už ošúchané a v osemnástom už i vrabce o ňom čvirikajú.
   </p>
   <p>
    Ľudmila a Božena neboly také; svet im bol ešte tajom, Ľudmila sa síce tu i tu zamýšľala a nezdalo sa jej vždy všetko takým krásnym, ako Božene, ktorá sa na všetko, čo ju otáčalo, okom veselým dívala.
   </p>
   <p>
    „Ty sa zamýšľaš ako ten Jaroslav Obranský, keď nám vysvetľuje Konráda Vallenroda,“ hovorila Božena sestre, ktorá, položiac si prst na ústa, zastávala v rozhovore o včerajšej zábave, ako by zabúdala i na to, čo pred chvíľkou sama povedala.
   </p>
   <p>
    „Čože je tebe? Ty si decko. Ale mne roky idú, ja som už stará, brr!“ striasla sa a zakryla si oči. „Brr, keby som mala ostať takou, ako…“
   </p>
   <p>
    „Ja by som rada bola staršou,“ skočila jej Božena do reči, „aspoň by som už viac vedela. Takto je človek každému iba na žart. Včera by som bola skoro utiekla, každý mi dáku pletku povedal.“ Božena sa nič po nič rozosmiala.
   </p>
   <p>
    „Ten Repka sa vrtel ako vrtielka. A Holovín stál pri mne ako tulipán. Bobrovec trieskal do sveta a hladil si bradu. Chichichi.“
   </p>
   <p>
    „Veď si ty ozaj len pochabeľ; nevieš, čo je láska,“ odpovedala Ľudmila.
   </p>
   <p>
    „Chichichi, a preca by som rada vedela, čo. Stáť ako tulipán? Nadskakovať ako vrabec? Tralákať sťa za peniaze? Vzdychať? Plakať? Či čo je to tá láska?“ odbavovala Božena so smiechom sestrinu výčitku.
   </p>
   <p>
    „Nuž a či sa ti preca nepozdáva jeden lepšie ako druhý?“ pýtala sa Ľudmila štebotavej Boženy.
   </p>
   <p>
    „Och, Vrahobor sa mi lepšie pozdáva ako Holovín i ako jeho brat, Svetozár lepšie ako ten Maďar dolnopoľský. A najlepšie sa mi ľúbia tie malé fúzky na tých karmínových ústach, tie gaštanové vlasy, to čelo ako obloha, tá čistá reč slovenská, to hrdlo jasné, tá briadka kučeravá — tej prašiny, toho Hrabinu. No, tu to máš. Ale preto ani mak neviem viac teraz, ako som vedela pred chvíľou.“
   </p>
   <p>
    Ľudmile sa zalialy oči slzami. Božena sa zasmiala.
   </p>
   <p>
    „Ale si ty pochabel, čo plačeš? Nuž povedz mu, že ho ľúbiš, a bozkaj ho. Hádam si uľahčíš,“ štebotala Božena.
   </p>
   <p>
    „Neposmievaj sa.“ Ľudmila vstala a odbehla k oknu, utierajúc si slzy.
   </p>
   <p>
    Božena, spozorujúc to, vstala tiež a riekla: „Ja by som mu zaspievala:
   </p>
   <p>
   </p>
   <div class="literallayout">
    <p>
     <br/>
     <br/>
     <span class="emphasis">
      <em>
       Nechoď šuhaj okolo,
      </em>
     </span>
     <br/>
     <br/>
     <span class="emphasis">
      <em>
       Nepozeraj dohora;
      </em>
     </span>
     <br/>
     <br/>
     <span class="emphasis">
      <em>
       Obom by nám zle bolo —
      </em>
     </span>
     <br/>
     <br/>
     <span class="emphasis">
      <em>
       Poď že radšej do dvora.“
      </em>
     </span>
     <br/>
     <br/>
    </p>
   </div>
   <p>
   </p>
   <p>
   </p>
   <p>
    „Ale jemu by nebolo zle,“ dodávala Ľudmila; „keby sa on cítil takým nešťastným, ako ja, iste by nebol ku mne taký chladný. Božica moja — ty ešte nevieš, ale skúsiš raz, ako je to nekonečno smutno — teskno, úzkostlivo na duši, keď nevieš —“
   </p>
   <p>
    „Či je aj jemu tak teskno, tak smutno, tak úzkostlivo,“ dokončila sestra. „Keby mne tak bolo, zaspievala by som si. A do toho, či je aj jemu tak alebo nie, by som sa nestarala.“
   </p>
   <p>
    „Pst — ide ktosi — aby si potom zas nevyštrkla, čo sme hovorili,“ prestrašene ju napomínala Ľudmila.
   </p>
   <p>
    Do chyže vstúpil Jaroslav.
   </p>
   <p>
    „Už ste sa vyspali?“ štebotala Božena, vstávajúc k uvítaniu prichádzajúceho.
   </p>
   <p>
    „Nedá sa teraz spať,“ pdpovedal Jaroslav Obranský. „Hádam vám tŕň uviazol v srdiečku, ako tomu v tej piesni:
   </p>
   <p>
   </p>
   <div class="literallayout">
    <p>
     <br/>
     <br/>
     <span class="emphasis">
      <em>
       Bolí ma, bolí ma,
      </em>
     </span>
     <br/>
     <br/>
     <span class="emphasis">
      <em>
       Ani spať mi nedá
      </em>
     </span>
     <br/>
     <br/>
     <span class="emphasis">
      <em>
       Tŕň, čo ma popichal,
      </em>
     </span>
     <br/>
     <br/>
     <span class="emphasis">
      <em>
       Keď som ružu trhal.“
      </em>
     </span>
     <br/>
     <br/>
    </p>
   </div>
   <p>
   </p>
   <p>
   </p>
   <p>
    „Vy, slečinka, ste spanilá ružička. Ale chlapci nariekajú na vás, že vraj máte tiež veľa tŕnia na obranu,“ pochleboval Jaroslav.
   </p>
   <p>
    „Chichichi,“ zasmiala sa Božena. „Nech len prídu sem, budem im tým tŕnim slzy utierať. Ba kto by to len vždy plakal. Od takých plačlivcov nemáme sa čomu úfať v týchto časoch. Povedzte nám, pán Obranský, dačo nového.“
   </p>
   <p>
    „Veľa nového!“ Tu pohliadol na Ľudmilu a trasľavým hlasom sa jej prihovoril: „Slečinka, vy ste smutná; hádam ste už počuli…?“ a pobozkal jej ruku.
   </p>
   <p>
    Ľudmila sa ľakla, Božena bola zvedavá; obe zvolaly naraz: „Nepočuli, čo sa stalo?“
   </p>
   <p>
    „Maďari vyhrali; majú už svoje ministerstvo, kráľ im z donútenia všetko povolil. Zlé časy idú na nás.“
   </p>
   <p>
    „Nuž spravte revolúciu, ako spravili Maďari,“ štebotala Božena.
   </p>
   <p>
    Jaroslav pozrel na ňu prenikavým okom. „A nebáli by ste sa revolúcie?“ spytoval sa s úsmevom.
   </p>
   <p>
    Božena chytro odvetila: „Ak sa mám takto báť Košúta, radšej sa budem spolu s ním báť, lebo myslím, že sa i Košút bojí revolúcie. Ba čo je to len tá revolúcia?“
   </p>
   <p>
    „Oj, slečinka, ľahko sa to vypovie, ale je to hrúza. Nešťastný je to stav ľudskej spoločnosti.“
   </p>
   <p>
    „Brr!“ striasla sa Ľudmila, „nevravteže o tom. Ešte sa všetko premení; teraz chýry chýrom ruku podávajú.“
   </p>
   <p>
    „I ja sa teším tou nádejou,“ odvetil Jaroslav, „najmä preto, že Maďari na sneme vykričali a v plakátoch porozširovali slobodu, rovnosť a bratstvo. Lebo čože má bratstvo znamenať inšieho, ako že sme všetci bratia.“
   </p>
   <p>
    „A sestry,“ dodala Božena.
   </p>
   <p>
    „My dve,“ riekla Ľudmila, „sme aj ostaneme sestry; ale že by inak bolo na svete, ako je, tomu ja neverím.“
   </p>
   <p>
    „To by sme sa potom i my daly na vojnu, keby to podobrotky nešlo, však, pán Obranský?“ opytovala sa Božena.
   </p>
   <p>
    Jaroslav sa zamyslel. „Keby to nešlo podobrotky? Neviem, čo by z nás potom bolo. Ale musí to ísť zákonnou cestou. Veď nás je veľa, vyvolíme si svojho poslanca, podpíšeme prípisy, budeme sa schádzať, ako sa schádzajú Maďari, na schôdzkach sa bude rečniť, a tak, slečinky moje, tak sa pomaly i náš národ na ceste zákonnej osvieti. A veď inšie nechceme. A kráľ má a bude mať vždy väčšiu moc, ako títo kriklúni uliční.“
   </p>
   <p>
    „Boli by ste poslancom, pán Obranský? Povedala by som Karlovi, a on by…“
   </p>
   <p>
    „Len sa nemiešaj, keď ničomu nerozumieš,“ sťahovala Ľudmila Boženu, rozihranú chýrami o nových udalostiach.
   </p>
   <p>
    „Moje postavenie mi to dovoľuje, keby bola vôľa obce taká,“ odpovedal Jaroslav.
   </p>
   <p>
    „No budeme kortešovať,“ zatlieskala Božena rukami a vybehla z izby.
   </p>
   <p>
    „A vy slečna, nekortešovali by ste za mňa,“ spytoval sa Jaroslav, prisadnúc si bližšie k Ľudmile.
   </p>
   <p>
    „Vy by ste nás iste dobre bránili, pán Obranský; ale čo z toho, keď mi dievčatá nemáme hlasu.“
   </p>
   <p>
    „Ba najväčší hlas. Dievčatá sú všemohúce. Ony teraz veľa môžu.“
   </p>
   <p>
    „Ach,“ vzdychla si Ľudmila neprozreteľne.
   </p>
   <p>
    „Vzdycháte? Smiem sa spýtať, či ďaleko letel ten vzdych spanilý?“
   </p>
   <p>
    „Nie ďaleko, vzťahoval sa na vás. Keby som bola reku všemohúca, museli by ste byť poslancom dolnopoľským. Ale by som sa aj bála o vás — v tej stolici by vás hádam i zožrali,“ hovorila dievčina stydlivým hlasom.
   </p>
   <p>
    „Zákon je svätý, slečna, ničoho by som sa nebál.“
   </p>
   <p>
    „Ach, keď sú tí chlapi takí divokí; čo oni dbajú na zákon.“
   </p>
   <p>
    Jaroslav ešte vyvracal Ľudmile jej predsudky, potom však previedol reč s politiky na menšie otázky. Rád by bol počul od Ľudmily viacej takých odpovedí, ktoré by sa na neho vzťahovaly. Ale Ľudmila vyhýbala odpovedi, ktorú čakal. Jednako cítil sa šťastným, a vzdychy, čo sa častejšie vykrádaly Ľudmile, boly mu vzdychmi anjelskými.
   </p>
   <p>
    Napokon vstal a porúčal sa.
   </p>
   <p>
    „Zostaňte,“ prihovárala sa mu Ľudmila.
   </p>
   <p>
    „Musím ísť; lež neurazím vás?“ otázal sa Jaroslav trasľavým hlasom. Biela jeho tvár ožiarila sa bleskom blahoslavenej rozkoše, slzy mu stály v očiach.
   </p>
   <p>
    „Ste vždy taký milý, a urazili by ste…?“
   </p>
   <p>
    Jaroslav vytiahol z vačku v papieri zavinutý rukopis a podal jej ho dojatý: „Čo slabý jazyk bojí sa vysloviť v pohľade anjela, to, anjel môjho žitia, počujte z mŕtvej písmeny.“ Nato pritlačil v nekonečnej rozkoši okrúhlu rúčku Ľudmilinu na svoje horúce ústa a vyrazil von z dverí.
   </p>
   <p>
    Ľudmila sa vrátila ku stolíku, videla v sošitku básne, krasopisne rukou Jaroslavovou napísané. Sklonila hlavu, a slzy jej tiekly po líci.
   </p>
   <p>
    Božena sa vracala zo susednej chyže, ale vidiac sestru so sklonenou hlavou, zastala vo dverách, položila si prst na ústa a vrátila sa zpäť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505842">
       </a>
       IV.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hlohovec sa môže menovať predmestím dolnopoľským, lebo jeho dolný koniec je iba pol hodiny vzdialený od mesta. Horný koniec s farou a kostolom je síce na dobrú hodinu od farského kostola dolnopoľského, ale dolný koniec s dolnou a horný koniec s hornou farou a krčmou jednako sú len Hlohovcom. Je to veľká dedina, ale jej obyvatelia sú takí miešaní čo do majetnosti a vzdelanosti, ako v hociktorom väčšom meste. Nájdeš tu hlupákov i múdrych; a prednejší Hlohovčania sa už tak za polomešťanov dolnopoľských pokladajú.
   </p>
   <p>
    Z panských kaštieľov sú dva znamenitejšie, Hétvárych a Ostrovských. Medzi obyvateľstvom je hodne potomkov z pokolenia Jákobovho, ktorí tu majú i svoju synagógu. Majetnejších je viac ako bedárov. Hlavné krčmy sú tri, tá v prostriedku dlhej dediny je vlastná krčma, alebo kričma; Icik si v nej gazduje. Na hornom konci je najsolídnejšia. Na dolnom sa schádza iba túlavá háveď, a nejeden korheľ z Dolnopolia chodí sem na nocľah. Menších dier je bez počtu.
   </p>
   <p>
    U Icika sedí so dvanásť sedliakov. Dvaja majú pred sebou pivo, ostatní víno alebo pálenku.
   </p>
   <p>
    „Daj vám Pán Boh dobrého zdravia, kmotre,“ pripíja sused susedovi.
   </p>
   <p>
    „Pán Boh daj aj vám.“
   </p>
   <p>
    „Ba čo to len s tým Hamstrdámom bude,“ prezvedá sa Ďuro Juriš a upíja svoju pálenku. Napijúc sa, podáva sklenku súsedovi: „Okoštuj, Strakota, je ako oheň.“
   </p>
   <p>
    „Ide bieda na židov,“ hovoril Strakota, berúc sklenku. Odchlipol si a chripľavo pokračoval: „Pôjdu, ba už aj idú do Hamstrdámu, ale sudy tu nechajú. Chlapi — ja budem len tie sudy strážiť, keď sa budú sberať.“
   </p>
   <p>
    „Ba, čerta po sudoch, tie sa za nimi nepogúľajú, ale tie písma, tie písma, tie dostať zavčasu,“ hovoril Ondráš a zadíval sa nad šenkovnu, pod hradu.
   </p>
   <p>
    „Dávno hovorím, že by ich bolo treba postrašiť.“
   </p>
   <p>
    „Keby ste len rozum mali,“ ozval sa Kalný, „a netárali do sveta. Celé to táranie, čo ho v Dolnopolí čúvať, strojí na zle vypadnúť. Pamätajte na moje reči.“
   </p>
   <p>
    „Ej ba, živému bohu — nie! Len ich postrašiť,“ odporoval Juriš.
   </p>
   <p>
    „Tie písma,“ dodával Ondráš.
   </p>
   <p>
    „Ba veru tie sudy,“ hovoril Strakota.
   </p>
   <p>
    „To je paráda. Na okolí sú už so židmi hotoví, iba my Hlohovčania, hlupáci, čosi čakáme. Dávno hovorím, len ich postrašiť.“
   </p>
   <p>
    „A písma pobrať,“ nástojil Ondráš.
   </p>
   <p>
    „A sudy vyváľať,“ opakoval Strakota.
   </p>
   <p>
    „Toto je paráda! — Icik, smrdák, ešte žajdel,“ chripel Juriš.
   </p>
   <p>
    „Pred desiatimi rokmi ani tohoto smrada tu nebolo, a teraz ho ani sám Kalný nevyplatí z krčmy. A bude ti ešte židov brániť,“ zazrúc na Kalného, dudral Juriš medzi hlavami sedliakov.
   </p>
   <p>
    „Neslopte pálenku od večera do rána; z toho vína, čo ja pijem, sa ešte nevyliahol, ani vyliahnutý z vašich páleníc, nezbohatol žiaden žid. Či rozumieš, Juriš?“ odpovedal Kalný.
   </p>
   <p>
    „Pochválen buď Ježiš Kristus.“
   </p>
   <p>
    „Až na veky.“
   </p>
   <p>
    Sedliaci sa chytali za vačky. Kalný podozrive pozrel na chromého žobráka, vstúpivšieho do krčmy, a vytihol ruku z vrecka.
   </p>
   <p>
    Žid doniesol Jurišovi sklenku. „Žide, nemám drobné, požičaj mi groš, dám žobrákovi,“ hovoril Juriš Icikovi, berúc si pálenku.
   </p>
   <p>
    „Nechcem, gazdíčko,“ ohlásil sa žobrák, „pálilo by ma na duši. Židia sú už na ceste do Hamstrdámu, čert ich vezme — Pán Boh buď s nami — na duši by ma pálil groš od žida.“
   </p>
   <p>
    „To je paráda! Nehovorím dávno? No počúvajte, Kalný,“ bľabotal Juriš posmelený žobrákovými slovami.
   </p>
   <p>
    Noví sedliaci prišli do krčmy a spolu s daktorými z predošlých obstúpili žobráka.
   </p>
   <p>
    „Vari viete dačo, dedko?“ spytovali sa. „Tu máte napite sa,“ ponúkali ho. „Povedzte nám dačo,“ nahovárali ho. „Sadnite si za stôl,“ volali ho.
   </p>
   <p>
    Žobrák si sadol ku dverám, do najtmavšieho kúta, a ovesiac hlavu hovoril: „Dobre mi aj tu, gazdíčkovia; kdeže by ničomný žobrák sedal medzi gazdov. Človek chodí po dedinách, počuje, vidí. Veru ratujte si duše. Nebude dobre — nebude dobre. Len von židov, von s nimi do Hamstrdámu. Už ich vyhnali z celej krajiny; na jarmok bude rumia — už je oznámená na Šulmachajke, a ak ich vy nevyženiete odtiaľto, prídu vám všetcia sem.“
   </p>
   <p>
    „Toto je paráda! Nehovorím dávno!“ miešal sa Juriš do reči.
   </p>
   <p>
    „Na moju dušu, vari je to už naozaj tu?“
   </p>
   <p>
    „Už je to tu; len na písma nezabudnúť.“
   </p>
   <p>
    „Sudy von, chlapi!“
   </p>
   <p>
    „Rozum, rozum, susedia,“ kričal do hrmotu Kalný, „veď že nepočúvajte toho dedka,“ a vyskočil zpoza stola, aby sa priblížil k žobrákovi. Žobrák v kúte sa trochu poľakal. Čuvy pod očami sa mu zatriasly. Ako by to chcel zakryť, utieral si oči rukami.
   </p>
   <p>
    „Gazdíčkovia moji, veď vás ja nenahováram k ničomu,“ vyhováral sa žobrák, kryjúc sa do handravého kepeňa, „čo som videl a počul, to hovorím, veď nechcem pohoršenie medzi vami robiť. Jedni akosi, zdá sa, nechcú tomu veriť; nuž ale hybajte do Hríbova, či tam už dnes neni vyčítaný rozkaz od stolice, aby židov vyhnali.“
   </p>
   <p>
    „V Hríbove!“ skríkli všetci s podivením.
   </p>
   <p>
    „Už je to tu,“ volá Ondráš.
   </p>
   <p>
    „Nehovorím! čo ťa po Kalnom, rozprávaj ďalej. Toto je paráda!“ vykrikoval Juriš.
   </p>
   <p>
    „Len sudy, len sudy,“ výskal Strakota.
   </p>
   <p>
    „Ba počnime hneď na Hlohovci.“
   </p>
   <p>
    „Nie na Hlohovci,“ napomínal žobrák, „v Dolnopolí je jarmok ten týždeň.“
   </p>
   <p>
    „To, bohuprisám, bude dobre,“ ozvalo sa i z pitvora pár chlapov, nakukujúcich do izby.
   </p>
   <p>
    „Dávno hovorím. Len Kalný, to je taký kňaz, vždy by ti kázal o ctnosti,“ hundral Juriš.
   </p>
   <p>
    Strhla sa haravara. Chlapi sa socali, víno a pálenka dostaly sa k slovu. Žobrák sa medzitým nezbadane vykradol z krčmy.
   </p>
   <p>
    Dajedni i pochybovali, hlavami krútili, ale ostatní im vyrážali pochybnosti z mysle.
   </p>
   <p>
    „Tu ho máte,“ hovoril akýsi mladý šuhaj, „toho lumpa už ani nieto v kúte, darmo čo nás nabláznil.“
   </p>
   <p>
    „Nuž a mal si tu postlať? Nehovorím dávno! Takí plazáci by mohli aj mlčať! No, mal ti tu ostať bývať?“ škľabil sa Juriš, a obzrúc sa, dodal: „Ani Kalného už niet; no ty plazák, povedz, prečo zmizol ten mudrlant? Akiste preto, že vie chodiť, a žobrák vari mal čakať, až by si ho ty bol vyniesol na chrbte.“
   </p>
   <p>
    Mladému šuhajovi nebolo po chuti, že ho Juriš plazákom pomenoval. Vychytil stolicu, treskol ňou o múr, a s nohou v ruke išiel na Juriša. Vtom však židovka zrobila v kuchyni lármu: „Chóri, auvej, chóri! Chorná konec chóri!“ Sedliaci vybehli z krčmy.
   </p>
   <p>
   </p>
   <p>
    *
   </p>
   <p>
   </p>
   <p>
    Na hornom konci, pravda, nehorelo. Len v kaštieli Hétvárych stojí na dvore plno kočov a chasy služebnej. Napravo od kaštieľa vedie cez mostík cesta do ,hostinca’, ako sa horná krčma volá. Hneď za mostíkom stojí šopa a naľavo od nej pekný, obielený dom. Pán Vykonal, povestný hostinský, díva sa zo dvier do panského dvora. V chyži za jeho chrbtom je živý hovor.
   </p>
   <p>
    Dve pekné, priestranné chyže s čistými stolami a číslami Slovenských národných novín a Orla tatranského odznačovaly tento hostinec od mnohých hostincov na Slovensku v tom čase.
   </p>
   <p>
    Za hlavným stolom v jednej z chyží sedia štyria gazdovia. Široké širáky visia na klincoch po stenách, krátke kabáty z tmavobelasého súkna priliehajú na dobre živené chrbáty, a nohavice na remeň pekne vyšnurované pristávajú na svalovité stehná týchto hostí Vykonalových. Červené víno majú pred sebou.
   </p>
   <p>
    „Hrabina mi aspoň povedal, že ani u nás sa to neobíde bez vzbury, a aby sme sa mali na pozore,“ hovoril najmladší, okolo dvacaťpäťročný chlapík, nízkej, územčistej postavy. Uhladil si vlasy do tyla, mľaskol a prihnul si z pohára.
   </p>
   <p>
    „Verím, našim chlapcom to čertovsky vrtí v hlave, že si Košút také posmechy vystrája zo Slovákov,“ prisvedčil Rôzdroba, jeden z najprednejších gazdov na Hlohovci, chlap vysoký, s dlhými vlasami, asi pädesiatročný. Povahy zdal sa byť rozvážnej a tichej, ale v tvári mu sedí s vážnosťou i smelosť a odvaha. Pripil súsedovi a odhodiac si vlasy za ucho, pokrútil hlavou a pokračoval v reči; „Nuž nech už bude, ako chce, ak sa budú páni na diete pochabeť a začnú sa za prsty s kráľom ťahať, na moju dušu poberieme so sebou okolné dediny a pôjdeme na nich.“
   </p>
   <p>
    „Hja, kmotre,“ vraví onen mladý, Struhárom ho menovali na Hlohovci, „veď ti tí majú za čerta rozumu; myslíte si, že neotočia kráľa? Či im už nedal svoju moc? A prečítajte si tuto v novinách, ako to všetko pod kráľovským menom robia.“
   </p>
   <p>
    „No veď džbán tak dlho chodí na vodu, až sa zabije, a šidlo, keď je raz vo vreci; len sa raz vystrčí,“ dokladal Rôzdroba.
   </p>
   <p>
    „No ale bolo by to ozaj pravda, že nás len za takú kadejakú fajtu vyhlásil Košút na diete?“ spytoval sa tretí hosť súseda, preberajúc sa medzi novinami.
   </p>
   <p>
    „Tu to máte — zas vypľundrovali židov v ***,“ riekol tázaný, nedbajúc na otázku súsedovu.
   </p>
   <p>
    „No veď naši ľudía sú súci do rabovania,“ odvetil Struhár, „a toto je ten čert, ktorého sa aj Hrabina bojí. Aby to všetko hus kopla, veď nepočuješ inšie ako o židovských rumiach; čo chviľa Maďari vytrúbia, že my Slováci sme ozaj len taká rabovnícka fajta.“
   </p>
   <p>
    Kým Struhár takto rozmýšľal, vbehol do izby hostinský. „No,“ povedá, „už bude čosi nového; Kalný výskokom letí hore dedinou, a ani na most sa mu nechce, záhradou cvála.“
   </p>
   <p>
    „Daj Boh šťastia,“ ozval sa Kalný vo dverách. Pot sa mu lial s čela. Všetci povstávali:
   </p>
   <p>
    „Čo je?“
   </p>
   <p>
    Kalný si zachránil vlasy do tyla. „Čo je? Zle strojí byť, súsedia moji. Ľud chce Icika plundrovať; korheli, Juriš, Ondráš, Strakota, majú tam svojho proroka, akéhosi žobráka, ktorý im celkom hlavy pomátal. Len vojdime k rychtárovi, dajme našim vedieť — a slapajme tú sberbu.“
   </p>
   <p>
    „No, máš ty byť o čo v strachu,“ ozval sa, pokojno si k novinám sadajúc, ten, čo zprávu o podobnom skutku z novín vyčítal. „Čo ťa nepáli, nehas. A koniec koncov, aspoň príde Hlohovec do novín.“
   </p>
   <p>
    „Hoc by prišiel, Štefko môj,“ ozval sa Struhár, „ale nie po takom. Mali by sme radšej dačo inšieho vykonať, ako židov rabovať. Nuž a čo je ďalej, kmotre Kalný? Živ nás Pán Boh,“ pripil Kalnému podávajúc mu pohár. Kalný si upil a, obozrúc sa po chyži, tichším hlasom, polotajne hovoril: „Zdá sa mi, že sa tu čosi snuje. Ten žobrák — všetko sa mi tak zdalo — nebol nikto inší, ako židovský advokát zpod Šulmachajky, Taufmajer; chce, na moj’ pravdu, ľudí našich na čosi naviesť.“
   </p>
   <p>
    „Bodajže ťa hus kopla, kmotre, si ty len bojko. Čo by sa Taufmajer za žobráka preobliekal, a ešte na židov, z ktorých žije, ľudí huckal. To musí ktosi iný byť. Nuž ale veď ho my dostaneme,“ a zaplatiac víno, bral s klina širák.
   </p>
   <p>
    „Nechajte to, kmotre,“ ohlásil sa súsed s novinami v rukách, „čo sa vy rozumiete do panských fígľov; ak je ten zpod Šulmachajky v tom, prežehnajte sa a dajte čertu pokoj. Toho zastanú páni — a vám sa môže ešte i chládok dostať za odmenu.“
   </p>
   <p>
    „No už ja idem,“ odpovedal Struhár odhodlane. Rôzdroba s Kalným pošli za ním. „Dobre máš, kmotre,“ povedá Rôzdroba, „veď sa nahľadíme, čo za patróna nám tu chce ľud búriť.“ A dvaja flegmatici ostali sedieť.
   </p>
   <p>
    „Janko, nohy na plecia, ty si mladší, podívajže sa za huštáky, tam ktosi uteká,“ hovorí Rôzdroba Struhárovi, keď vyšli na násyp hostinca.
   </p>
   <p>
    „To je na moj’ dušu on,“ zvolal Kalný. „Za ním!“
   </p>
   <p>
    Struhár sa rozbehol za žobrákom. A súčasne i mladý chasník z krčmy, čo na Juriša vytrhol nohu zo stolice, dopaľoval za žobrákom domnele chromým, ale cvalom utekajúcim. Struhár nadbehol žobrákovi huštákami — a ako tento do hájička skočiť mal, zastal mu Janko cestu a zareval: „Stoj chlape!“ Žobrákovi klesly nohy — skydol sa.
   </p>
   <p>
    „Pán Struhár, vy ste to?“
   </p>
   <p>
    „Pán Obranský, čo to za šaty máte?“
   </p>
   <p>
    Vrahobor so Struhárom stáli prekvapene nad Taufmajerom, oddychujúcim na zemi. Pomaly prišiel i Kalný s Rôzdrobom, za nimi rychtár s niekoľkými úradskými a po nich hromada ľudu i traja známi buriči z krčmy od Icika. O chvíľu bol tu i Hrabina.
   </p>
   <p>
    Aj jeho síce viedlo do Hlohovca dobrodružstvo, ale nie také ako Vrahobora. Vrahobor Obranský chcel poznať ľud, ktorému sa posvätil, zblízka. Aby to ľahšie dosiahol, obliekal sa do sedliackych šiat, a zišiel tam, kde ho nezasiali.
   </p>
   <p>
    Nad Taufmajerom skoro by sa bola rumia strhla; Juriš, Ondráš a Strákota chceli ho brániť, ale Struhár a Rôzdroba rozohnali háveď a na radu Hrabinovu odviedli Taufmajera k rychtárovi. Vladimír, pohovoriac dačo s Vrahoborom, o chvíľu odišiel.
   </p>
   <p>
   </p>
   <p>
    *
   </p>
   <p>
   </p>
   <p>
    V kaštieli u Hétvárych je vrava a živý rozhovor. Na dvore si chasa rozpráva o tom i o inšom, čo počula po kaštieľoch panských, alebo v hostinci dolnopoľskom, alebo čo ktorý vyrozumel od pánov svojich, keď sa spolu po latinsky či po maďarsky shovárali. Chalani postavační, čo obskakovali okolo kočov a sluhov v livrejách, robili k tomu svoje poznámky alebo vtipy zlé metali.
   </p>
   <p>
    Aj v hlavnej palote je živo; všade, zdá sa, má čas prítomný zástupcov.
   </p>
   <p>
    Len v ľavom krídle, v chyžke slečny domu Hedvigy, ako by si tichosť a čas minulý miesto ustlaly. Krásna, sivooká panna sedí zamyslená pri stolíku, lahodný úsmev obletuje okolo jej ružových rtíkov, kadere bledé sa pohrávajú s plnými líčkami a prstíky ceruzou kreslia čosi po papieri.
   </p>
   <p>
    Hedviga má v hlave nový svet a nevie, čo s ním robiť. Svet slovenský sa jej zjavil na zábave v Dolnopolí, a nevie si vysvetliť, čo je to, čo ju k tomuto svetu priväzuje.
   </p>
   <p>
    Ako tak prsty po papieri vyzrádzajú, o čom sa duši sníva, nenadalý hosť zjaví sa v chyži. Vstúpil bez dovolenia keďže na klepanie jeho nikto sa neozval. Vidiac však Hedvigu zadumanú, zastal a pozoroval so strany tvár rozkošnej panny, zahľadenej v sladkom úsmeve na bielu karotku papiera. Jeho mľasknutie a pokročenie vpred prebudilo Hedvigu. Ohliadla sa v zrejmom prekvapení, zakryla karotku papiera šitím a vítala Répášiho.
   </p>
   <p>
    „Sluha ponížený, najmilostivejšia slečna,“ kloniac sa až k zemi, hovoril vyfintený príchodzí, a zďaleka vystieral ruku naproti Hedvige. Jej ruka sa však nehýbala, i vzal ju drevenú, pritiskol na ňu ústa svoje a zas ju pustil. Rúčka bola ozaj ako mŕtva, spustila sa ticho do bohatých záhybov ružovomodrých šiat.
   </p>
   <p>
    „Pekne vítam, pán Répáši, ráčte sa posadiť,“ hovorila Hedviga s chladnou šetrnosťou, ponúkajúc mäkké sedadlo Repkovi. Sama si sadla do leňošky.
   </p>
   <p>
    Répáši bol celý pomätený, hneď hádzal okom po stolíku, hneď sa červeňal, hneď chcel čosi pekného Hedvige povedať, hneď zase zbledol vo veľkých rozpakoch.
   </p>
   <p>
    „Azda som najmilostivejšiu slečinku vytrhol z milého zaneprázdnenia,“ hľadal Repka predmet k rozhovoru blýskajúc okom po stolíku.
   </p>
   <p>
    „Pletky, malé cvičenie, nič zvláštneho,“ neistým hlasom zahovárala Hedviga, a aby previedla reč na iné, spytovala sa na spôsoby zábav Pešti.
   </p>
   <p>
    Répáši odpovedal krátko. Spozoroval na stolíku veci potrebné k pleteniu a vyšívaniu a začal o týchto.
   </p>
   <p>
    „Najmilostivejšia slečinka ráči byť, ako vidím, veľká milovnica modrej farby; naproti tomu nič nevidím zeleného.“
   </p>
   <p>
    Hedviga sa zapálila v tvári a jasné čielko prešiel akýsi tmavý mráčik. Bolo jej síce hneď na mysli, čím dievčence tak ľahko odrážajú dotieravosť, ale Répáši bol u otca vzácny hosť, preto nechcela siahnuť hneď ku zbrani ostatnej.
   </p>
   <p>
    Kým však mohla nájsť dačo obojetného k odpovedi, bol už Répáši zase v reči.
   </p>
   <p>
    „No no, slečinka, hádam tá modročervená zábava slovenská…“
   </p>
   <p>
    V tom mu však nevdojak padly do očú Hedvigine šaty, a tu mu svitlo, že sa jeho slečna môže cítiť urazenou. Tejto myšlienky tak sa poľakal, že sa začal triasť. Každé slovo, ktorým chcel napraviť svoje drkotanie, zadrhlo sa mu na jazyku natoľko, že to až Hedviga spozorovala. Chtiac mu pomôcť z núdze, s trošička kúsavým smiechom hovorila: „Pánu Répášimu sa vari tie slovenské Ľudmilky a Boženky po mysli mihajú, že hneď zábavu v Dolnopolí spomína. Ale,“ pokračovala s opravdovou uznalosťou a vážnosťou „sú to naozaj krásne mená, a krajšie ešte dievčatá, čo som v tejto novej spoločnosti videla. Nikdy by som si nebola myslela, že pod menom „slovenské zábavy“ také poklady sa skrývajú. Môžem povedať, že som takých milých postáv, takej nevinnej zábavy ešte nevidela.“
   </p>
   <p>
    Répášimu s každým peknohlasým slovom Hedviginým letelo horúce uhlie na hlavu i na dušu. Čím viac hľadel na Hedvigu, tým vyššie vystupovala jeho náruživá láska, ktorú počínal cítiť v srdci svojom. A čím viac načúval slovám uznania k nenávidenej strane slovenskej, tým z hlbšieho vnútra dvíhala sa vášeň jeho fanatizmu. Prsia sa mu nadúvaly ako kováčske mechy, kropaje potu vysedaly mu na čelo. Keď Hedviga zanôtila nápev Nitry a dodala: „A čo to za krásne piesne!“ Répáši zmohol sa preca na slovo. Ako by bol hore Inovcom behom utekal a na samom vrchu počal rečniť, taký zadychčaný začal trhavo ako herec na divadle deklamovať:
   </p>
   <p>
    „Najmilostivejšia, anjel mojej duše — ach, tento žart je hodná facka za moju hlúposť; ráčte odpustiť, nechcel som uraziť najinteresantnejšiu dámu, bohyňu — anjela celej našej peknej krajiny, do ktorej teraz bratstvo, sloboda a rovnosť uvedené sú. Ach, ale som len dostal za pochabosť svoju; ďakujem však na kolenách…“ a tu sa hodil k leňoške so sopätými rukami, „ďakujem za milostivé pokarhanie. Prisahám tu Bohu večnému, že sa viac takýchto žartov nedopustím. Bol som na tej hlúpej zábave, len aby som mohol oznámiť, aby som videl, čo robia títo panslávi. Lebo vyspovedám sa — — som splnomocnený od ministra — ja, pre večného Boha, slečna, anjel — ja vás milujem.“ Dokončil zmätenú reč potokom sĺz, ktoré sa ronily po jeho tvári.
   </p>
   <p>
    Hedviga sa poľakala. Skočila s leňošky a dvíhala Répášiho. Vtom však strhla veci so stolíka a karotka odletela doprostred chyže. Répáši skočil úslužne, aby dvíhal, čo popadalo. Zdvihol i karotku. Podíval sa na ňu, vykríkol: „Hrabina!“ pustil z ruky karotku a zapotácal sa. Hedviga zbledla. Rýchlosťou blesku zodvihla však karotku, a kým sa Répáši spamätal, schovala ju za ňadrá, do miesta najbezpečnejšieho.
   </p>
   <p>
    Répáši sa vo chvíli prebral. Ako zo sna strhnutý, trel si čelo, oči, hľadel do zeme, ako by dačo hľadal, a pozrúc na bledú Hedvigu, začal rečniť: „Je to sen, či skutočnosť? Najkrajšia z najkrajších ruží svätej vlasti uhorskej maľuje mizerné ťahy tváre zradcu vlasti? Okrasa rodín šľachetných zemianskych maľuje tvár komunistu?“
   </p>
   <p>
    Bol by ešte ďalej hrmel takéto jadrné slová k ustrnutej, ako by skamenelej Hedvige, keby Hedviga nebola zavolala: „Voľno,“ a keby vstúpivšia postava Hrabinova nebola trocha jeho rečnícky oheň uhasila.
   </p>
   <p>
    „Odpusťte, slečna, že sa opovažujem…“
   </p>
   <p>
    „Len bližšie, bližšie, pán Hrabina,“ prihovárala sa Hedviga príchodziemu trasúcim hlasom, ale v duchu posmelená. „Ste nám vítaný hosť, posaďte sa,“ srdce jej silne tĺklo, dych sa jej zastavoval. Répáši stál ako socha. Hrabina sa naň podíval, siahol po ruke Hedviginej a pobozkal ju.
   </p>
   <p>
    „Pán Répáši,“ predstavila Hedviga svojho hosťa. „Pán Hrabina,“ ukazovala Répášimu s istou hrdosťou na Hrabinu.
   </p>
   <p>
    „S pánom Repkom sme školskí kamaráti,“ hovoril prívetivo Vladimír.
   </p>
   <p>
    „Menujem sa Répáši. Stálo to už v Hírlape,“ hrdo odpovedal Ďurko.
   </p>
   <p>
    „Nečítam Hírlap,“ odsekol Hrabina.
   </p>
   <p>
    „Dosť zle, že…“
   </p>
   <p>
    Hrabina ho pretrhol: „Že sa pred slečinkou hádame; či sme nie barbari, slečna?“
   </p>
   <p>
    Hedviga bola ako na tŕní. Répášiho už poznala; nevedela však, čo môže vystať z Hrabinu. Jeho chovanie jej síce vnukalo dôveru, a postava jeho junácka, tvár odhodlaná, na ktorú rada sa dívala, jej dodávaly nádeje. Bola by dala za to tisíce, keby sa bol chcel Répáši vzdialiť, ale slušnosť jej nedovolovala uraziť povinnosť pohostinstva hoc priam najmenším zavdaním príčiny k odchodu. Ako by sa nič nebolo stalo, prihovorila sa Répášimu: „Ráčte sa vrátiť, pán Répáši,“ a ukazovala mu miesto na stolici.
   </p>
   <p>
    Répáši nespúšťal očú s Hedvigy. Zlosť sa v ňom vzmáhala. Hrabina to pozoroval.
   </p>
   <p>
    „Nebudete odzemok tancovať, pán Hrabina?“ kúsavo sa spýtal Vladimíra.
   </p>
   <p>
    „My Slováci máme ešte dosť čerstvosti k nemu; neviem, ako by ste vy Maďari vydržali paru našim chlapcom.“
   </p>
   <p>
    „To je národný tanec slovenský, všakže,“ s posmechom pokračoval Répáši.
   </p>
   <p>
    „Zčiastky,“ odpovedal chladnokrvno Hrabina, „druhá čiastka národného nášho tanca je v čardáši.“
   </p>
   <p>
    „V Pešti som o tom nepočul,“ uškľabil sa Répáši.
   </p>
   <p>
    „Čo kto v Pešti nezvedel, môže sa na Hlohovci naučiť,“ podával mu šňupku Vladimír.
   </p>
   <p>
    „Od Hrabinu?“ dobiedzal Répáši.
   </p>
   <p>
    „Repka hoci aj od neho,“- v zápäti mu vrátil Hrabina.
   </p>
   <p>
    „Páni, pomerte sa,“ napomínala ich položartom Hedviga. A chytiac Hrabinu za ruku, ťahala ho k Répášimu. „Veď sa bratstvo z Prešporka zvestuje, a naši gavalieri nebudú vari nesvorni.“
   </p>
   <p>
    Hrabina, milo dotknutý prívetivosťou Hedvigy, pritisol podanú rúčku k ústam. Hedviga pohliadla naň srdečne, ako by mu chcela čosi riecť; ale mimika táto vyviedla zlosť Répášiho na najvyšší stupeň. Videl pred očima hrúzy a priepasti sa otvárať; ako blesk preletela mu hlavou myšlienka pomsty; skočil k Hedvige, siahol rukou k alabastrovým ňadrám, a už držal v nej karotku.
   </p>
   <p>
    Hrabina sa zhrozil pochabej smelosti. Pohliadol na Hedvigu. Répáši stál uprostred izby a hrozil zaťatou päsťou: „Má o tom — i Košút zvedieť, čo je toto za dom!“
   </p>
   <p>
    „Pán Hrabina, bráňte ma!“ volala poľakaná Hedviga, vidiac karotku v rukách zlodeja tajností srdca svojho.
   </p>
   <p>
    Hrabinovi, hoc nevedel, o čo ide, stačilo to k skutku. Kým Répáši hrozil, už ho Hrabina držal za golier, a karotka prešla v ruky jeho. Ako ju dostal, odovzdal ju Hedvige, nepozrúc ani, čo je na nej. Zastal si pred Hedvigu, oproti Répášimu, čakajúc, že sa protivník oddá do bitky. Ale Répáši zbabele ustúpil k dverom, zahrozil ešte raz päsťou a zašramotil po schodoch. O chvíľu fujazdil dole Hlohovcom na svojej ekvipáži.
   </p>
   <p>
    „Odpusťte, slečinka! Náruživosti politické á národné v krajine našej už vysoko vystúpily. Je to hrúza. Hlava sa mi točí, keď si pomyslím, kam to ideme. Takto pred tvárou anjela môžu sa dvaja ľudia čertmi stať. Ale buďte mi svedkyňou, že som nechcel pohoršenia.“
   </p>
   <p>
    „Ďakujem vám, pán Hrabina. Ja vás mám prosiť za odpustenie. Stalo sa to hádam pre…“
   </p>
   <p>
    „Prosím, slečna, neráčte ma zahanbiť. Proti tým Maďarom šiel by som sa i do pekla biť — a za takú krásnu Slovenku…“
   </p>
   <p>
    „Ach, ja som ešte slabá Slovenka,“ vzdychla a stydlivo pohliadla na Hrabinu.
   </p>
   <p>
    „Chcete sa však stať vrúcnou milovníčkou slovenského národa? Náš národ je hodný vašej lásky. A váš zápal, panny slovanské, stvorí z nás hrdinov.“
   </p>
   <p>
    Hedviga sa podívala na výrečného šuhaja. Malý, počerný fúzik nad karmínovou obrubou úst bol ako romantický lesík nad lúčinou posiatou kvietím. Jasné, dohora sklepené čelo, oko plné zápalu a šumivý tok reči opájaly Hedvigu. Tratila sa v obraze šuhaja. Svetlosť nebies jasných liala sa jej z očí.
   </p>
   <p>
    „Hovorte, hovorte, pán Hrabina; tak rada vás počúvam,“ preriekla po chvíli.
   </p>
   <p>
    „Nesmiem sa i ja stať účastným podobnej rozkoše?“
   </p>
   <p>
    „A bola by to rozkoš pre vás?“
   </p>
   <p>
    Hrabina sa dostal do celkom iného sveta, ako pôvodne chcel. Chcel z Hedvigy urobiť horlivú Slovenku, a hľa, nachodí sa na ceste, že ona z neho urobí horlivého milenca. Stál chvíľu ako v nesvojom svete; tvár mu svietila a farbu menila, ako by sa celý jeho vnútorný svet v nej zobrazoval.
   </p>
   <p>
    ,Tak som ho dosiaľ nevidela,’ šeptala si Hedviga, a odvrátila sa, ako by niečo hľadala, ,tú jasnosť musím ešte dodať obrazu, i brada je kučeravejšia a pery sú plnšie,’ Nahlas dodala: „Čo mlčíte, pán Hrabina? Bývate shovorčivejší. Opytujete sa ma, či som Slovenka, všakže? Nuž ako by som nemala byť Slovenkou, keď mám takého šľachetného gavaliera a obrancu, ako ste vy.“
   </p>
   <p>
    Vladimírova výrečnosť si netrúfala prekárať túto štebotnicu. Vytiahol knihu so zlatým rezom a podával ju Hedvige: „Čo moje slabé ústa o láske k národu nevedia vysloviť, ráčte to…“
   </p>
   <p>
    „Vyčítať?“ dopovedala Hedviga. „Rada čítam; bohužiaľ, doteraz málo som slovenského prečítala. Musíte však, pán Hrabina, častejšie chodiť k nám; uvidíte, ako sa ma všetko chytí, k čomu ma povediete. Lebo živé slovo — je živé slovo.“ Hedviga sa prehŕňala v Slávy dcére; naraz čítala:
   </p>
   <p>
   </p>
   <div class="literallayout">
    <p>
     <br/>
     <br/>
     <span class="emphasis">
      <em>
       Lásko, lásko, ó ty sladký klame!
      </em>
     </span>
     <br/>
     <br/>
    </p>
   </div>
   <p>
   </p>
   <p>
   </p>
   <p>
    „Sladký klame?“ zadivila sa Hedviga šelmovsky. „Čo je to za kniha? Ale čo vám ja dám? Tu máte seba, keď ste sa tak výborne obránili strašným rukám Repkovým.“
   </p>
   <p>
    Hedviga sa stala šelmovsky rozpustilou. Jej živosť bolo ťažko rozoznať od detinskej radosti. Podala Vladimírovi jeho vlastný portrét, ktorý nakreslila po zábave v Dolnopolí a ktorý Répášimu toľko bolesti spôsobil. Dar uviedol Vladimíra do nevídaných rozpakov. Vyviedol ho z nich len starý pán Hétváry, ktorý vstúpil do chyže a veselo i dôverne sa mu prihovoril:
   </p>
   <p>
    „Á, vitajte, vy pansláv. Práve sme o vás, hovorili, no dobre, že ste tu, budete dnes naším hosťom. Hahaha, popolituzujeme si o tých panslávoch. Hedviga, zadrž pána Hrabinu,“ dodal a prešiel do bočnej izby.
   </p>
   <p>
    „Na moju prosbu sotva čo dá pyšný Vladimír,“ prekárala Hedviga.
   </p>
   <p>
   </p>
   <p>
    *
   </p>
   <p>
   </p>
   <p>
    O pol hodiny sedalo sa k stolu. Jedlo a pilo sa pro salute patriae až do noci. Náš Hrabina jedol teda veľkou lyžicou. Nechutilo mu však veľmi; sedel oproti Hedvige a bál sa, že mu uriekne.
   </p>
   <p>
    Po obede a zábavách, ktoré do noci trvaly, rozniesla sa povesť, že Hrabina sišiel sa u Vykonala s Hlohovčanmi. Kto vie, čo bolo vo veci.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2565340">
       </a>
       V.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mela na Hlohovci nebola udusená, Juriš, Ondráš a Strakota stáli ako múry na svojom. Nevložili ruky do vrecák, ale potúžiac sa zadarmo u Icika pálenkou, horlili medzi ľudom o slobode, ktorá sa podľa nich mala začať:
   </p>
   <p>
    Strašením židov, ako zamýšľal Juriš.
   </p>
   <p>
    Zhabaním lajstrov, ako sa nazdával Ondráš.
   </p>
   <p>
    Vyvalovaním sudov, ako horlil Strakota.
   </p>
   <p>
    Príležitosť k tomu sa im dosť skoro naskytla. Maličká rumia s Taufmajerom utužila spojenie týchto troch kamasov. Répáši, utekajúc od Hétvárych, vyzvedel sa všetko, čo sa s jeho priateľom porobilo. Zostrašil teda rychtára a vyslobodil Taufmajera z nemilého postavenia. Pri tejto príležitosti oboznámili sa s Répášim i traja rytieri z Hlohovca a prijali od neho ďalšie naučenia, na ktoré potom boli dlho, dlho pyšní.
   </p>
   <p>
    Od tých čias sa činnosť týchto ľudí podivno rozšírila. Neobmedzovali sa už na dosť veľký pre ich ducha Hlohovec, ale chodili do okolných dedín a pripravovali ľud na dolnopoľský jarmok. Heslo bolo: „jarmok Šulmachajka.“
   </p>
   <p>
    Deň jarmoku sa konečne priblížil. Zavčas rána, proti doterajšiemu obyčaju, hrnuly sa už davy do Dolnopolia. Darmo by sme síce hovorili, že všetci, čo sa bez práce a povolania ponáhľali na jarmok, išli ta s tým cieľom ako Juriš, Ondráš a Strakota, ale povedať musíme, že nesčíselné množstvo i takých išlo, čo ani kupovať, ani predávať nemali čo. Hrnie sa množstvo bez cieľa. Každý ide čosi nového počuť, vidieť, skúsiť, a každý nesie v srdci svojom akési veselie a radosť akúsi. Ako by pädesiat procesií sa hrnulo, také ťahy ľudu sa hrnú všetkými cestami do Dolnopolia vedúcimi. Inokedy chodievajú na jarmoky dolnopoľské po jednom po dvoch, každý alebo nesúc alebo vezúc dačo na predaj, a ktorí idú kupovať, obyčajne po päť, po osem ľudí vovedne chodievajú, hovoriac o veciach, ktoré kupovať mienia. Teraz ti každý len o Hamstrdáme a o židoch hovorí, a nikto nevie, čo tie reči znamenajú, a idú celé kŕdle ľudí krokom, akým chodievajú len ševci, keď sa trochu obneskoria doma a sú v strachu, aby sa im jarmočníci po krčmách neporozcházali. Keď si lepšie obzreme tieto kŕdle ľudí, čo sa ponáhľajú do Dolnopolia, spozorujeme, že skoro každá hromada má svoj zvláštny ráz, svoju farbu, svoj kroj, odchodný od hromady druhej. Tam ide kŕdeľ so širákmi na hlavách ako homôlky, inde sa šerejú širáčky so strieškami malými, inde zas černie sa mračno naozajstných, to jest širokých širákov; uvidíme kučmy čierne, baranice biele, súkenné čapice s prámom i bez prámu. Idú spolu gazaje krátke s nohavicami do čižiem, haleny spolu, kabanice vovedne. Kepene s úzkymi goliermi, jeden na druhý poprišívanými sú zriedkavé a nemajú početného kamarátstva. A ženy sú stred tejto maľovky ako prísvit na obraze. Tam sa strakatejú storakými farbami hlávky ženičiek, tu belejú sa hlávky, tam černejú vlasy vo vrkočoch spletené; kasanice riasnaté špliechajú o kozlové bôty, sukne ťažké zvonia o kordovánové čižmy, dlhé šaty plancú sa nešikovnej malomeštiačke o vyčaptané črievice, a gazajka čierna s vypuchlými na pleciach rukávmi maľuje ju neprajnejšie ako chudobnú dievčinu v perkálových rukávcoch, z ktorých sa vyguľujú dva lakte, tučné sťa valce. Po prostriedku cesty hrkocú a šúchajú sa dvojmo i štvormo vozíky, bričky, kočiare, hintovy. Ku dokonaniu obrazu musíme poukázať ešte i na harfeníka, ktorého ťahá za sebou chlapec; na starého cigána s cymbalom, na hromadu cigánov bosky utekajúcich v randavých kepeňoch, s huslami, rovno do Dolnopolia.
   </p>
   <p>
    Dolnopolie je ako drak s bezodným pažerákom, všetko sa v ňom tratí. Tak sa aspoň zdá tomu, kto sa z vonku díva, lebo živej duše nejde z mesta, a kŕdle celé nesú sa dnu. Keby si sa zamiešal medzi ľud tento, počul by si slová, ktoré sa podobajú ďalekému huhlaniu blížiacej sa búrky. Počul by si však aj slová, čo by ti prichodily ako hviezdičky, ktoré sľubujú vyjsť zpoza búrlivých mračien.
   </p>
   <p>
   </p>
   <p>
    *
   </p>
   <p>
   </p>
   <p>
    Juriš, Ondráš a Strakota išli tiež na jarmok.
   </p>
   <p>
    „Ako som Ondráš, už je to tu! Hohoho, budú aj lajstre.“
   </p>
   <p>
    „Nech som čertov, ak sa teraz nenapijem ako slon! Keď to už raz ide po ľuďoch, nech to ide aj po sudoch,“ dodáva Strakota.
   </p>
   <p>
    „Keby len náš kamarát tam bol. Ale ak ho nevyviedol z mláčky Ďurko Repka, nepôjde nám to dobre. A to bude paráda!“
   </p>
   <p>
    „Keď som toho Hrabinu neovalil! Už som mal chuť — ako som Ondráš — že ho šmarím do potoka. No, nevídali takého pána! Pán Hrabina — ejha!“
   </p>
   <p>
    „Veď hovorím, ako ti to školy ovonia, to meštianča, už hneď chce byť pánom. A páni ho hneď aj zastávajú.“
   </p>
   <p>
    „Veď to, ja by som ho bol tak fukol, ale keď aj ten pán Ostrovský, a to je preca statočný pán!“
   </p>
   <p>
    „Hja, len si ho mal. Keby ho bolo zabolelo, bol by škriekal, a potom by aj pán Ostrovský…“
   </p>
   <p>
    „Nuž ale keď i tí naši magnáši hneď ľudí odviedli; ale keď toho Struhára tam spopácam!“
   </p>
   <p>
    „A ja Kalného!“
   </p>
   <p>
    „Ba Rôzdrobu! To je ešte len fiškál, čis’ ho videl, ako sa vrtel s kyjakom?“
   </p>
   <p>
    „Eh, len poďme skôr na tie sudy! Ide to po židoch, príde i na Rôzdrobu.“
   </p>
   <p>
    Dakoľko chlapov predbehne troch galganov. Títo prestanú drkotať, ba sotva dýchajú, ako tône, zahalení do halien, stratia sa v dave.
   </p>
   <p>
    Mesto je už plné ľudu. Ulice sú zahatané divákmi, tulákmi, postavačmi a i ľudom počestným. Na námestí, kde je dom Javorských, by jablko neprepadlo. Starý Javorský chodí po izbe celý strápený a poľakaný. Hneď pohliada von oknom, hneď zas meria chyžu krokami lahodnými. Dvere do izby a do chyžky dievčeniec sú otvorené. Ľudmila a Božena sedia pri stolíku. Otec po dlhom premýšľaní vezme svoju trstenicu, postaví klobúk na hlavu a zastanúc vo dverách, opytuje sa dcér.
   </p>
   <p>
    „Deti, kde je Karol? Už sa zase túla?“
   </p>
   <p>
    „Len pred chvíľou odišiel, vari je niekde v meste,“ odpovedala Božena.
   </p>
   <p>
    „Prikážte mu, aby doma sedel, aby sa kýsi beťah nestrhol, mne sa títo ľudia nepáčia; zdá sa, ako by ich nebezpečné úmysly, a nie jarmok sem doviedly. Ani nik nekupuje, ani nik nepredáva; len sa to tmolí jedno cez druhé, a tam hore k Šulmachajke si ľudia čosi ukazujú. Idem na zbožný trh, prídem o pol hodiny.“
   </p>
   <p>
    „Pre boha, otecko, neodchádzajte. Je mi akosi úzko,“ prosila ho Ľudmila.
   </p>
   <p>
    „Čohože sa bojíš?“ spytovala sa jej Božena.
   </p>
   <p>
    „Len sa ticho držte, prikážte Zuzke i Miškovi, aby nevychádzali z domu. O chvíľu sa vrátim. Neboj sa, dcéra moja!“ a s tým odišiel.
   </p>
   <p>
    Božena zavše netrpelive vykukovala oknom; trela si ruky, odbehla do otcovej izby, vystrčila sa tam napolo z obloka a pozorovala dav. Naraz skríkla: „Ľudmila, pozriže do okna, ľudia ukazujú na náš dom,“ a vbehnúc do izby k Ľudmile, sadla si a celá poľakaná pokračovala:
   </p>
   <p>
    „I ja sa už počínam báť; veď tam taký hrozný chlapisko ukazoval na náš dom.“
   </p>
   <p>
    „Hľa, ty všetečka, už sa bojíš! Sadni si a upokoj sa,“ dohovárala jej Ľudmila.
   </p>
   <p>
    „Keby už aspoň Karol bol tu,“ starala sa postrašená Božena.
   </p>
   <p>
    „Aha, už máš strach, že si apkovi cigánila.“
   </p>
   <p>
    „Nuž keď mi kázal, aby som nehovorila, kam išiel. Ale už mu viac neurobím po vôli; oklamala som nášho drahého apka.“ Božena si utierala slzy. „Ten tulák! Ale —“ tvár sa jej zase vyjasnila, „nuž veď apko nemusí všetko vedieť, a keby Karla nie, ani by sme nič nevedeli. Donesie nám zas niečo nového. Och, keby už len tu bol.“
   </p>
   <p>
    „Ba čo je po novinkách; mňa každá novinka len ľaká, lebo po každej sú naši šuhaji ako na tŕní, a len behajú, čosi sošívajú, plní sú akýchsi hrozných tajností. A keď aj čo povedia, je to len o obetiach a hrúzach. Jaroslav, hľa, je taký poriadny šuhaj, ale keď začne o Vladimírovi rozprávať, ako je ten hotový umreť, ako dňom nocou pracuje, ani nespí, ani nejie, ako sa ani ženiť nebude pre blaho národa: veru vtedy by som mala chuť utiecť od neho.“
   </p>
   <p>
    „A k Vladimírovi letieť, nie?“ zahryznúc si do pyštekov, dodávala Božena.
   </p>
   <p>
    „Ale hybaj, ty pletkárka,“ odvetila Ľudmila so zapýrenou tvárou. „Hádam by si ty ku Miškovi bežala, či nie?“
   </p>
   <p>
    Božena sa zasmiala a hopkajúc po chyži zaspievala:
   </p>
   <p>
   </p>
   <div class="literallayout">
    <p>
     <br/>
     <br/>
     <span class="emphasis">
      <em>
       „Vychytil mi vietor,
      </em>
     </span>
     <br/>
     <br/>
     <span class="emphasis">
      <em>
       Vychytil pierečko,
      </em>
     </span>
     <br/>
     <br/>
     <span class="emphasis">
      <em>
       Nemala bych čo dať
      </em>
     </span>
     <br/>
     <br/>
     <span class="emphasis">
      <em>
       Za jeho srdiečko.“
      </em>
     </span>
     <br/>
     <br/>
    </p>
   </div>
   <p>
   </p>
   <p>
   </p>
   <p>
    Ale povedzže mi, Ľudmila, ako ti je, keď si tak čítaš tie básne? Keby som ja bola takou „kráľovnou“, takým „anjelom“, takou „bohyňou“, „slnkom“, „svetom“, „životom“, „rozkošou“, „paňou všemocnou“, ako si ty v tých básňach — nech som dobrá, ja by som tých šuhajov do ohňa nahnala. Nech by sa bili za národ.“
   </p>
   <p>
    „No len si nažeň Holovína, ten priam už umiera za tebou.“
   </p>
   <p>
    „Čo? — keby ma chcel tak ľúbiť, ako teba Jaroslav, nech som dobrá — ja by som ho naviedla na čosi, hoc je ako babička chabý.“
   </p>
   <p>
    „A keby si ho ty ľúbila tak, ako ja ľúbim…“ Božena sa zamyslela. Ako by chcela povedať dačo vážneho, vstala, vystrela ruku proti Ľudmile a začala spievať:
   </p>
   <p>
   </p>
   <div class="literallayout">
    <p>
     <br/>
     <br/>
     <span class="emphasis">
      <em>
       „Kvitol mi tulipán,
      </em>
     </span>
     <br/>
     <br/>
     <span class="emphasis">
      <em>
       Čo som nesadila.
      </em>
     </span>
     <br/>
     <br/>
     <span class="emphasis">
      <em>
       Žiadnej bych milovať
      </em>
     </span>
     <br/>
     <br/>
     <span class="emphasis">
      <em>
       teraz neradila.“
      </em>
     </span>
     <br/>
     <br/>
    </p>
   </div>
   <p>
   </p>
   <p>
   </p>
   <p>
    „Žiadnej bych milovať teraz neradila! Tak teda? Služebník ponížený, slečinky,“ hovoril Holovín, vstupujúc do chyže.
   </p>
   <p>
    „A veru tak, pán Holovín, a viete prečo?“ spytovala sa Božena.
   </p>
   <p>
    „Prečo, slečna Boženka?“
   </p>
   <p>
    „Neviem, či je tak, ale Ľudmila hovorí, že láska je pre šuhaja len zábavka a že k vôli milenke nič neurobí.“
   </p>
   <p>
    „Kto skutočne ľúbi, tomu je pohľad milovanej dievčiny najvyšším zákonom,“ odpovedal Holovín, a jeho suchá a bledožltá tvár zvýraznela.
   </p>
   <p>
    Ľudmila chcela pokarhať Boženu za maličkú lož, ale vidiac na oboch premenu, mlčala.
   </p>
   <p>
    „Tak?“ mimovoľne sa otázala Božena. Prešla je chuť k ďalšiemu žartovaniu. Čosi horúceho dotklo sa jej tela. Z rozpakov ju vyviedol hrmot v predsieni a štrngot kľúčov vo dverách Karlovej izby.
   </p>
   <p>
    „Tu je Karol, chvalabohu,“ zvolala Božena.
   </p>
   <p>
    „Nesú dáku novinu,“ riekol Holovín. Jeho tvár zobyčajnela. Obrátil sa a pohroziac prstom Božene, išiel za priateľmi do Karlovej chyže.
   </p>
   <p>
    Božena sa sobrala. „No len hybaj, a buď rada, že som sa ťa nepýtala ďalej,“ hovorila žartom a potichu Božena sestre.
   </p>
   <p>
    „Ale si mala tiež dosť žartu, však. Vidíš, hovorím ti, nebuď všetečka. Stáli ste oba — ty ako by ťa žíhlavou po tvári vyšľahal, a on — on… ani sama neviem ako.“
   </p>
   <p>
    „Ako ty dakedy stávaš,“ chytro jej odpovedala Božena.
   </p>
   <p>
    „Bodaj si sa len zaľúbila,“ hnevivo jej odsekla Ľudmila.
   </p>
   <p>
    „Chichichi,“ bola odpoveď Boženy. Vyhopkala von dvermi, ktorými vyšiel Holovín.
   </p>
   <p>
    Karol prišiel s Jaroslavom Obranským. Holovín sa dopytoval po novinkách. Na tvárach tamtých bolo vidno úzkosť a neurčitosť. Oba chodili po izbe, nedbajúc na dopytovanie Michalovo. Holovínova zvedavosť sa tým viac kriesila.
   </p>
   <p>
    „Škoda, že nieto tu Hrabinu. On je už známy u ľudu, naňho by preca viac dali; čo my? Povedia ti chlapi: papuča panská, na bok, nuž koniec. Ale Hrabina, keď sa postaví, a my ako jeho garda“ — hovoril Karol.
   </p>
   <p>
    „Sú to hrozné tváre,“ dodával Jaroslav.
   </p>
   <p>
    „Ale kýho čerta už máte, hovorteže,“ dopytoval sa netrpelivý Holovín.
   </p>
   <p>
    „Nuž nech som Kubo, ak nebude aj tuná rumia so židmi,“ odvetil Karol.
   </p>
   <p>
    „No, daj sa mi svete, nuž nech bude. A to vás trápi? Vari ľutujete židov?“ s ľahkosťou hovoril Holovín.
   </p>
   <p>
    „Ty si hneď hotový so svojimi súdmi,“ okríkol ho Jaroslav, „ale na následky nepomyslíš; na to, že potom budú ten biedny ľud väzniť, preťahovať po áreštoch, humplovať a kváriť. Či je už nie dosť ubiedený?“
   </p>
   <p>
    „Ba veru, len ho nahnať do dačoho, však sa sám nepohne; potom sa bude skôr brániť,“ ľahkomyseľne odvrával Michal.
   </p>
   <p>
    „Na to ho dostaneš, tuto židov rabovať, na to je súci; ale brániť svoju národnosť, to ani nechápe.“
   </p>
   <p>
    „Kto ho bude za židov trestať? Páni! A kto sú to páni? Košútovci! Bude mať teda na Košúta s brehu, a tak potlčie —“
   </p>
   <p>
    „Len keby si netáral,“ napomínal Jaroslav Holovína, „či myslíš, že takými hlúpymi kombináciami dá sa národ osvietiť? Čo ho aj zbalamutíš, táto balamuta nevynesie ho na večnú cestu ducha a určenia jeho, ale ho len strhne do nových bláznivostí, a tak sa úsilia pokojných rokov shŕknu razom do blata.“
   </p>
   <p>
    „Tu ho máš, už je hegelčina na tapete.“
   </p>
   <p>
    „Ale nevaďte sa,“ vstupoval medzi nich Karol, „tu je čas, aby sme sa ustanovili na dačom. Čo ja viem, či Hrabina prijde; tie vlny po meste sa veľmi kolíšu. Boh vie kam to všetko ide a kto ľud takto rozbúril. Veď je to hrúza, všetci sú ako hyeny.“
   </p>
   <p>
    „Kam to ide? do Hamstrdámu! A kto to robí? Slováci, veď ich po uliciach počujete i vidíte,“ štipľavo dodával Holovín.
   </p>
   <p>
    „Oj Bože! Veď ak už každé telo na Slovensku je Slovák, teda hej, Slováci to robia. Ale o to práve ide, že ak sa stane niečo v Dolnopolí, kde sa preca tak krásne začalo ujímať semeno našich drahých vodcov a mužov energických, tak to hneď Maďari vykričia za plod slovanstva, a to bude škodiť národu. Tí na tej ulici, pravdaže sú Slováci, ale ich bláznivosť nie je plodom ducha slovenského. Hrúza sa ma chytá, keď si pomyslím na tie strašné postavy,“ hovoril Jaroslav so zrejmou úzkosťou a starostlivosťou.
   </p>
   <p>
    „A ja by som ich rád videl. Si mi ty za ducha, za Slovana, keď ťa pár chlapov nátury slovanskej hrúzou naplňuje,“ studenými slovami horlil Holovín. „A že to na mužov našich padne? Halibali, kde sú tí od Dolnopolia! A potom, veď aj v Prešporku a v Pešti Nemci a Maďari šteklili židov; nebudú teda môcť na nás svaliť, čo sami započali.“
   </p>
   <p>
    Karol strmo chodil po izbe, nedbajúc na hádku. Odrazu sa strhol ako zo sna a začal rozkazovacím hlasom - „Budeme židov brániť, ak sa nám podarí prekaziť — oratujeme česť národnú, a druhé, chlapci — pustíme našich ľudí na výzvedy, strela mu…, musíme vyzvedieť, kto to vlastne hýbe. Holovín pôjde…“
   </p>
   <p>
    „No veru, pomohol by som si! Idem, ale dívať sa, a nie tvoje komando vykonávať.“
   </p>
   <p>
    Vtom sa strhol na ulici náramný škrek a vresk. Holovín vybehol von.
   </p>
   <p>
    „Nuž takíto hľa sú Slováci, ako tuto Holovín,“ zvolal Karol. „Hádajú sa, keď treba konať, a keď už horí nad hlavou, poslúchať nechcú. Jaroslav — my ideme brániť česť národa, všakže?“
   </p>
   <p>
    „Ideme,“ odpovedal Jaroslav odhodlane. Pobrali sa obaja.
   </p>
   <p>
    „Jaj, zle je, bráňte ma, pre boha,“ ozval sa náhle na schodách vydesený hlas. Holovín čelom otvoril dvere a klesol v Karlovej chyži. Zápäť za ním valil sa chlapisko ako jedla s novým hodvábnym ručníkom v ruke: „Hep, hep, Hamstrdám, či nehovorím dávno,“ reval za Holovínom.
   </p>
   <p>
    Karol ho zaskočil vo dverách: „Čo je, Juriš z Hlohovca?“ zakričal mu do opilej tváre. Chlapisko sa zarazil a zastal pred bránkou na schodoch.
   </p>
   <p>
    „Kdeže si, Juriš? Už je to tu,“ ozval sa z ulice, zpomedzi hŕby ľudstva, chripľavý hlas Ondráša.
   </p>
   <p>
    Juriš zostal stáť na predostatných schodoch, akiste pomýlený smelosťou a krikom Karla. Ale známy hlas Ondráša ho posmelil; skríkol:
   </p>
   <p>
    „Toho žltého žida chceme, čo utekal, ako dávno hovorím. Chcem ho poštekliť.“
   </p>
   <p>
    „Ožratý si, tisíc striel — či sme my tu židia?“
   </p>
   <p>
    „Sudy chceme vyváľať,“ bľabotal Strakota pod schodami.
   </p>
   <p>
    „Toto je paráda, nuž a vari to nebol žid?“ nesmelo sa spytoval Juriš, škrabajúc sa za ušima. Ondráš a Strakota stáli za ním.
   </p>
   <p>
    „Nazdáte sa, že vás nepoznám, vy traja tam. Ale vy ma akiste nevidíte, korhelia. Ak sa nespakujete…“
   </p>
   <p>
    „Stala sa chyba, veď je to mladý pán! Čertove sudy!“ bľabotal Strakota.
   </p>
   <p>
    „Toto je paráda, ja reku, že je to žid. Ale veď hovorím, maľujte tie kríže, nech sa neľakajú dobrí ľudia; my len židov strašíme,“ a vytiahnuc kriedu z vačku, čiaral kríže po dverách. „No veď je nič, ako sme prišli, tak pôjdeme.“ A obrátili sa všetci traja a valili sa dole schodami.
   </p>
   <p>
    Na spodku býval bohatý žid. U tohoto gazdovala už divoká luza. V okamžení povyhadzovali na ulicu náradie, z pivnice vyvalili tri sudy a za chvíľu ich vyprázdnili. Netrvalo to ani čo by dlaňou tleskol, a hromada ľudu valila sa preč.
   </p>
   <p>
    „Či si už videl?“ spytoval sa Jaroslav Holovína sbierajúceho sa so zeme.
   </p>
   <p>
    „Ešte sú tu?“ šomral poľakaný Michal.
   </p>
   <p>
    „Karol ich už šrotuje dolu, neboj sa, ty hrdina.“
   </p>
   <p>
    „Sám Pán Boh vie, čo z toho bude,“ hovoril úzkostne Karol vracajúc sa do izby.
   </p>
   <p>
    „Biedny ľud náš! V neresti svojej stáva sa hovädom, zmocňuje sa ho nešťastná pomstychtivosť…“ bedákal Jaroslav kryjúc si tvár do dlaní.
   </p>
   <p>
    „A keď ho necháme robiť, čo chce, bude besným hovädom,“ dodával Karol. Ako by sa boli odrazu dohodli, schytili klobúky a leteli obaja von.
   </p>
   <p>
    „Neviem, veď sú to hovädá, nech sa besnia, však im to prihorí,“ mrmlal si pod nos Holovín a poberal sa za dievčatami.
   </p>
   <p>
    Božena bola v kuchyni svedkom všetkého. Ľudmila prečkala celú rumiu v úzkostiach vo svojej izbe.
   </p>
   <p>
    „Pán Holovín, či ma máte radi?“ všetečne sa spýtala Božena prekvapeného Michala. Chytila ho za ruku: „Ach, ako sa vám trasie ruka,“neočakávane zažartovala dievčina.
   </p>
   <p>
    „Božena, blázniš?“ skríkla Ľudmila celá bez seba. Holovín bol ako ohromený. Božena stála na svojom: „Čo by som bláznila, opytujem sa len, či ma pán Holovín ľúbi.“
   </p>
   <p>
    Michal kŕčovite chytil Boženinu ruku, pritisol ju k ústam a znezrady sa hodil na kolená. Dlhý kabát rozprestrel sa s oboch strán chyže.
   </p>
   <p>
    „Amen,“ povedala Božena. „Prijímam toto za odpoveď a rozkazujem vám hneď vstať, hore sa, raz-dva!“ Holovín vstal. „Môj brat a šľachetný Obranský bežali do nebezpečenstva, môj milý nebude vari čakať bez potu na víťazstvo. Raz-dva!“
   </p>
   <p>
    Na tvári šelmovskej Boženy zjavila sa žiara veliteľských duchov. Holovín vzal klobúk — a sám nevediac kam — odišiel.
   </p>
   <p>
    Ale už je čas, aby sme od dievčat milých odišli a podívali sa na ulicu.
   </p>
   <p>
    Kolesovec je najväčšie námestie v Dolnopolí. Nie je však najhlučnejšie, lebo je stranou, kde len trhy na statok hlučné bývajú, a nebýva tam žiadneho žida. Na Kolesovci je teda rozostavený oddiel kyrasírov. S vytiahnutými šabľami čakajú temné, obrovské postavy na rozkaz dôstojníka, pod ktorým sa spína netrpelivý sivko. V pozadí, za koňmi stoja bojazliví ľudia. Niekoľko židákov hľadí sa tiež ukryť ta. Ale ľudia ich vystrkujú na posledné miesto ich úkrytu, na Šalmachajku, kde stojí ozbrojená garda.
   </p>
   <p>
    Na hlavnom námestí najväčšmi sa vlní more hrozné more davu. Vidno tu slúžneho a pár koní s vozíkmi. Pán slúžny stojí a napomína ľud k pokoju v mene slávnej stolice. Zprvu ho však nechce nikto počúvať. Darmo hajdúsi behajú pomedzi ľud a kričia: „Pán veľkomožný sú tu! Počúvajte — chcú vám dačo povedať!“ Odrazu sa ozve hlas: „Budú čítať rozkaz o Hamstrdáme,“ a rozbúrené more utíchlo ako na rozkaz čarovný.
   </p>
   <p>
    „Menom slávnej stolice vás napomínam, aby ste sa rozišli a dali pokoj židom,“ začal slúžny.
   </p>
   <p>
    „Hohohó!“ skríklo tisíce hlasov.
   </p>
   <p>
    „S tým si mohol doma zostať,“ volal ktosi.
   </p>
   <p>
    „Ide to po židoch, pán urodzený. A vy to nezastavíte,“ zareval niekto z davu.
   </p>
   <p>
    „Ba len ich dobre postrašiť,“ kričal ďalší.
   </p>
   <p>
    „Už je to tu, len aby tie lajstre neposchovávali.“
   </p>
   <p>
    „Na Šulmachajku!“
   </p>
   <p>
    „Ešte sme nie s mestom hotoví.“
   </p>
   <p>
    Ojedinelé výkriky boly o chvíľu zahlušené nekonečným hukom a výskotom. A búra rástla k najvyššiemu stupňu. Slúžny bol obtočený svojimi priateľmi. Dívali sa pohodlne a nevedeli poradiť úradnej osobe, Répáši bol na koni, a zdalo sa, že zastáva službu pobočníka pána slúžneho.
   </p>
   <p>
    „Requiram brachium, načože majú tam tí vojaci darmo stáť?“ hovoril slúžny pololatinsky k Répášimu.
   </p>
   <p>
    „Deus avertat,“ odsekol tento, „na to je dosť času, až sa pohrnú na nás, potom nech nás bráni vojsko. Videl som, že sa tá háveď panslávska pletie medzi ľud; žiaci utišujú Slovákov. Čo? a na čo? nepočul som.“
   </p>
   <p>
    „Vere bene, ergo maneat militia,“ odpovedel slúžny. „Praeterea habent gardam, deffendat se,“ dodával Répaši, a skočiac s koňa, zavolal páleníka, šeptal mu čosi do ucha a stratil sa medzi davom. Páleník jeho otca viedol koňa domov. „Nebojte sa nič, páni nedajú ísť vojsku na vás,“ hovoril páleník medzi ľudom, otáčajúc koňa. „Len aby ste tých študentov zlapali, tí vraj židov bránia.“
   </p>
   <p>
    Medzitým rozkázal slúžny kočišovi pohnúť k Šulmachajke.
   </p>
   <p>
    Návršia od polnočnej strany nad Dolnopolím obývajú židia. Sú tu tri úzke ulice, sbiehajúce sa v námestie Šulmachajkou menované. Nachodia sa tu domy prednejších židovských rodín a veľká, pekne vystavená synagóga. Tu stojí garda, sostavená zväčša zo židákov. Rozostavená je do troch šíkov. Prostriedok je ozbrojený puškami, ľavé krídlo pikami, pravé všelijakým náradím, ražňami, kosami, vidlami, tyčami železnými a podobným náčiním. Na čele obrany stojí Taufmajer. Jeho kôň je nepokojný, velikánska, drôteným košom náležite opatrená šabľa blýska sa v ruke a červeno-bielo-zelené pero za klobúkom s vetrom sa pohráva. Pán veliteľ len čaká na rozkazy pána slúžneho ako úradnej, uhorský štát zastupujúcej osoby. Naraz len vidí, že k Šulmachajke blíži sa ekvipáža pána slúžneho, chytro komanduje v troch jazykoch, v židovsko-nemeckom, v hochdeutsch a po maďarsky, vzdať úctu. Na komando síce ani desiata čiastka nerobila, čo robiť mala, ale komando bolo dané, a to stačilo.
   </p>
   <p>
    Ale slúžny nešiel sám, hrnulo sa za ním množstvo z námestia. Dav nepochopil prečo pán slúžny uteká na vozíku. Nejeden čakal s otvorenou hubou, kým bude čítať pán slúžny rozkaz od pána vicišpána k rabovaniu židov. Ako sa vozík dal do behu, bolo počuť hlasy:
   </p>
   <p>
    „Už je to tu! Hohoho! Lajstre! Lajstre! Lahahajstre!“
   </p>
   <p>
    „Bohuprisám, nehovorím dávno. Ide sa na Šulmachajku. Len ich postrašiť, hohoho!“
   </p>
   <p>
    „Už ho majú; za ním. Nech žijú sudy.“
   </p>
   <p>
    „Huhuhu, hep hep hep, mememe!“
   </p>
   <p>
    Náramný krik nedá sa opísať. Jedno na druhé kričalo, pískalo, výskalo, jačalo. Bolo to ozaj súdny deň. Dav sa nazdal, že vozík utekajúci vopred je heslo k behu. I pustily sa za ním tisíce. Jedni mysleli, že to žid uteká na voze, ktorého treba chytiť, preto revali: „Chytajte ho, lapajte ho!“ Druhí, ktorým tieto výjavy len rozkoš nesmyselnú robili, kričali: „Hep hep hep!“ Iní vrešťali: „Už ho chytili, už ho majú.“ Uprostred takého vresku cválali vraníci slúžneho na Šulmachajku. Slúžnemu bolo už horúco od strachu, počal banovať, že nezavolal zavčasu vojsko na pomoc. Blížiac sa k Šulmachajke, oddýchol si na chvíľu spokojne; blýskaly sa mu v ústrety kosy, kópie, ražne i pušky: „Odpočinieme si na Šulmachajke, len pohni,“ hovoril kočišovi, celý zelený od strachu.
   </p>
   <p>
    Taufmajer napomínal kresťanov, čo ešte zostali v radoch gardy, aby len vydržali, že veď páni židia budú vďační, a že pán slúžny sám urobí poriadok. Ale napomenutie nepomohlo; sotva sa objavil slúžneho koč a za ním rozbesnený dav, ozvalo sa z radov gardy zúfale „ajvaj“. Polovica prostriedku a celé ľavé krídlo pustilo sa na útek ulicami Šulmachajky. Darmo Taufmajer kričal: „Synovia Jákobovi, stojte!“ Zúfalé ajvajkanie bolo jedinou odpoveďou. O chvíľu bola celá Šulmachajka ani čo by ju vymietol; jedinej piky, jedného ražňa, jedinej pušky nebolo vidno v rukách, všetko ležalo na zemi. Dav bez zbrane, ba bez palíc, obsadil Šulmachajku.
   </p>
   <p>
    A kam sa podel komandant Taufmajer? Len čo videl, že jeho vojská utekajú, skočil s koňa a volajúc: „rette sich, ver sich retten kann,“ zutekal a stratil sa, nikto nevedel kam. Dákemu lepšiemu duchu z tohoto hnutia podarí sa hádam nájsť ho niekde v temných kulisniach tejto komédie.
   </p>
   <p>
    „Et dissipati sunt,“ vzdychol si pán slúžny, keď dorazil so svojím vozíkom na vŕšok Šulmachajky. „Neutekajte!“ kričal, postaviac sa na sedisko vozíka. Lež začiatočné „ne“ utonulo pod nohami utekajúcich a len „utekajte“ slobodne letelo ulicami šulmachajskými.
   </p>
   <p>
    Slúžneho výzva vyvolala vlnu smiechu. Dav sa bezradne kolembal na prázdnom námestí. Nepriateľ utiekol bez boja. Búrka sa zastavila. Možno, že by sa boli rozišli v pokoji, keby nebolo niekoľko galganov, čo neprestali búriť a pokrikovať:
   </p>
   <p>
    „Už je to tu, a tí sú tam, lajstre vizitírovať.“
   </p>
   <p>
    „Ba bohuprisám, sudy!“
   </p>
   <p>
    „Toto je paráda. Smradov sme už vystrašili, a kaštiele necháme?“
   </p>
   <p>
    Tu sa počal vresk a kolembanie oznove. Ale práve ako sa masa znovu pohla a pár brán na Šulmachajke zaprašťalo, skríkol ktosi: „Študenti idú na pomoc.“ To bolo heslo k novej prestávke. Ľud sa shŕkol okolo dvoch šuhajov, Karla Javorského a Jaroslava Obranského. Opatrní obyvatelia Šulmachajky vytiahli zpod šopy striekačku, ak by počas jarmoku oheň vypukol. Striekačka stála neďaleko kade s vodou na prostriedku Šulmachajky. Na kaďu, cez ktorú bola prehodená doska, vyskočil Jaroslav a povýšeným hlasom počal hovoriť k rozhojdanému ľudu:
   </p>
   <p>
    „Ľudia boží! čo to robíte pre boha? Nezabúdajte sa, Slováci ste, veľa máte nepriateľov. Kto za vás slovo povie, keď budete takto robiť, kto sa zaujme rabovníkov? Keď ste židov vyhnali, majte na tom dosť, ale nebúrte viac, lebo vám to na zlé vypadne.“
   </p>
   <p>
    „Ba tvoju hlavu, žide machrde,“ skríkol ktosi zpomedzi národa.
   </p>
   <p>
    „Vari je to žid? hep hep,“ zareve ďalší. „Pozrite mu do vačku, či tam nemá žida v bankovkách zavinutého.“
   </p>
   <p>
    „Ach, ty lanťák židovský, ťy nám budeš rozkazovať!“
   </p>
   <p>
    „Do suda s ním!“
   </p>
   <p>
    „Omočte ho do kade, vína je škoda.“
   </p>
   <p>
    „Otrep mu fľašu o hubu.“
   </p>
   <p>
    Karol stál neďaleko Jaroslava a presviedčal ľud o čomsi. Bol opatrnejší ako Jaroslav; chlapi okolo mu prikyvovali. Keď však korheľ akýsi, čo sa tackal okolo, skričal na Jaroslava žide machrde, obrátil sa a vyťal mu zaucho, takže sa potočil. „Pa-pa-pán veľkomožný, po-po-prosím po-po-ponížene, veď…“ lámal ožran slová a naprával si nahnutý širák na hlave.
   </p>
   <p>
    Vtom sa však hybkejšie dáke chlapčisko vyrúti na Karla, aby pomstilo ožrana. „Nuž ale ty panča holobradé, budeš nás ty zauškovať?“ oboril sa rozpajedený na Karla. A ledva stihol Karol pomyslieť na obranu, už ho držal za nohy popod kolená a vyzdvihol ho na hlavy davu. „Pozri si, či je ďaleko do mesta, rovno na rýnok ťa zahodím, ty papľuh!“
   </p>
   <p>
    „Vy mordéri prorokov,“ kričal s kade rozpálený Jaroslav. „My sme vám dobrí priatelia, čo vás odvádzame od prostopaše tejto, za ktorú sa onedlho hanbiť budete; nie tí, čo vás k nej navádzajú.“
   </p>
   <p>
    „Trci frci, pre pár židov,“ zahučal akýsi hlas. „Shoďte ho do kade,“ opakoval svoje hrdina z davu.
   </p>
   <p>
    „Ešte že vraj mordéri! Dajte mu do chrbta mordéra.“
   </p>
   <p>
    „Vyprorokujte ho po hlave.“
   </p>
   <p>
    „Na židov — do mesta,“ vzbĺklo nové heslo. „Do mesta, do mesta,“ opakoval dav.
   </p>
   <p>
    „Nikam nepôjdete, nešťastníci,“ kričal v povetrí Karol, ktorého ešte vždy držal odroň ozrutný.
   </p>
   <p>
    „Spamätajte sa, ľudia boží, pre boha, pre Kristových päť rán…“
   </p>
   <p>
    „Čo mu židia vyťali,“ ozval sa hlas z davu. „Dosť sa toho v kostole napočúvam.“
   </p>
   <p>
    Kým sa naši šuhaji pasujú s davom, gazdujú opatrnejší kujoni po pustých uliciach Šulmachajky.
   </p>
   <p>
    „No či som neradil dobre? Čo to máš, Juriš?“ spytoval sa trhan akýsi známeho Hlohovčana. Široký klobúk prikrýval mu nielen hlavu, ale i tvár. Kabát na lakťoch roztrhaný a na chrbte zaplátaný tĺkol sa mu o topánky. Jednu nohavicu mal zastrčenú za sáru, druhá sa mu voľne opálala. Malé oči a žltá, šľapatá tvár len kedy tedy vyzrela zpod sklopené širáka.
   </p>
   <p>
    Juriš niesol na pleci hŕbu šálov a ručníkov farbených, a v ruke sklenený džbán s vínom: „Panáčku…“ počal ťažkým jazykom obracať.
   </p>
   <p>
    „Chumaj — vieš, že som teraz pán študent,“ okríkol ho trhan.
   </p>
   <p>
    „Pán študent… ako hovorím, nedočkali by ste, kým by som si to na Hlohovec dopratal?“
   </p>
   <p>
    „Somár — len naber skôr čo najviac, strať sa a nevracaj sa viac. Či vieš?“
   </p>
   <p>
    „Hmhm.“
   </p>
   <p>
    „A ty Ondráš, čo si uchytil?“
   </p>
   <p>
    „Lajstre, pánko… pán študent,“ odpovedal Ondráš a ukazoval na knihu s pudilárom spojenú a ceruzkou zavretú.
   </p>
   <p>
    „A načo ti je to?“
   </p>
   <p>
    „Nuž veď viete, že lajstre beriem. A kujon Hoksel práve si ich chcel v pivnici zakopať. Hop, reku, počkaj, žide. Židovi od strachu vypadly lajstre do jamy, a Ondráš ich zdvihol! Panáčku — len lajstre i vy berte.“
   </p>
   <p>
    „Tu máš, dám ti hodinky za lajstre. Na kú strelu sú tebe.“
   </p>
   <p>
    „Ej bohuprisám, nedám pán študent… “ Ale prv než dokončil vytrhol mu trhan pudilár a schoval ho do roztrhaného kabáta: „Na, tu máš hodinky.“
   </p>
   <p>
    Vo vedľajšej ulici stála hromádka, ľudí. Nedočkavo sa všetci dívali do otvorenej brány. Odrazu sa z brány valil ohromný sud. Strakotu síce ešte nebolo vidno, ale už ho bolo počuť chripeť: „Už je tu, potvora, ale že je ťažký, budeme mať z čoho súkať.“ Tu sa točilo víno do putien, krhiel, džbánov a iných nádob.
   </p>
   <p>
    Tento i predošlý výjav mal troch svedkov, ktorí nechceli byť spozorovaní. V malej uličke, vedúcej do poľa, stáli traja chlapi rozdielneho veku. Nízky, zavalitý, mladý človek blýskal očima po trhanovi, vykukujúc zpoza rohu uličky: „Je to on,“ povedal dvom svojim kamarátom.
   </p>
   <p>
    „Tu ho máš, muselo sa vykľuť šidlo z vreca. Ale teraz udrime na nich a rozdrobme tú chasu,“ hovoril tučný človek s dlhými vlasmi a širokým klobúkom.
   </p>
   <p>
    „Toto strojí zle byť,“ povedal tretí, nižší, ale tiež zavalitý chlap, „mali by sme dočkať; kto vie, kde trčí Hrabina. Nás je tu málo.“
   </p>
   <p>
    „Eh, bodaj ťa hus kopla, švagre, vždy máš čosi s tým dočkať a dočkať, čoby tam čakať, jedno už vieme, a druhé sa dozveďme,“ hovoril najmladší, a ako sa sberba vínom nadájala, vyskočil z uličky a rozbehol sa rovno na námestie šulmachajské.
   </p>
   <p>
    Bol to Struhár s Kalným a Rôzdrobom. Bežali všetci ta, kde bol najväčší shon ľudí. V okamihu prebehli ulicami Šulmachajky a skočili doprostred rozbúreného ľudu práve ako ozrutné chlapisko Karla Javorského medzi nebom a zemou držal. Vidieť Karla a lapiť zrutu za hrtan — bolo jedno u Rôzdrobu. „Rozdrobím ťa na klobásy, hrmen tisíc patalionov!“ zareval — a Karol bol slobodný.
   </p>
   <p>
    „Tisíc strieľ sa ti páralo gágorom, dáte pokoj našim ľuďom, vy chruňovia!“ skríkol Struhár a mával palicou okolo seba.
   </p>
   <p>
    „Toto stroji zle byť,“ volal Kalný a socal ľudí sem a tam. Jeho široký klobúk a gazajka najviac zmätku narobily, lebo nič inšie nehovoril ako: „toto strojí zle byť,“ a lakťami i hlavou rozrážal hŕbu ľudí. Struhár sa prebil k Jaroslavovi, ktorého práve chceli sraziť korheli do kade, a vyviedol ho z najnebezpečnejšieho shluku. Kalný vykonal svoje — vniesol do davu taký neporiadok, že kde videli ľudia široký klobúk a gazajku, už sa rozrážali a miesto robili. „Toto strojí zle byť,“ stalo sa akýmsi hrozným tušením a proroctvom. Karol Javorský, len čo sa oslobodil, hodil sa do najväčších hromád, a ako by priam teraz život obetovať chcel, bežal tam, kde sa najviac besnota ľudská penila. Národ počal prichádzať k pamäti drobil sa na menšie hŕbky, postával, díval sa a strácal smelosť k ďalším výstupom. Tu však pribehol trhan so svojimi kamarátmi, a už zas známe výkriky počaly sa ozývať v hromadách. Struhár, Kalný a Rôzdroba bili sa ako ľvi. Ale čím viac sa namáhali, tým viac rástol odpor, už aj odstúpivšie, nerozhodné hlúčky počaly sa hýbať; „Len do mesta! Tam sú ešte — len ich postrašiť!“ reval Juriš kdesi v hŕbe; a masa sa počala valiť dole Šulmachajkou. Našich bojovníkov cti slovenskej už už hrozil zaliať príval vzbury nerozumnej.
   </p>
   <p>
    „Hurá, dobre je! naši idú, hurá!“ z celého hrdla zareval odrazu Struhár.
   </p>
   <p>
    „Sem sa, Hrabina!“ volal Karol.
   </p>
   <p>
    „Bobrovec, živio, nech žije!“ kričal Kalný.
   </p>
   <p>
    „Vrahobor Obranský — sem sa, sem! Budeme ich drobiť,“ volal Rôzdroba.
   </p>
   <p>
    Hrabina s Vrahoborom a Bobrovcom cválal na koni. Aj hŕba mešťanov doľnopolských ponáhľala sa kratšou Potočnou ulicou k Šulmachajke. Vidno bolo Hontáka, Náchodského, Zverinu a veľa iných.
   </p>
   <p>
    „Huráho!“ ozvalo sa i v dave zo sta hrdiel. Okrem našich junákov nikto, pravda, nevedel, prečo kričí a komu kričí; dosť na tom, chvíľa bola príhodná upútať myseľ masy k niečomu inému. Traja mladí jazdci prihrmeli na koňoch a nepriehľadné tisíce obrátily svoje oči na nich.
   </p>
   <p>
    „Chlapci!“ zvolal Hrabina s koňa, „ktorí ste ešte nepili?“ Tu sa strhol náramný krik. Jedni kývali širákmi, druhí metali čapice dohora, jedni dvíhali ruky, druhí kričali éljen, jedni zas vivat, druhí živio. Ostatným sa veľmi pozdávalo „huráho“, alebo dáka iná oslava premeny chvíle.
   </p>
   <p>
    „No dobre,“ pokračoval Hrabina, usmievajúc sa ľudu rozbesnenému a koníka svojho hladkajúc a trapkajúc, „ani my sme nepili, a veru gágor nám tiež horí.“
   </p>
   <p>
    „Juchuchú! Huráho! Tralala, gágor horí! Živio!“ znelo z tisícich hrdiel na pochvalu populárnemu rečníkovi.
   </p>
   <p>
    „Pôjdeme tedy piť! Ale kam piť? to je tu otázka?“
   </p>
   <p>
    „K židom, zadarmo! Hohoho! Brŕ!“ zajačalo množstvo.
   </p>
   <p>
    „K židom, tak je. Nech dajú, veď je to z nás, všakže?“
   </p>
   <p>
    Tu sa strhol hluk a krik bez konca. Okná sa triasly. Ľudia sa chytali a dotýkali koňa a šiat Hrabinových. Vrava sa stala taká hlasná, že rečník nemohol k slovu prísť. Karol hodil čapicu o zem:
   </p>
   <p>
    „Všetko pokazil,“ riekol Jaroslavovi.
   </p>
   <p>
    „Ba je, zdá sa, múdrejší ako my. Neviem, čo má za lubom, ale pamätaj, že mu to dobre vypáli; nie on, my sme chybili,“ odvetil Jaroslav.
   </p>
   <p>
    „Shoďte ho s koňa a bite židov,“ ohlásil sa ktosi. Ale hneď bolo vidno so tricať pästí padať na hriešnu hlavu Jurišovu, a bol zas pokoj, dav sa utíšil a Vladimír mohol pokračovať v reči:
   </p>
   <p>
    „Bohužiaľ, že je to z nás. Bodaj by sme my toľko mali z nich, ako oni z nás; ale už je darmo, my Slováci sme raz takí hlupáci, že si tým pár židom, čo ich tu máme, dáme rozum viazať. Lebo ktože je príčina toho, že oni vedia lepšie gazdovať ako my? My sami. Ale ja to tu nenapravím. Teda čo chcem povedať? Aha — že pôjdeme piť k židom.“
   </p>
   <p>
    Chvíľu ako by sa zamyslel, potom pokračoval: „Lenže hľa, veď tu už niet židov. Ale pozrite sa, koľko ľudu leží na ulici. Ženy, podívajte sa, možno, že nejedna máš tam muža, brata, otca. A či viete, či sú už nie všetci otrávení? Čo ak židia dali otravy do pálenky? Čo by si urobil potkanovi, keby ti chodil na slaninu? Natrel by si mu ju jedom a podhodil na cestu, však? A či by človek nemohol byť na človeka takým, ako je na potkana? Tobôž keď je mnohý človek potkanovi rovný.“
   </p>
   <p>
    Dav načúval s otvorenými ústy. Hlas Hrabinov bol ako hlas hromu: „Chcete tedy piť židovskú pálenku?“ udrel na nich otázkou.
   </p>
   <p>
    Dav sa rozpačite zaknísal: „Nie,“ ozvalo sa nesmelé zvolanie. „Nie — nie.“
   </p>
   <p>
    „No nie, toto nie je najsvätejšie vaše slovo dnes. A keď nie, teda čo robiť teraz? či viete?“
   </p>
   <p>
    „Nehovorím dávno, židov strašiť! Čo sa má kto pýtať!“
   </p>
   <p>
    „A lajstre…“
   </p>
   <p>
    „A sudy…“
   </p>
   <p>
    „Čo treba robiť?“ zajačalo množstvo hrdiel, nedbajúc na výkriky troch korheľov.
   </p>
   <p>
    „Za mnou!“ skríkol Vladimír, a dajúc priateľom žmurknutím znamenie, pobodnul koňa a skočil hlavnou ulicou Šulmachajky, kadiaľ garda židovská bola utekla.
   </p>
   <p>
    „Za ním, za Hrabinom, to je náš šuhaj!“ ozývalo sa so Šulmachajky dolu do mesta, a more vzbúreného ľudstva valilo sa za odvážnym jazdcom.
   </p>
   <p>
    Na rohu Šulmachajky, kde sa spojuje cesta z mesta vedúca s cestou na Šulmachajku, vybehol Svetozár s Vrahoborom zo zástupu kričiac: „Za nami, časť nech ide za nami, aby nikto neutiekol!“ A odbočili s cesty do Potočnej ulice s polovicou ľudu, ktorá sa k nim pripojila. „Kam ideme? Čo robíme?“ opytovali sa dajedni. „Ideme mesto zavreť,“ odpovedali druhí, a len sa valili za rezkými šuhajmi.
   </p>
   <p>
    Priečna ulica, ktorá ústi do Potočnej, volá sa Chvojková. Do tejto Chvojkovej skočil s koňom svojím Vrahobor: „Za mnou, chlapi, na bránu im zaskočíme,“ volal na dav. S polovica sa zas odrazila, zahla, do Chvojkovej a bežala za svojím vodcom.
   </p>
   <p>
    Hrabina dobre rátal. Ľud sa rozdelil na tri hlavné tábory. Kvas nepravosti dnešného dňa nemal už takej účinosti. Najbesnejšia chasa išla za Hrabinom. Vyviedol ich nad Šulmachajku a tu ich zastavil. Okolitá krajina zaskvela sa v blesku popoludňajšieho, jarného, utešene svietiaceho slnka. Mestečká, dediny, nivy, lúky, hory a hájiky, strieborné stužky väčších i menších potokov, vežičky kostolíkov a stromoradia popri cestách objavily sa tu v milom obrázku.
   </p>
   <p>
    „Podívajte sa na tento boží, krásny svet! Ako sa zeleňajú oziminky naše, a tie dediny ako si pokojne sedia po dolinkách a po návršiach uprostred požehnania božieho. A náš krásny Hlohovec ako sa usmieva na nás. Či by to všetko bol Pán Boh tak usporiadal, keby ľudia vždy takýto súdny deň robili? Obzrite sa nazad, aká je Šulmachajka doriadená? A čo máte z toho vy, čo tu stojíte pri mne, statoční sedliaci? Tam za nami ležia ožrani, tí prišli na svoje. Čo však majú z toho? Hľa, za toľké hrúzy ľuďom načinené, taký mizerný majú osoh! Osoh? Veru, ak je to osoh — hovädom sa stať, tak majú osoh. A kto sa chce z vás, poctiví ľudia, vrátiť sa na tie miesta hrúzy, hanby, poníženia, hovädstva? Na miesta biedy, hriechov a hanby svetskej! O krátky čas zasadnú súdy svetské nad hrozným dňom dnešným. Ale čo je ešte svetský súd proti súdu božiemu, ktorý už hádam zavisol nad týmito krásnymi dolinami. Bojte sa súdov týchto!“
   </p>
   <p>
    To účinkovalo. Strach, hanba, únava, precitlé svedomie, vnútorný nepokoj podaly ruku slovám Hrabinovým. „Ja som nevzal nič, iba tieto ručníky,“ — „Hlohovčania sú príčina všetkého.“ — „Ten korheľ.“ „Ja som len židov trocha postrašil,“ vyhovárali sa jedni druhým.
   </p>
   <p>
    „Viete čo?“ pokračoval Hrabina, sostúpiac s koňa a vmiešajúc sa medzi ľudí, „najlepšie bude, keď sa potíšku všetci rozídeme; čo sa stalo, už sa neodstane, ale aspaň sa nestane horšie.“
   </p>
   <p>
    Ľudia túžili už po svojich domoch. Jedni začali odhazovať, čo boli nabrali, druhí nariekali, tretí hrozili, a všetci, ktorí chodníkami, ktorí brázdami, ku cestám, ku chodníkom a dedinám svojim vedúcim sa poberali.
   </p>
   <p>
    To isté vykonali i Vrahobor a Svetozár s nasledovníkmi svojimi.
   </p>
   <p>
    Lahodno si kráčal koník Hrabinov obkolesený dajednými pokojnejšími ľuďmi, vracajúcimi sa ulicami šulmachajskými.
   </p>
   <p>
   </p>
   <p>
    *
   </p>
   <p>
   </p>
   <p>
    Medzitým čo Hrabina bol zabavený úlohou šľachetnou, mali príležitosť uplatniť sa i šľachetníci ostatní. Ako sa ľud vyhrnul za Hrabinom, vidno bolo Struhára s Hontákom, Náchodským a Zverinom čosi sa dôverne shovárať. Poradili sa a zmizli v uliciach Šulmachajky. Krátko nato odohral sa na námestí zvláštny výjav. Slúžny s Répášim, s niekoľkými priateľmi a s troma drábmi prišli na miesto hrúzy, na Šulmachajku, aby vraj konečne poriadok a pokoj uviedli. Námestie bolo prázdne, iba zvedaví chlapci ich obklopili a dívali sa na pánov. Na rozkaz pána veľkomožného rozohnali drábi chlapcov palicami, takže pokoj a poriadok sa vskutku navrátil, lebo chlapci sa rozutekali. Slúžny sa už chcel víťazne vrátiť, keď náhle zbadal, že zpoza rohu, hrešiac a kľajúc do sýtosti, ťahá Rôzdroba Ondráša a Strakotu, držiac oboch za hrtan. Za ním sa Honták a Struhár pasovali s Jurišom a s oným trhanom, ktorého videl náš Hlohovčan hneď po svojom príchode na Šulmachajku v kamarátstve s Jurišom.
   </p>
   <p>
    Kalný, Zverina a Náchodský hnali z druhej uličky ďalších dvoch Hlohovčanov, napakovaných náradím, ručníkmi a iným tovarom. Vyrútili sa na námestie skoro súčasne.
   </p>
   <p>
    Répáši mal najväčšiu starosť o trhana, v ktorom hneď poznal pána Taufmajera.
   </p>
   <p>
    „Pustíte ho, vy rabunkoši,“ skríkol na nich neprozreteľne.
   </p>
   <p>
    Sotva však vypustil tieto slová, už stál nad ním Rôzdroba; oboch korheľov šmaril o zem a chvatol slabého Répášiho do silných pästí. „Nepúšťaj toho lumpa,“ zavolal Struhárovi, „veď sa nahľadíme kto je rabunkoš!“ Repka obledol v rukách Hlohovčana.
   </p>
   <p>
    Vtom sa však zamiešal slúžny. Rôzdroba pustil Repku, ale nespúšťal ho s očú, stále hotový omakať mu hrtan. Honták so Struhárom žalovali slúžnemu, čo všetko videli. I Kalný so Zverinom priviedli svojich. Čo sa potom odohralo, bolo ako naozajstná porota, Porotníci boli všetci statoční ľudia. Len škoda, že slúžny nebol predsedom poctivým. Kázal pustiť každého a v mene stolice napomínal k poriadku a k tichosti. Naši šľachetníci krútili hlavami, nevedeli si rady, ale úcta k slúžnemu hamovala ich rozhorčenie. Obstali vystúpnikov, pokrikovali, žiadali si spravedlivosť. Najmä Struhár a Rôzdroba všívali pravdu Répášimu a slúžnemu. Z mešťanov hlohovských najsmelší bol Honták, strmo sa díval Répášimu do očú, rád by mu bol zaplatil tých rabunkošov. Vtom prijazdil Hrabina s jednej, Vrahobor so Svetozárom s druhej strany, a výjav sa hneď premenil.
   </p>
   <p>
    Rôzdroba zdrapil Répášiho. Honták povýšeným hlasom žaloval Hrabinovi, ako videl Juriša s Taufmajerom deliť sa o korisť; podobne Struhár a Kalný kričali na slúžneho ako na nespravedlivého.
   </p>
   <p>
    Hrabina urobil vyšetrovanie pred slúžnym, ktorý stál v strachu i so svojimi priateľmi; nakradnuté veci ležaly pod nohami každého výstupníka. Juriš, Ondráš a Strákota počali všetku vinu váľať na Taufmajera. Slovom, vyšlo na vrch veľa špatných vecí. Pudilár, ktorý našli u Taufmajera, svedčil, že patrí Hokslovi, židovi zo Šulmachajky i 5000 zlatých striebra v ňom sa nachodiacich.
   </p>
   <p>
    Hrabina popísal si ešte svedkov celého výjavu a odovzdal i vystúpnikov, i veci a peniaze v Hokslovom pudilári najdené slúžnemu s osvedčením, že má nádeju, že i pán slúžny bude spravedlivým svedkom, keď sa tieto veci dostanú pred vyšší súd.
   </p>
   <p>
    Kým sa vyšetrovanie skončilo, prišla noc. Rozišli sa všetci. Traja Hlohovčania idú poslední z divadla dnešných búrok.
   </p>
   <p>
    „Bodaj ho hus kopla,“ povie jeden vtlačiac si širák do tyla, „nemalo sa to tak skončiť.“
   </p>
   <p>
    „A už — aspoň toho lumpa sme si mohli podržať. Eh — vojdime si do Hontákov na pohár červeného, veď sme si zaslúžili,“ navrhuje druhý.
   </p>
   <p>
    „Keď sme ich len rozdrvili,“ vraví tretí, „vyhrali sme, a uvidíme, čo z toho teraz vykvitne. Ono Hrabina nemohol inak urobiť, keď úradná osoba bola prítomná. Nuž kde by sme ich aj boli zavreli?“
   </p>
   <p>
    Kým sa takto rozprávali, došli pred Hontákov dom, kde viecha svedčila, že sa tam môže chlap po práci potúžiť. A Hlohovčania naši zaslúžili si veru pohár vína z Hontákovej pivnice.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2567340">
       </a>
       VI.
      </h2>
     </div>
    </div>
   </div>
   <p>
   </p>
   <p>
   </p>
   <p>
    O pár dní po rumii dolnopoľskej sedel pán Ostrovský s pánom Hétvárym v kaštieli posledného. Oba boli hlboko skormútení nad udalosťami posledných čias. Od 14. apríla, ako sa neodvislé ministerstvo do Pešťbudína presťahovalo, neminulo ešte veľa času, a hľa, všetko už v krajine išlo čím hore tým dole. Najnovšie chýry o vládnych komisároch, čo sa rozleteli po stoliciach a zakladali všade odbory bezpečnosti, a zvesti o pohybe Slovákov, ktorí sa dvíhali za svoju národnosť, obracaly na seba pozornosť týchto dvoch šľachetných, v službe krajiny už skoro zostarnuvších pánov.
   </p>
   <p>
    Hétváry tešil sa veľkej dôvere stavov stolice ***skej, hoci sa jeho srdce hádam viacej odcudzilo pohybom novším, ako srdce Ostrovského. Po rumii dolnopoľskej vyvolili ho za predsedu výboru, ktorý mal vyšetriť celú záležitosť. Tým mu bola vlastne sverená správa celého rozkvaseného okolia dolnopoľského.
   </p>
   <p>
    Ostrovský sa pomaly uťahoval z verejnosti do súkromného, rodinného života. Bol jedným z tých málo pánov slovenských, čo zavčasu poznali námery a ciele strany Košútovej. Teraz sedí u priateľa a súseda svojho a na tvári jeho rozostretý je smútok a žiaľ. Z pošmúrnych rysov prebleskuje oko jaré, vôľu pevnú a úmyseľ svätý prezrádzajúce.
   </p>
   <p>
    Hétváryho myseľ zalieta do minulosti. Porovnáva spôsob riadenia a správy stoličnej predošlý a terajší. „Pane Bože,“ hovoril túžobným hlasom, „ako sme voľakedy výborne spravovali tú stolicu, a teraz všetko ide naopak. Sišlo sa pár starších pánov bratov u mňa alebo u nich, pán brat, uradili sme sa, čo a ako budeme, a na kongregácii nebolo lomu ani kriku. Kým sme boli mladí — počúvali sme starších, a vykonávali, čo nám oni diktovali, a išlo všetko ako po masle. O rumiach židovských, o škrekoch a neporiadkoch ani chýru ani slychu! Všetkému je na vine ten starý Šmejkovič, bo on počal vodiť kortešov na kongregácie a reštaurácie. Odtedy je z nás nič. No, a či je nie tak?“
   </p>
   <p>
    „Ba tak, pán brat môj vďačný,“ odpovedal tichým hlasom Ostrovský, „my sme už odstavení. Lenže ja inšiemu pripisujem náš pád. Ono to muselo prísť, a bolo by iste prišlo i bez Šmejkoviča a jeho kortešov. Naša ustáva bola zemianska, všetko išlo vo svojej sto a storočnej vyhladenej koľaji, pokým neprišli pospolití zemani k vedomosti práva svojho.“
   </p>
   <p>
    „Veď hovorím, keby nie Šmejkoviča, mohli títo chudáci robiť svoje remeslá alebo orať svoje roličky, a my pokojne riadiť a spravovať stolicu,“ dodával Hétváry.
   </p>
   <p>
    „Šmejkovič je darebák,“ kývnuc rukou hovoril Ostrovský, „to je pravda, nemôže byť bez úskokov, pletiek, intríg a iných darebáctví, ale je prinepatrný šibal nato, aby sa mu mohla pripísať veľká nehoda celej našej krajiny. I bez neho by istotne bolo prišlo, čo prišlo.“
   </p>
   <p>
    „Ale boh vie kedy, až keby nás nebolo bývalo,“ hovoril Hétváry.
   </p>
   <p>
    „Na tom málo záleží, pán brat môj vďačný,“ vysvetľoval svoje Ostrovský, „kvasenie, čo nás znepokojuje, z elementov našich vlastných povstalo, a máme sa ozaj čo starať, aby sme vyviazli z blata. Najhoršie a najosudnejšie sú nové, prevrátené zákony o maďarčine. Nech mi veria, pán brat, že tieto donesú záhubu krajine. Chorvátov nám už odcudzily, Srbov i Rumunov nenávisťou k nám naplnily. Nazdajú sa, že ako prišli pospolití naši zemani k povedomosti práv svojich upísaných, že tak neprídu i Slováci k povedomosti práv svojich večných a prirodzených? Tu budú ešte len zmätky, tu sa ešte len má ukázať rana krajiny našej. A veru, už je tu ten čas, keď sa i Slováci počínajú cítiť ako národ. Videli sme to i pri nedávnej rumii dolnopoľskej. Kým naši stoliční páni hovorili k ľudu, iba čo ich vysmievali. Ale ako prišli mladí Slováci, uderili ľudu na jeho národnú stranu, a čosi kamsi — zúrivý ľud skrotnul a rozišiel sa. Toto pokladám za udalosť plnú veľkých následkov.
   </p>
   <p>
    Radil by som, aby sa so Slovákmi nenakladalo tak divoko a nespravedlivo.“
   </p>
   <p>
    „Eh, pán brat,“ skočil netrpelivý Hétváry so stolice, poškrabal sa za uchom a hovoril ďalej: „Tohoto elementu sa ja ako čerta bojím, veď nech len pomyslia na komunizmus.“
   </p>
   <p>
    „A oni si myslia, pán brat, že by komunisti boli rozháňali ľud na Šulmachajke?“ spytoval sa chladno Ostrovský.
   </p>
   <p>
    „Ach, veď ja nemyslím, že by Hrabina bol komunista, poznám šuhajka, bol nedávno i u nás, ale nemôžem nemysleť na to, o čom sa napospol hovorí. Skutočne, mám obavy, aby nám i zo slovenčiny nevyrástlo dačo záhubného,“ opravoval sa Hétváry.
   </p>
   <p>
    „Nech sa neboja komunizmu slovenského,“ odpovedal Ostrovský; „tí ľudia dobre smýšľajú, a bodaj by boli mocnejší, bodaj by sme mohli dačím ich ciele podopreť. Lebo nech pamätajú na moje reči, pán brat môj vďačný — nové neodvislé ministerstvo čo chvíľa pozdvihne zbraň za svoju neodvislosť i proti Jeho Jasnosti Kráľovskej.“
   </p>
   <p>
    „Ej, to mu neradím, lebo, Boh mi svedok, za kráľa svojho i poslednú kvapku krvi vycedím,“ vykríkol Hétváry a jeho oči oprely sa o stenu, na ktorej pištole, šable a pušky v peknom poriadku povešané boly.
   </p>
   <p>
    „Hja, pán brat môj vďačný,“ odsekol chladnokrvne Ostrovský, „ale či to pomôže? To je iná otázka. Nech si pomyslia, že všetky stolice okolo sú obsadené odborami bezpečnosti, a dnes čítam v novinách, že Košút uzavrel smluvu so železárskou a strojárskou spoločnosťou v Pešti na jednostokráttisíc kusov pušiek.“
   </p>
   <p>
    „No veď tá beštia prekotí celú našu konštitúciu,“ zahrozil zaťatými päsťami Hétváry.
   </p>
   <p>
    „Ba už prekotil,“ dodal Ostrovský, „ostaly nám už len holé životy, aby napokon i tie prišly do rúk toho fanatika. Ak nás ešte dačo môže ochrániť, je to náš slovenský ľud. S týmto by som sa radil spojiť k dobrému účelu…“
   </p>
   <p>
    Pri týchto slovách meral Ostrovský Hétváryho. Celá tvár jeho sa v tej chvíli objavila v kráse svojej. Oko vysadlo, orličí, podlhovastý nos vypínal sa z jasnej, chudej tvári, na ktorej sedela zvedavosť a pozornosť. Ostrovský by bol rád nazrel do duše Hétváryho, aby videl, či môže ďalej k srdcu jeho hovoriť.
   </p>
   <p>
    Ale Hétváry nebol človek citu; nový svet slovenského smýšľania bol u neho akýmsi smiešnym paradoxom. Pritom však nebol ani zapálený myšlienkami patriotizmu maďarského. Vlasť svoju miloval, lebo bola jeho a jeho predkov matkou milosti plnou. Ale pochop tejto vlasti bol ohraničený pochopami slobôd jeho stavu, takže bez týchto nevedel on pochopiť meno vlasti svojej. Za hranicami týchto predností — nevedel si vymysleť širší pochop vlasti, preto ani necítil potrebu mysleť o tom, ako by sa mala alebo mohla preporodiť jeho „dulcis patria Hungaria“. Preto Hétváry počúval len tak, ako počúvame kázeň, ktorá sa nám neveľmi páči, a keď Ostrovský prestal, čakal Hétváry, či skoro bude pokračovať v reči, o ktorej sa mu zdalo, že je ešte nie dokončená.
   </p>
   <p>
    Ostrovský sa nedočítal ničoho v tvári Hétváryho, umienil si teda hovoriť zreteľnejšie.
   </p>
   <p>
    „Vedia čo, pán brat môj vďačný?“ začal po chvíli. Hétváry otvoril oči. „Chyba sa stala, že tých darebákov, Juriša, Ondráša a Strakotu, pustili a Taufmajera nepodržali. Lebo títo boli nástrojmi tej stránky, čo sa tak mocne usiluje všetko do zmätkov uviesť, a oni boli na moju pravdu najväčšia príčina celej rumie na Šulmachajke.“
   </p>
   <p>
    Zdalo sa, že Hétváry až teraz porozumel slovám Ostrovského. „Nuž a či som si mohol pomôcť? Mali byť v sessii, boli by videli, ako sa zlostili tí mladí proti mne. Čože je teraz tak ľahko predsedať v zasadnutí, ako voľakedy? Répášiho sa i ja bojím ako čerta; čo chvíľa nám nad hlavy vyrastie. Obhajoval tých oplanov — a všetci mu stránili. No a s Taufmajerom by som nikomu neradil si počínať, v tom človeku nič dobrého netrčí. Všade má prístup, a s Répášim sú jedna ruka. Obaja majú dáke vyššie protekcie, a neviem, či už nemajú vo vačku plnomocenstvá ministerské. Chodia si tak hrdo po meste, že keď ich vidím, samému mi je — ani neviem ako.“
   </p>
   <p>
    Ostrovský počúval. Na tvári Hétváryho sedel strach a úzkosť.
   </p>
   <p>
    „A druhá, ešte väčšia chyba bola, že povolili vziať do áreštu statočných ľudí, Struhára, Rôzdrobu a Kalného. Niet statočnejších ľudí v celom okolí, ako sú títo.“
   </p>
   <p>
    Hétváry otvoril oči. Ústa jeho chcely podivenie vysloviť, ale kolená sa mu počaly triasť, a musel sa, oprieť o pulpit, aby nespadol. Ostrovský videl, že Hétváry nevie, čo sa stalo.
   </p>
   <p>
    „Tak oni, pán brat, zdá sa, ani nevedia, čo sa stalo?“ opýtal sa Ostrovský.
   </p>
   <p>
    „Ach, viem a neviem,“ oddýchol si Hétváry a obledol v tvári. „Chceli, aby som vykonal, čo mi tu vyčítajú, ale ja som nepovolil, a beda mi — už je zle, už aj mňa svezú, majú už iste plnomocenstvá v rukách… A kedy — kedy odviedli Rôzdrobu?“
   </p>
   <p>
    Tu zahrmotal na dvore koč. Hétváry sa vychýlil z okna, v zapätí však sklesol na pohovku: „Už je zle — Répáši dojachal na štvorke,“ zašeptal úzkostne.
   </p>
   <p>
    I Ostrovský sa znepokojil; vstal a poberal sa domov. Vtom sa vo dverách zjavil Répáši.
   </p>
   <p>
    „Vlasť je v nebezpečenstve,“ boly jeho prvé slová. „Preto milostivá naša vláda uznala za vhodné složiť na moje plecia zodpovednosť za tieto nepokojné a búrlivé kraje. Domine Spectabilis, ráčte tuto prehliadnuť moje plnomocenstvá a vydať mi všetky písma úradné.“
   </p>
   <p>
    Hétváry sa ponížene poklonil príchodziemu. Vzal jeho písma, nazrel do nich a hneď mu ich vrátil. „Ráčte sa posadiť, pán komisár, veľmi ma teší, že mám česť… Ostatne, všetko sa stane podľa najvyšších rozkazov.“
   </p>
   <p>
    Ostrovský pretrhol jeho poklony, odobral sa od Hétváryho, slušne, ale chladne poklonil sa Ŕépášimu a odišiel. „No veď aj môžeš ísť, zradca krajiny,“ povedal za ním Répáši, „nepotrebujeme ťa tu;“ a obrátiac sa k Hétvárymu, podával mu blahosklonne ruku a dôverne mu oznamoval svoje tajnosti.
   </p>
   <p>
    Tu počul Hétváry slová milosti; Répáši mu zvestoval výnimočnú milostivosť vlády k jeho osobe a otváral mu sľubné výhľady do budúcnosti. Dal mu znať, že ak sa celou dušou pridá k vláde neodvislého ministerstva, môže naisto čakať povýšenie za nadžupana. Nateraz však že vláda uznala za potrebné poslať sem nové sily na pokorenie komunizmu, a zato že sa tej noci už aj staly poriadky s niekoľkými nepokojnými ľuďmi.
   </p>
   <p>
    Hétváry vpravil sa do svojho položenia a do nových okolností.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2567775">
       </a>
       VII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Veci braly obrat rázny a nečakaný. Répáši stal sa skutočne pánom v Dolnopolí, lebo odbor bezpečnosti, ktorému sa on stal predsedom, strhol na seba všetku moc a vplyv. Mesto a okolie triaslo sa pred Répášim a Taufmajerom. Mešťanov dolnopoľských, ktorí boli známi ako Slováci, nevážil si už nikto; nesmeli sa ani na ulici ukázať. Dom Javorského pošpinila divoká chasa blatom a černidlom. Hrabinov starý otec ležal na smrteľnej posteli; dva razy mu už vytĺkli obloky. Garda dolnopoľská mávala pri víne a pečeniach svoje hlučné cvičenia so zbraňou. Tisíc pušiek obstarali. Čo sa ku vzdelanejším mešťanom rátalo, všetko utekalo do radov gardy. Veselice, tance, pijatyky, zlorečenie a preklínanie protivnej strany, ktorá už ostatne verejne ani neexistovala — to boly zábavy denné i večerné. Mnohí mešťania, čo sa ešte nedávno priznávali k slovenskej národností, sa naraz stratili, a v rozkričanom, slovenskom Dolnopolí nevidel si v týchto časoch Slováčika.
   </p>
   <p>
    Všetko sa zmaďarčilo, všetko do boja hotovalo — proti „nepriateľom uhorskej krajiny“. Slávnosť pálenia divadelných rekvizít na pažitiach dolnopoľských bola pečaťou na tento prevrat vecí. Taufmajer s Répášim si urobili zábavu a dali šarhovi vyniesť kulisne, oponu — a tam pri víne a pečeni spálili tieto neviné okrasy Thalie slovenskej. Odtedy ticho bolo o slovenčine a Slovákoch, a táto tichosť pomaly sa v mŕtvotu premenila —
   </p>
   <p>
    Takto bolo vo verejnosti. V súkromí dolnopoľských rodín tlela však iskra pod popolom. Hrabina, Javorský a Vrahobor Obranský boli vo verejnosti stratení, ale stali sa tým živšou dušou niekoľkých súkromných spoločností.
   </p>
   <p>
   </p>
   <p>
    *
   </p>
   <p>
   </p>
   <p>
    Bola krásna májová noc. Celé Dolnopolie bolo cez deň na nohách. Verbunky, pijatyky, hostiny vyvážily celú silu dňa. Do polnoci trval shon a rozpustilosť najsilnejšia; dlhšie nemohol nikto vydržať. I bolo už o polnoci všade ticho. Lebo hoci krčmy neboly v týchto dňoch slobody zatvorené ani po polnoci, teraz preca nečuť už ani hudby, ani spevu, ani kriku.
   </p>
   <p>
    Iba u Hontákov, v najstatočnejšej zo všetkých krčiem dolnopoľských, zdá sa, nepanuje všeobecný pokoj. Pod návratím a v šenkovni dohárajú sviečky. Pár opitých gardistov chrápe na laviciach. Čiašnik Štefko pozerá, kto to tu všetko chce na nocľah ostať; sberá sviečky a zháša ich. Nazadku však, vo veľkej chyži Hontákovej, schádza sa potajomky, zadnými dviercami, nová spoločnosť. Tu začína byť živo.
   </p>
   <p>
    Vojde dnu Honták, chlap strednej, dobre zaviazanej postavy, rázneho pohľadu a odhodlanej mysle, ktorého sme už videli na Šulmachajke a ktorému sa stal terajší stav vecí nesnesiteľným. Položil na stôl dva krčahy vína a z kasne vyložil na dvoch misách pečivo: „No, páni,“ povedá, „zajedzte a zapite si, keď ste ma tak poctili a sišli sa u mňa. Veď Répáši a Taufmajer ešte nenarástli Hontákovi nad hlavu; a vo svojom dome si nedám rozkazovať.“
   </p>
   <p>
    „Pumy a granáty, to je chlap,“ povie starý major, čo bol posledný vstúpil do chyže. „Kto by sa aj ľakal tých poltronov,“ doložil a utrel si fúzy.
   </p>
   <p>
    V kúte stála hŕbka mladých tvárí. Pri stole sedeli vážni mešťania, všetko už starší páni, a to Náchodský, Zverina, starý Bobrovec a Skuloň. Srdečný Honták vytrhol ich z družného rozhovoru.
   </p>
   <p>
    Starý major ohliadol sa po chyži. „Kdeže ste, Vladimír?“ Hŕbka v kúte sa rozstúpila a Hrabina pokročil bližšie k stolu. „Čo nového vo svete?“ pokračoval major. „Čože vravia mocní páni na tie národné žiadosti slovenské? Nedozviem sa nič, čo sa robí v našom svete; obkolesený som samými budúcimi generálmi maďarskými; a vy sa neukážete — pumy a granáty.“
   </p>
   <p>
    Dajedni si nalievali, dajedni ukrajovali, všetci túžobne čakali na odpoveď. Hrabina bol bledý, hlas mal zachrípnutý, ale oko tým ohnivejšie svietilo. „Poviem vám, páni,“ začal, „novinky. Neveľmi vás síce potešia, ale dúfam, že vás nezlomia. Viete, že medzi nami nebolo väčšieho zákonníka, ako bol náš Jaroslav Obranský. A čo sa stalo? Sedí už neborák vo väzení. V Nitre zlapali obecných poslancov na verejnom mieste zato, že obce svoje zastupovali, a hodili ich do väzenia. V Liptove vyšetruje komisár tamojšie udalosti, v Nitrianskej sa už vojsko hemží v osadách, ktoré sa hlásily o svoje práva, v Turci zlapali oajstatočnejších mužov národa, v Ružomberku vraj práve obesili akéhosi nevinného človeka len preto, lebo ho podozrievali, že spíeval české pesničky. Najprednejší naši zástupcovia sú prenasledovaní, ich domy poprevracané. Čo sa robí v Dolnopolí, viete sami. Nastal čas k činom. Vás, pán major, potrebujeme. Nútia vás, aby ste prijali veliteľstvo gardy, prijmite ho teda…“
   </p>
   <p>
    „Sami, zdá sa, nič nevykonáme,“ ozval sa Skuloň, „teraz je už pozde dačo začínať.“
   </p>
   <p>
    „Ba hroma, udrieť treba na nich,“ búšil päsťou Honták do stola, až koláče z misy skákali. „A čo vy na to, pán Hrabina?“
   </p>
   <p>
    „Ten je istý,“ odvetil Náchodský, „len aby aj z nás dačo bolo!“
   </p>
   <p>
    „Ba myslím, že by bolo lepšie dočkať, čo z toho všetkého vypáli,“ hovoril Zverina.
   </p>
   <p>
    „Ba chlapci, robíte dačo? Či nič?“ spytoval sa starý Bobrovec. „Naša mladá chasa by sa mala po národe rozpŕchnuť, a čo robia košútovci za seba, mali by sme robiť aj my. Hej, keby ja bol zachytil za mladých čias takéto veky! Ale kdeže už teraz…“
   </p>
   <p>
    „My robíme,“ ozval sa Hrabina. „Čo však z toho, keď to za nami parom shadzuje. Veď sa len obzrite po Dolnopolí. Za dva týždne — koľkých sme mešťanov stratili! Kde je Mlsák, Fafríni, Malen, Svrček, Palec, Ohava, Žiarsky, Papulič, Vŕzgal, Kvičala? Ani jedného z nich nieto tu. Ale na pažitiach istotne sa dívali, ako naše divadlo horelo. Fuj, na tých chabcov. Ak sa všetci naši mešťania tak zachovajú, nech som dobrý, ohavný veniec si upletú. Náhle čo šuchne, hneď sa trasú, každému chumajovi by boty opucovali od strachu.“
   </p>
   <p>
    Vladimírova horlivosť sa jedným nepozdávala, druhí prisviedčali. Starý major sa usmieval a krútil si fúzy. „Nuž a čože robia sedliaci? Pumy a granáty, ja na tých rátam.“
   </p>
   <p>
    „Tí ako tí, na tých sa ešte dá najskôr spoľahnúť,“ odpovedal Vladimír, „lenže aj u nich šeptá rarach; večne im vrčia v hlave pravoty s pánmi. Hej, keby som im mohol vyhrať jedným šľahnutím biča všetky ich procesy s kniežatmi, grófmi, barónmi, nuž by išli, a boli by chlapi na mieste, takto však — za trón a práva národnosti — dá si aj celé hodiny vysvetľovať, a nedajbože pochopiť. No ale Hlohovčania, a ešte dajedny obce, kde tých diablov nenasial Košút toľko, držia sa statočne; a hoc nám ich už sopár zavreli tie hyeny bezpečnosti, jest ich ešte vždy dosť. Národ náš, hoc je už hodne zbuntošený, preca len má najviac srdca a lásky ku svojmu kráľovi.“
   </p>
   <p>
    „A to je dobre, gule a granáty,“ ozval sa major. „Tí chlapi sa bijú ako nosorožci, poznám ich. Každý si šanoval guľu v puške, lebo som im hovoril, gule a granáty, chlapci moji, len nestrieľať zďaleka, dotedy má nepriateľ rešpekt, kým je guľa v puške. A moji Hlohovčania, Hribovania, Dolnopoľci, čo som ich mal v batalione, mi rozumeli. Prv dolámali bodáky na Francúzoch a Talianoch, až potom, keď už hrúza napadla nepriateľa a počal utekať, strhli streľbu a váľali rozrazené kompanie jednu za druhou guľami svojimi.“
   </p>
   <p>
    „Tisíc paromov, to je život,“ skríkol Honták. „Pán Hrabina, robte dačo, nech sa bijeme s tými Taufmajerovci a Repkovci; ja tiež pôjdem. Vraj, nestrieľať! — nikdy som to ešte nepočul od vojaka. Ale pozdáva sa mi to. Pán major, mali ste byť generálom.“
   </p>
   <p>
    „Môj milý Honták, keby každý junák mal byť generálom, kto by sa potom bil za kráľa,“ hovoril major, a vytrúc si fúzy, veselo, po vojensky, rozprával ďalej. „Vždy hovorievam: len nie búchať vospust. Na to je bodák; bodáky do pŕs a gule do chrbta utekajúcich. To má dvojakú prednosť: najprv porážku, potom hanbu. Hahaha, pumy a granáty, keď tak z chrbtov vyrezujú felčiari nepriateľskí gule svojim vojakom, to je hanba!“
   </p>
   <p>
    Rozosmiali sa všetci. Iba Skuloň škrabal sa za uchom; zdalo sa mu, že ho už guľa na chrbte páli.
   </p>
   <p>
    Vrahobor zvolal: „No, ak ma skôr Taufmajerovci neobesia, budem i ja tak robiť, a keď nie, nech mi pán Skuloň do očí napľuje.“
   </p>
   <p>
    „Prečo práve pán Skuloň?“ spytoval sa urazene statočný mešťan.
   </p>
   <p>
    „Pretože prv, ako sa čo sprobovalo, už pochybuje o dobrom výsledku a veští záhubu,“ chytro mu vysvetlil za priateľa Karol Javorský.
   </p>
   <p>
    „Nuž veď sa len bite spánombohom, keď sa vám páči; ja si nedám do brucha pichnúť, mám len jedno, a na svoj dom by som si tiež nerád dal háky baky porobiť.“
   </p>
   <p>
    Skuloň narážal na pošpinený Javorských dom. Vyvolal však rozhorčenie a smiech. Major granátoval a dokladal, že to veru bolí, keď sa bodák omočí v teplom brušku. „Ale nič sa nebojte, pán Skuloň, dáme vás ku bagážii; tam sa guľa zriedka kedy octne, a ktorú uvidíte, tá vám už nič neurobí, hahaha!“ rozrehotal sa major a uchlipol si dobrého červeného vína.
   </p>
   <p>
    Honták hľadel inak na vec; ozval sa mrzuto: „I mám rád čistý dom, ale keby mi ho i zamachľovali pre národnosť, pokladal by som tú machuľu za česť. Neurážajte sa, súsedko, pán Javorský nechcel vám ublížiť.“
   </p>
   <p>
    Hrabina napomínal potichu Karla a Vrahobora, aby sa zdržiavali narážok. Honták ponúkal hostí. Major kývol na Hrabinu a začal sa s ním pošepky shovárať.
   </p>
   <p>
    „Páni moji, aby sme nezahovorili a nezajedli cieľ svojej schôdzky,“ ozvala sa z kúta vysoká, mladá postava, kde doteraz ticho sedela. Bledá tvár a veliké čierne oči prezrádzajú nám Svetozára Bobrovca. „Poraďme sa: Zajtrajšok, ba vlastne už dnešok, je lehota, do ktorej sme mohli odkladať so vstupovaním do gardy. Ale pozajtre by nám už priháralo. Myslím, že najlepšie bude podať sa prúdu, keď proti nemu plávať nevoľno. Už sme sami v celom Dolnopolí, čo sa naprotivíme?“
   </p>
   <p>
    Svetozár nemal viac tej živosti, čo sme na ňom v hostinci videli. Žiaľ bolo pohliadnúť naňho. Neistota a pochybnosť zožieraly jeho srdce.
   </p>
   <p>
    Major sa prestal dohovárať s Hrabinom. „Ja by som teda mal komandovať tú háveď?“ povedal nahlas a zamyslel sa. Hrabina držal ešte jeho ruku vo svojej. „Bomby a granáty,“ povedal odhodlane, „nuž nech bude. Viete teda čo, páni? Prijmem velenie dolnopoľskej gardy, ale si nemyslite, bomby a granáty, že to spravím preto, aby som Košútovi ku kráľovstvu pomáhal.“
   </p>
   <p>
    „Vieme, vieme,“ skríkol Svetozár, Skuloň i Zverina; „len prijmite, my všetci staneme do gardy.“
   </p>
   <p>
    Honták krútil hlavou.
   </p>
   <p>
    „Ale nezabúdajte, že budete i vernosť prisahať,“ skríkol rozpálený Vrahobor.
   </p>
   <p>
    „Hahaha, to je paráda,“ ozval sa major, „na to sme zabudli. Ale nič to, poradím vám; najlepšie by, pravda, bolo rozohnať odbory i gardu, ale to teraz nemôžeme, musíme teda trošíčku podliezť a za kríčky sa schovať; s prísahou je to nie najhoršie.“ Tu sa major na chvíľu zamyslel, potom odhodlane a so smiechom počal hovoriť: „Prv ako začneme prisahať, páni, nech si každý vezme kus bavlny pod jazyk, tá vtiahne s jazyka vynútenú prísahu do seba, a po paráde ju každý vypľuje. Pumy a granáty, hahaha.“
   </p>
   <p>
    Všeobecný smiech rozliehal sa po chyži.
   </p>
   <p>
    „Len aby vás to nezaviedlo; s Váhom na jar nie je radno žartovať ani najlepšiemu pltníkovi,“ vystríhal ich Vrahobor. „Keď raz budete pod komandom, neviete kam vás vykomandujú.“
   </p>
   <p>
    V prestávke, ktorú vyvolala Vrahoborova poznámka, ozval sa náhle z predsiene šramot. Všetci pozorne načítali, Honták skočil ku dverom. Vtom sa však už dvere otvorily a do izby vstúpil Holovín, celý bledý a zadychčaný.
   </p>
   <p>
    „Pre boha, rozíďte sa; zle je, zle je…“ a hodil sa na stoličku.
   </p>
   <p>
    „Tu máte, či nehovorím, že je už pozde,“ hovoril Skuloň, celý nastrašený, hľadajúc klobúk. Krvi by sa v ňom nebol dorezal.
   </p>
   <p>
    „A čo je?“
   </p>
   <p>
    Holovín zmätene rozprával o nových udalostiach vo Viedni. „Kráľa už niet vo Viedni,“ hovoril, „došla zvesť, že ho Maďari odviedli do Budína, že vojsko ťahá na Slovákov.“
   </p>
   <p>
    „Bomby a granáty, Hrabina, teraz je čas. Sbierajte ľud, pôjdeme si kráľa vyslobodiť. A že vojsko ide na Slovákov? Hahaha! To vám, pán Holovín, Taufmajer dáku hlúposť podhodil pod nos a vy ste ju schytili ako zlaté zrnko.“
   </p>
   <p>
    „Sláva pánu majorovi,“ zvolali Vrahobor, Vladimír i Karol.
   </p>
   <p>
    Svetozár podišiel k Holovínovi a zvedavo sa vypytoval.
   </p>
   <p>
    Hrabina prehovoril k prestrašeným mešťanom: „Páni moji, neverte. A ak sa Viedenáci bláznia, tým skôr sa i naši Maďari zbláznia. Urobíme, ako sme sa dohodli. Buďte opatrní, ale svoje dobré právo nezapierajte. Za kráľa a národnosť je naše heslo. Zmužilá vernosť vždy viac vykoná, ako divoká krvižíznivosť.“
   </p>
   <p>
   </p>
   <div class="literallayout">
    <p>
     <br/>
     <br/>
     <span class="emphasis">
      <em>
       „A ja ver nebudem
      </em>
     </span>
     <br/>
     <br/>
     <span class="emphasis">
      <em>
       Nosiť halapartu,
      </em>
     </span>
     <br/>
     <br/>
     <span class="emphasis">
      <em>
       Strieľať budem radšej,
      </em>
     </span>
     <br/>
     <br/>
     <span class="emphasis">
      <em>
       Na maďarskú gardu!“
      </em>
     </span>
     <br/>
     <br/>
    </p>
   </div>
   <p>
   </p>
   <p>
   </p>
   <p>
    Zanôtil si Vrahobor s Karlom Javorským.
   </p>
   <p>
    Niekoľki z mešťanov trnuli strachom. Holovín skoro omdlieval; Skuloň sa díval, či ho už nejdú chytať.
   </p>
   <p>
    Major si upil vína a povedal: „Ostatne na tom, prisaháme Košútovi do bavlny, a vypľujeme mu ju do očí. Bomby a granáty, nech žije národ a kráľ.“
   </p>
   <p>
    Rozišli sa všetci naraz. Vrahobor s Karlom vyšli zadnými dvierkami a bočnými uličkami zašli do poľa. Major sa poberal na Kolesovec, kde stál jeho poschodový dom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2568400">
       </a>
       VIII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Podívajme sa teraz do Hlohovca.
   </p>
   <p>
    U Hétvárych je živo. Banda opanovala ľavé krídlo kaštieľa, v pravom bola kancelária Répášiho. Celý kaštieľ ozýval sa hurhajom gardistických dôstojníkov. Jedlo sa a pilo, tančilo a spievalo. Répáši sa pomeril s Hedvigou, Taufmajer býval každodenným hosťom v kaštieli, a Juriš, Ondráš a Strakota stávali ako ordonanci pri dverách kancelárie. Árešty v kaštieli boly všetky zaplnené pospolitými Hlohovčanmi.
   </p>
   <p>
    Répáši s Taufmajerom sedia v chyži. Porozprávali sa o veciach súkromných, teraz sa pustili do verejných. Stav okolia hlohoveckého nezdá sa im bezpečným, hoci posadili do chládku „buričov dajedných“, ako menujú Slovákov, čo neveria sľubom Košútovým.
   </p>
   <p>
    „Len keby sme ešte mohli dostať tú chasu mladú,“ hovorí Taufmajer a jeho malé oči blýskajú túžbou a radosťou. „Mám už isté šľaky, že mi chodia v noci do revíru, u Hontáka majú mať svoju skrýšu…, ale ak ich dolapím!“
   </p>
   <p>
    „Dosť zle, Palikám, že si to už neurobil. Honták je zaťatý človek, mali by sme ho dáko k sebe nakloniť, ostatných mešťanov ľahko dostaneme. Trochu milosti, trochu hrozby — hneď budú naši,“ hovoril Répáši.
   </p>
   <p>
    „O toho mi ani tak nejde, je to človek majetný, keď ho lapím za vaček, dá mi dušu; ale tá háveď mladá, Karol Javorský, Obranský mladší, a najmä Hrabina. Potulujú sa vraj v hlohoveckých horách. Bobrovcov syn je už v garde a Holovín sa cvičí na pažitiach ako druhí. Jaroslav Obranský má už dobrú príležitosť uvažovať o svojom posvätení a zákonitých právach v tichosti väzenia. To je beštia človek, čo aký tichý sa zdá; keby som sa chcel s ním do hádky pustiť, bol by mi hotový dokázať, že som ja hodnejší tých želiez ako on. Ale ja som krátky proti nemu. Nech si len posedí, veď on zmäkne, bude nám ešte pomáhať verbovať Slovákov proti Rácom.“
   </p>
   <p>
    „Na jeho osobe veľmi nezáleží, barátom. Mohli by sme ho aj pustiť, len keby sme lapili Hrabinu,“ povedal Répáši a pošúchal si čelo.
   </p>
   <p>
    „Len nie púšťať. Áno, keď sa upevníme a nebudú nám viacej môcť uškodiť, nech vylezú na svetlo. Takto však — sedliakom niet čo veriť, ľahko by nám ich mohli odvábiť tí slovenskí proroci,“ odpovedal Taufmajer a pod jeho očima hraly čuvy, ako klávesy, keď sa ich organista dotýka.
   </p>
   <p>
    Oba sa zamysleli. Vyrušilo ich zaklepanie Jurišovo.
   </p>
   <p>
    „Už dávno ťa čakám, Juriš,“ oslovil ho Répáši, „čo si vysliedil?“
   </p>
   <p>
    „Všetko,“ odpovedá Juriš. „Včera boli v Korytnej, naši poľovníci ich však vyplašili; preniesli sa už na Skalu; holubičky doletujú k nim s kosami pečienky a sklenicami vína. Aj o tom už viem.“ A tu zažmurkal figliarsky očima a strúhal grimasy z opitej svojej tvári.
   </p>
   <p>
    „Hovor zreteľne. Aké holubičky? Kto chodí za, nimi?“ netrpelivo sa domáhal Répáši. Taufmajer zvedavo vyťahoval ploskatú svoju tvár načúvajúc, čo bude ďalej. Juriš vysvetľoval: „Idem s puškou dolu Závozom; mesačno síce bolo, ale oblaky zacláňaly mesiac. Tu počujem kroky oddola, skočím do húštiny a priľahnem si za ker. Ticho. Odrazu sa ozve žensky hlas: „Ty si to, Katarína?“ A druhý ženský hlas odpovie: „Ideš už Zuzka, a kde máš slečinku?“ Počúvam, čo z toho reku bude.“
   </p>
   <p>
    „No len vrav chytro,“ napomína ho Taufmajer.
   </p>
   <p>
    „Je vo výmole — zdalo sa nám, že ktosi ide, schovala sa teda, a ja som vyšla na výzvedy,“ odpovedala Zuzka. „A vtom som videl mladé, po pansky oblečené dievča ťahať sa z výmola. „Už sú pod Skalou, z Korytnej ich tí pľuháci vyplašili. Našli si dobré miesto. Ale či trafíš? Prídeš najprv do Opasky, potom ťa chodník pouad Korytnú nepustí, až prídeš na Lieštie; odtiaľ už nepochybíš.“ — „Viem už, Katka, choď spánombohom.“ - „Spánombohom, Zuzka.“ Rozišly sa, a Zuzka, hádajte s kým, poberala sa do hôr.“
   </p>
   <p>
    Répáši sa triasol zvedavosťou: „Hovor, do paroma!“ osopil sa na Juriša.
   </p>
   <p>
    „Keď boly hodný kus odo mňa,“ počal znovu Juriš, „vstal som i ja a pustil som sa kratšou cestou dolu Korytnou a Líeštím. Prikradol som sa asi na jedno strelenie ku Skale, kde pohorieval tichý ohník a dobre známi traja chasníci čakali na holubičky. Pritiahol som sa ešte bližšie a stal som sa svedkom spanilého rozhovoru. Ale kto by si pamätal, čo všetko si potárali. Hovorili o vás i o slečne Hedvige. Najlepšie som si zapamätal, keď sa rozprávali, že však nám Jelačič vytre kocúra. To fifidlo Javorských, Božena, všetko im vyklebetila, čo sa tu dole u nás robí. Ktorí sú pozatváraní, ako sa chystajú prípravy k vojne; spomínali aj akúsi nočnú schôdzku u Hontákov, hrešili na akéhosi Holovína a Bobrovca. Ako hovorím, kto by si to všetko zapamätal.“
   </p>
   <p>
    „Nuž a ktože tam bol.“
   </p>
   <p>
    „Hja, bol by som skoro zabudol. Nuž ten oný, ako že sa volá? Čo bol vtedy i na Šulmachajke, brat mu je lapený…“
   </p>
   <p>
    „Obranský?“
   </p>
   <p>
    „Hej, to, Obranský, a potom mladý Javorský. A tá Zuzička Rôzdrobovie vyviedla v noci do hôr Boženu; či sú to nie paskudy? Ale ešte neviete všetko, pán Repka.“
   </p>
   <p>
    Répáši sa začervenal. „Ty somár,“ osopil sa na Juriša, „nevieš si zapamätať moje meno? Ja som Répáši, pán veľkomožný!“
   </p>
   <p>
    „No veď je nič, pán veľkomožný, kopyto má štyri kone a potkne sa,“ motal smelý Juriš, posmešne mrštiac tvár a strihajúc očima. „Ako tak ticho ležím, dívam sa a počúvam, naraz vidím, že sa všetci strhli; Obranský skočil k buku a bral pušku do ruky, Javorský sa zohol k zemi a zdvihol dvojku. Ešte aj ten fafrnok, Božena, skočila k buku a strhla pištoľ. Bol som veru v strachu, že ma zbadali. Čušal som v húšti ako sysel v diere; potešilo ma, že sa všetci dívajú na opačnú stranu. Oddýchol som si však len potom, keď som počul rehotať sa akýsi známy hlas. „To sa mi páči,“ povedá, „chlapci. Dobre je vám tu. Ledva som vás našiel. Máte čo jesť?“
   </p>
   <p>
    Zuzka sa zohla a vyťahovala čosi z batôžka. Božena nalievala víno. Javorský odbehol do koliby z čečiny bok skaly pripravenej. Medzitým vydriapal sa Hrabina hore skalinou, porastenou tŕním a hlohovinou, a zastal si nad samým ohňom. Bol ako zbojník, mráz mi prešiel po chrbte. Tá čierna brada, tvár počerná, puška na pleci, pohľad divoký, no reku, ak ťa, Juriš, zbadajú, budeš vedieť za čo je toho rýf. „Všetkého máme hojnosť,“ hovorí Obranský, „naše Hlovčanky nezabúdajú na nás.“
   </p>
   <p>
    „Ba ani Dolnopolianky,“ dodával Hrabina a preskočil ako jeleň oheň a začal sa točiť a fígle stvárať s Boženou. Natárali toho hrúza. Zachoval som si iba, že mu hovorila veľa o Ľudmile, ako by jej vraj priala, aby bola na jej mieste, a ako sa posmievala Hrabinovi, že čo sa vraj nachodil k Hétvárym a teraz že je tam tá sberba maďarská, a že slečna Hedviga pôjdu za toho bláznivého Repku…“
   </p>
   <p>
    „Somár, tiež nemusíš všetko tak hovoriť, ako si počul, ak si počul. Veď ja tým dám.“
   </p>
   <p>
    Juriš začal odprosovať a napokon dodal ešte toto: „Nakoniec podával Hrabina niečo Božene a hovoril jej čosi, čomu som nerozumel, čo som si však zapamätal. Hádam reku vy páni budete rozumieť. Hovoril jej: „Zaneste toto Ľudmile a povedzte jej, že je to robota Hedvigy. Ak zhyniem, nech si zachová obrázok. Ale kým sa biť budem, ešte si ju uvidím.“
   </p>
   <p>
    Všetci okolo ohňa obzerali obrázok. Sám som bol zvedavý na čo sa s toľkou lakomosťou dívajú; málo chýbalo, že som sa nezamiešal medzi nich. Podíval som sa však na Hrabinu a prešla mi chuť priblížiť sa im. O chvíľu počali sa lúčiť.“
   </p>
   <p>
    Répáši už nepočúval. Tvár mu ozelenela, zatínal päste, hrýzol si gamby až mu osiňavely. „Čo toľko drkoceš?“ zreval na Juriša. „Ber sa a čakaj v pitvore, kým ťa zavolám.“
   </p>
   <p>
    „To je sľubovaná odmena?“ dudral si Juriš popod nos a vyšiel z izby.
   </p>
   <p>
    Répáši ostal sám s Taufmajerom. Tento nevedel, o akom obrázku hovoril Juriš. Ale Répášimu, hoc sa už pomeril s Hedvigou, trčala Hrabinova podobizňa ako strašidlo v pamäti.
   </p>
   <p>
    „Palikám,“ počal Répáši po chvíli, „musíme vykoreniť tú háveď. Prvé, čo chcem mať, je Hrabinova podobizňa. Teraz mi privedieš Boženu na vyšetrovanie.“
   </p>
   <p>
    Taufmajer sa uškeril a sberal sa k odchodu. Répáši ho však zastavil. „Pôjdeme spolu,“ povedal mu, „v Dolnopolí musíme všetko čo najskôr skoncovať. Lapíš mi Hontáka. Musím sa dostať na kožku tým huncútom zradným. Kujú čosi, ale nesmie sa im to podariť.“
   </p>
   <p>
    O chvíľu viezli sa už obaja na štvorke dolu Hlohovcom a cválali k Dolnopoliu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2568770">
       </a>
       IX.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Obzor krajiny uhorskej bol zatiahnutý strašnými oblakmi domáceho rozbroja. Na sneme v Pešti hrali sa na parlamentárnu vojnu podľa vzorov parlamentu francúzskeho a anglického. Košút vždy vyhrával, čo ako sa opozícia namáhala. A to rozhodlo medzi kaviarenskými politikmi, ktorí sa hádali o tom, čím sú vlastne Maďari v parlamente svojom, či Angličanmi, či Francúzmi — zo všetkého, čo sa tam vykonalo, vykľula sa samá, čisto číra košútovčina.
   </p>
   <p>
    Deň jedenásteho júla položil korunu na hlavu všetkých parlamentárnych víťazství Košútových. Toho dňa uverili mu „otcovia krajiny“, že vlasť je v nebezpečenstve a povolili mu 42 miliónov zlatých a dvesto tisíc vojakov.
   </p>
   <p>
    Povesť o tomto Košútovom víťazstve a o nebezpečenstve krajiny ako hromový blesk omráčila celé Slovensko. Dolnopolie nebolo výnimkou; tu maďarónske úrady zavčasu začaly liečiť nemoc národnosti slovenskej svojimi vyskúšanými prostriedkami. Odkedy Répáši a Taufmajer s istotou zvedeli, že semeno národného povedomia nevydusily doterajšie násilné prostriedky medzi mešťanstvom načisto, odtedy neprestávali ešte zúrivejšie besneť oproti živlom slovenským. Polovica dobre vycvičenej gardy musela odísť proti Srbom. To spôsobilo veľký zármutok v Dolnopolí, pretože v tejto polovici boli i takí, čo „do bavlny prisahali.“ Javorský bol ako umučený. Jeho Božena aspoň päť ráz bola na výsluchu. Honták bol uväznený. Ale zradcu nemali títo šľachetníci medzi sebou. Celé vyšetrovanie neviedlo k nijakému cieľu; darmo strašili Boženu, darmo sedel Honták za štyri týždne v žalári. Šibenice, vystavené na pažitiach upomínaly stále, že nie vlasť, ale životy tých, čo vo vlasti bývajú sú v nebezpečenstve.
   </p>
   <p>
    V takýchto hrúzach priblížil sa september. Mešťania dolnopoľskí, ktorí sa ešte hlásili, hoc tajne, k národnosti slovenskej, boli zastrašení, ale nie premožení; čím ťažšie doliehalo na nich jarmo, tým srdečnejšie oddávali sa dobrej veci. Honták, vysediac štyri týždne vo väzení, nadobudol tam i novej skúsenosti i sily presvedčenia. Jeho žalárnik, jejho vyšetrovateľ, jeho sudca, neušli jeho bystrému zraku. Zreteľne videl na nich väčší strach, ako sám cítil v srdci svojom. Preto, odtedy, ako vyšiel z väzenia, prejavoval ešte väčšiu smelosť vo verejnom živote, ako predtým.
   </p>
   <p>
    Raz večer sedeli u neho Náchodský, Zverina, Bobrovec a Skuloň pri pohári vína. V srdciach ich hriala tajná radosť. Rozhovorili sa o Jelačićovej výprave, o ktorej sa čerstvé chýry po celej krajine roznášaly.
   </p>
   <p>
    „Keby mu len milý Pán Boh pomáhal,“ vzdychol si starý Bobrovec a vytiahol zo zaňadria podobizňu bána Jelačića. „Hádam sa môjmu Svetoví podarí dostať sa na cisársku stranu; priam pri odchode si umienil, že pri prvej príležitosti prejde k Srbom.“
   </p>
   <p>
    Honták si upil vína a uderiac pohárom o stôl, povedal: „Nezabudnem nikdy, čo na tomto mieste povedal mladý Obranský, že s Váhom na jar neodá sa žartovať; hovoril, že ich ta zavedú; a hľa, tu to máte. Nebolo by dobre, keby sme mohli teraz, keď už Jelačić sa bije, i my povstať? Ale čo lepšie nám sobrali, čože si teraz počneme.“
   </p>
   <p>
    „Ba či major vypľuje tú bavlnu?“ nadhodil Náchodský.
   </p>
   <p>
    „Nehovoril som dobre? Ale boli by ste ma vtedy zožrali,“ hovoril Skuloň. „A preca, hoc ma pokladáte za bojka, nepremenil som sa tak, ako tých pädesiat kriklúňov. Nuž ale čo je do rady, keď nemáme vojska.“
   </p>
   <p>
    „Aha, vypľuje!“ odvetil Zverina. „Čo by vypľúval. Bojí sa o svoju kožu ako každý druhý. Prečože neprekazil, keď je komandantom, odstránenie najhodnejšej polovice gardy z nášho mesta?“
   </p>
   <p>
    „Nuž veď aj Hrabina bol za to, aby sa major stal komandantom,“ hovoril starý Bobrovec.
   </p>
   <p>
    „Ale nie za to, aby mladí vstupovali do gardy,“ odvetil Honták. „Chválim, že Hrabina, Javorský a Vrahobor utiekli radšej do hôr; bez nich by sme boli hádam už i my zavretí v tej stoke. Len počkajme ešte málo, verím, že aj nám svitne deň spasenia.“
   </p>
   <p>
    „Dal by Pán Boh! Aby som ešte raz videl svojho Svetozára,“ doložil starý Bobrovec.
   </p>
   <p>
    Ako sa tak shovárajú, vojde do chyže major. Poobzeral sa veselo po spoločnosti, oči sa mu gúľaly a sypaly oheň. Celé jeho chovanie prezrádzalo, že nesie mimoriadnu novinku.
   </p>
   <p>
    „Bomby a granáty, pán major, či budeme dlho držať gule v puškách,“ vítal ho Honták položartom polovážne.
   </p>
   <p>
    „Ticho páni,“ zahrozil major prstom a skoro na prstoch stúpajúc, blížil sa k stolu. „Ticho páni, poviem vám novinku. V Nitrianskej je zle nedobre; chlapci sa tam lepšie zatrímali, už sú na nohách a pod zbrojou. Mám už rozkaz k pochodu proti povstalcom. Répáši vystrája jazdca v ústrety vojsku i garde, čo ide na Jelačića, aby sa obrátila proti slovenským rebelantom. Ja vytiahnem s vami popredku a spojíme sa s našimi.“
   </p>
   <p>
    Honták vyskočil od radosti, a nemysliac na inšie, len ako sa biť bude, vyvolával: „Len gule šanovať a bodáky na rebrách lámať.“
   </p>
   <p>
    „Len s rozumom, páni,“ vážne prejal slovo Skuloň, „ja by som myslel, že by sme len mali čakať, kým prídu Slováci k nám a opanujú nás, potom nám nikto nebude môcť mať za zlé, keď sa k nim pripojíme.“
   </p>
   <p>
    „Bomby a granáty, pán Skuloň, veď ma nerozumiete! Mám už rozkaz ťahať proti buričom: zajtra musím rozkaz oznámiť garde a pozajtre ideme…“ hovoril major. Nemohol však dokončiť, lebo v izbe sa strhol lomoz; každý chcel povedať svoje.
   </p>
   <p>
    Náchodský kričal na Skuloňa: „No veru to, boli že by sme to za Slovákov, keby sme čakali, až nám pečené holuby vletia do úst! Poďme im radšej na pomoc.“
   </p>
   <p>
    Honták zazrel na majora a vykríkol: „Ej nie tak, pán major, už nás i tak ďaleko zaviedlo to popúšťanie, vyhubme si najprv našich domácich kujonov! Uderme zajtra na nich a rozožeňme tú háveď ničomnú.“
   </p>
   <p>
    Bobrovec capil rukou na stôl a volal: „Vypľujte už raz, pán major, tú bavlnu!“
   </p>
   <p>
    Aj Zverina sa hlásil o slovo: „I ja by som radil čakať, ale vidím, že by nás to ďaleko zaviedlo, preto by som myslel, uderiť najprv na našich košútovcov.“ „Sláva vám, páni moji!“ ozval sa hlas vo dverách. „No tu ho máte,“ skríkol Honták. „Vítaj, bratu Hrabina. Došiel si práve včas.“
   </p>
   <p>
    Hrabina sa zjavil prítomným ako anjel radca. Majorova tvár, bola sa dorážaním mešťanov trochu zamračila, vyjasnila sa. Všetci prítomní hrnuli sa k nemu s úctivosťou a radosťou. Hrabina horel zápalom vyšším. Jeho tvár bola zrejme opadnutá, bledosť sa podobala žiari mesiaca, brada kučerkavá sa v hojnejších vlnách vynula okolo líc a brady. „Naši rodáci okolo Myjavy a Brezovej bijú sa už víťazne,“ začal hovoriť hlbokým, temným hlasom. „Nelenili sme a pripravili sme tamojší ľud. Dedinský ľud je všade hotový povstať proti svojim vrahom. Ak aj mešťania tak urobia, zvíťazíme za pár dní. Pán major, nastal čas, ktorý sme pred troma mesiacmi spomínali. Schytáme odbor bezpečnosti a vyhlásime vás za dočasného veliteľa Dolnopolia. Hneď nato vyšleme pomoc na Brezovú.“
   </p>
   <p>
    „Bomby a granáty, to ide do tuha. Ale si nemyslite, že nemám chuti zahryznúť i do tohoto jablka. Len aby som mohol rátať s mešťanmi,“ odpovedal major. „Moja garda Je vycvičená, bomby a granáty, ako žiadna na okolí. Nedal som jej slopať — musela stáť pod zbraňou päť hodín denne.“
   </p>
   <p>
    „Len keby ste mi Svetozára neboli preč poslali,“ dohováral mu Bobrovec.
   </p>
   <p>
    „A mohol som si pomôcť? Či nemám dosiaľ dvoch pobočníkov na krku, ktorí ma striehnu? Nuž ale nič to, veď on nájde dvere, ktorými ukĺzne.“
   </p>
   <p>
    Hrabina sa ešte chvíľu potajomky radil s majorom, pošeptal potom čosi Hontákovi do ucha, a odobral sa nocou preč.
   </p>
   <p>
    „Činná chlapina tento Vladimír,“ hovoril Bobrovec po jeho odchode; ostatní prisviedčali. Len Skuloň sedel strápený a zdalo sa, nebadal, o čom sa hostia shovárajú. Jedenásta už dávno odbila, keď sa major sberal k odchodu. I ostatní podopíjali vína a jeden za druhým odchádzali. „Ako sa to len skonči,“ dumal Skuloň. Vôľu mal on dobrú, ale často ho, neboráka, strach napádal. Odišiel plný hrôzy a starostí, nedajúc ani nikomu dobrú noc.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2569126">
       </a>
       X.
      </h2>
     </div>
    </div>
   </div>
   <p>
   </p>
   <p>
   </p>
   <p>
    V tú istú noc, keď u Hontáka myseľ ľudská krvou a výhľadmi na búrku sa zanášala, sedela Ľudmila samotná vo svojej chyži; bledá žiara sviečky maľovala jej smutnú tvár ešte bledšie. Oko nemyslelo na sen. Spočívalo na milom predmete, na malom obrázku v zlatom rámci zapravenom. Bol to milý darček, ale prišla s ním i žiarlivosť. — Božena bývala spojivom medzi národnou mládežou a životom dolnopoľským; doniesla jej jedného dňa pozdravenie od Hrabinu i podobizňu jeho.
   </p>
   <p>
    ,Prvý darček, prvé osvedčenie od neho,’ hovorila si Ľudmila, hľadiac na milé ťahy Vladimírove. ,Ale ach, kto vie, či srdce jeho nectí viacej túto, čo tak umele vie dokázať lásku svoju. Ja som len prosté dievča proti týmto dokonalostiam. Iste väčšmi ľúbi Hedvigu!’ Zakryla si oči bielymi rukami, a slzy jej vytekaly zpod nich. Ale o chvíľu žiarlivosť prešla. Pohliadla znovu na obrázok a inakšie starosti skormútily jej dušu.
   </p>
   <p>
    ,Nešťastný čas lásky mojej. Hádam sa mi nikdy viac nevráti. „Ak zhyniem, nech si zachová obrázok,“ hovoril vraj; ach ja nešťastná, nevidím ho viac. „Ešte si ju uvidím,“ povedal vraj tiež. Ešte ho teda uvidím. Ale: „kým sa budem biť…“ Čo to značí? Stroji sa biť; pre boha, chce sa dobrovoľne hodiť do náručia smrti. Čo si pár šuhajov pomôže, všetko dokola je proti nim. Vladimír môj, chceš svoj život obetovať za nemožnosť. Ja nešťastná, prečo ma osud zahodil na túto pustatinu? Jaroslav myslí vo väzení na mňa, ako ja tu myslím na Vladimíra. Bože, prečo si vložil na mňa slabú toľkéto centy nešťastia!’ Ľudmila sa rozcitlivela, jej duša podľahla, a mdloba ako sen tuhý obkľúčila jej srdce. Osud Jaroslavov cítila vo svojej šľachetnej duši tým väčšmi, čím s väčšou hrúzou myslela na možnosť, že by Vladimír svojou láskou inú blažil a jej lásku len ľútosťou odplácal. Hlava jej ovisla na operadlo pohovky, svieca liala smutné svetlo na anjelskú, ale hrúzami vnútorného boja strápenú tvár.
   </p>
   <p>
    Víčka sa zatváraly; úzkosť a strach, ľútosť a žiaľ sedely na milostných ťahoch spanilej tvári; zdalo sa, že život z nich pomaly odteká…
   </p>
   <p>
    Bitie hodín ju prebralo. Zodvihla ruku a prešla si ňou po spotenom čele. Víčka odclonily modré oči; dotkly sa podobizne na stolíku. Dlho sa na ňu dívala a jej ústa začaly šeptať modlitbu, potichu, pokojne. Bola to slobodná reč duše, ktorú nekalily ohľady sladkej milosti. „Bože všemohúci, Pane Ježiši Kriste, buď mu štítom, hradom, ochranou. Nech sa nevráti, kým nevykoná svoje dielo, nechcem byť prekážkou v letoch jeho ducha, v jeho boji vznešenom. Tvoja vôľa, Bože veľký, nech sa stane. Ty premeň naše hrúzy v hodiny radostnejšie.“
   </p>
   <p>
   </p>
   <p>
    Na ulici bolo ticho, mŕtvo. Temnota nočná redla. Nebo na východe začínalo pruhovatieť. Hviezdy tratily svoje svetlo. Ľudmile sa v bdiacej duši snívalo o lepšom ráne života, keď ju naraz vytrhol hlas milej piesne Hej Slováci.
   </p>
   <p>
    Ľudmila nepočula dosiaľ spievať túto pieseň verejne. V jej duši oživly sladké pamiatky; zdalo sa jej, že čuje Hrabinov hlas, a to nalialo do nej života. Vstala, podišla k oknu a sprevádzala druhú čiastku sloky anjelským svojím hlasom:
   </p>
   <p>
   </p>
   <div class="literallayout">
    <p>
     <br/>
     <br/>
     <span class="emphasis">
      <em>
       Žije, žije duch slovenský…
      </em>
     </span>
     <br/>
     <br/>
    </p>
   </div>
   <p>
   </p>
   <p>
   </p>
   <p>
    Spev sa tratil vo vzdialených uliciach. Zdalo sa, že mu chýba jeden hlas, a nepokoj srdca, klepot jeho divoký, pripamätal jej prvý čas jej lásky, onú chvíľu, keď sa mala po prvý raz sísť s Vladimírom: Vtedy, a potom zakaždým, keď sa blížil Vladimír, takýto nepokoj búril jej srdce. A ono, táto ruka na hodinách života, neklamalo sa; Vladimír sa objavil vo dverách. Ako tam chvíľu stál vo svetle sviečky, vystupovala bledosť jeho tváre veľmi zaujímavým prísvitom zpod barnavosti horúčosťou slnka spôsobenej. Pristúpil k Ľudmile, chytil s túžbou nekonečnou bielu jej ruku a dotkol sa jej horúcimi ústami. Iskra ohnivá preletela celou bytosťou milostného dievčaťa.
   </p>
   <p>
    „Stojím na prahu nového oddielu života,“ začal Vladimír pohnute. „Chcem túto rozhodnú chvíľu venovať najhorúcejšej záležitosti duše svojej… Slečna drahá, celou večnosťou zdá sa mi byť čas, odkedy som vás nevidel.“
   </p>
   <p>
    Ľudmila nemohla nájsť slova na privítanie drahého hosťa; každé sa jej zdalo ako ľad studené.
   </p>
   <p>
    „Ľutujem,“ pokračoval Vladimír, „že som sa sám až dosiaľ zbytočne mučil tajomstvom svojím, že som vám ho, drahá slečna, nesveril. Ľúbim vás horúce a opravdove od prvej chvíle, čo sme sa poznali. Môžete vy milovať syna najväčších nebezpečenství?“
   </p>
   <p>
    Ľudmila zabudla na všetko, čo ju ešte pred chvíľou mučilo. Cítila len rozkoš zo slov Vladimírových. Prvý raz počula z jeho úst, čo tak často čítavala v jeho očiach. Nepotrebovala nijakých dôkazov o Vladimírovej ľúbosti — „Večne… večne tvoja,“ zašeptala a padla mu do náručia. Vladimír ju objal s túžbou horúcou.
   </p>
   <p>
    „Načo vám je to teraz, moje deti?“ ozval sa nečakane hlas starého Javorského. Stál vo dverách so sviecou a v župane. Utrel si slzu a vstúpil do chyže. Postavil svietnik na stôl a objal Vladimíra. „Čo sa to robí, pán Hrabina? Pre boha, aké máte výhľady? Cítim hrozný deň. Čo znamenala pred chvíľou tá pieseň na ulici? Ten spev dávno nepočutý, tak búrne sa teraz rozliehajúci?“
   </p>
   <p>
    „Heslo života vyslovil v nej básnik náš,“ odpovedal Hrabina, „nech je ona teda i heslom našich národných počiatkov; budeme dnes robiť poriadky v Dolnopolí. Nechcel som sa rútiť do nebezpečenstva skôr, než by som bol vyjavil tajomstvo srdca svojho tomuto anjelu. A teraz majte sa dobre, musím odisť, aby som vás neuvrhol do nebezpečenstva, ak by sa nám vec nepodarila. O mojej návšteve nevie nikto okrem vás.“
   </p>
   <p>
    „Kde je Karol?“ spytoval sa Javorský. Ale Hrabina bol už vo dverách, pozrel ešte na Ľudmilu a tam ten — stratil sa v brieždiacom sa ráne.
   </p>
   <p>
    Na ulici vzmáhal sa hluk. Národné spevy ozývaly sa po meste. Množstvo cudzieho sedliackeho ľudu, zväčša z Hlohovca, počínalo sa zjavovať po uliciach. Gardisti vybiehali po jednom až na cestu a vracali sa pod brány svojich domov, čakajúc, čo bude ďalej. Nikto nevedel, čo sa vlastne robí. Väčšia časť ľudu valí sa na Kolesovec, a oči všetkých obrátené sú na majorov dom, pred ktorým stojí gardista na stráži. Medzi hŕbami ľudu blyští sa pár bodákov. Okolo nízkeho, dobre zaviazaného, čosi vysvetľujúceho gardistu hromadia sa zvedavci. Pomaly sa schádzajú i gardisti. „Už je tam i Honták, vidíte ho, len poďme,“ hovorí Náchodský Zverinovi, a obaja s puškami na pleciach ponáhľajú sa z Potočnej ulice ku Kolesovcu.
   </p>
   <p>
    „Len nestrieľajte, kamaráti,“ poučuje Honták gardistov, čo sa shŕkli okolo neho, „ale žeňte sa s otrčenými bodákmi na nich.“
   </p>
   <p>
    „Na koho?“ spytuje sa tučný mešťan.
   </p>
   <p>
    „Na koho nás major povedie,“ odsekol Honták.
   </p>
   <p>
    Množstvo sa ustavične rozmáha. Bubeníci gardy svolávajú ľud po všetkých uliciach, mladých ľudí pribúda. Sedliaci, ozbrojení puškami, kosami, ražňami, sekerami, miešajú sa s gardou. To vnáša zmätok do jej radov. Ozývajú sa hlasy: „Kde je major? kde je náš komandant. Žiadame poriadok; sedliaci nepatria medzi nás.“
   </p>
   <p>
    „Zabi toho Maďara,“ odpovedá mu ktosi z Hlohovčanov. Honták sa snaží zaviesť poriadok a urobiť nečinnou Slovákom neprajnú stránku gardy. Rozdávajú sa Príhlasy národnej rady, zdvihnuvšej zástavy a zbraň proti Košútovi. Hlučné piesne, ako keď vypustí väzňov zo žalára, vymknuly sa z dosiaľ nemých úst potlačeného ľudu a vítajú slobode sa tešiaci svet biely.
   </p>
   <p>
    Honták je netrpelivý. Umienil si ísť sám po majora, ktorý nevychodí zo svojho domu. Ako však príde ku bráne a chce dnu, otrčí mu gardista na stráži pušku do tela. „Zle je,“ skríkne Honták, „zrada!“ a jeho bodák bol už na prsiach gardistu, ktorý odhodiac pušku, utekal preč.
   </p>
   <p>
    Vtom zadunely konské podkovy. Celý odbor bezpečnosti s Répášim na čele cvála na Kolesovec. Dav ustrnie. Ktosi začne pieseň Hej Slováci, vpadne mu tisíc hrdiel a odspievajú ju celú. Odbor bezpečnosti prejavil smelosť; v bodrej dôverivosti postaviac sa do radu, vypočul vážne celú pieseň. Po speve čakal ľud v povznesenej dôverivosti, čo sa bude diať. Répáši využil tejto chvíle a prehovoril k nemu v mene kráľa najjasnejšieho, aby sa vrátil ku svojmu povolaniu. Nato prečítal „Kráľovský manifest“, onen známy, v Trnave fabrikovaný plátok, v ktorom sa nakladá zlapať vodcov národného povstania slovenského v stolici Nitrianskej. Potom prečítal druhý rozkaz, ministerský, ktorým sa doterajší komandant gardy dolnopoľskej ako zradca tejto noci uväznený hodnosti svojej zbavuje a na jeho miesto Lepkótzy Ferenc ustanovuje. Ledva dokončil, vyvalily sa Potočnou ulicou na Kolesovec dve stotiny gardy na čele s Taufmajerom a zavrely východný koniec štvorhranu na Kolesovci. Na majorovom dome sa otvorila brána a jazdec v gardistickej rovnošate vycválal na ulicu, bol to Lepkótzy, nový komandant gardy. S tasenou šabľou začal veleť a rozkazovať poriadok. „Veď ja tebe dám poriadku,“ skríkol Honták, skočil k nemu a preklal mu koňa; kôň sa zrútil a privalil Lepkótzyho. To bolo heslo k hroznej trme vrme. Časť gardistov utekala k Taufmajeroví, časť sa pridala k Hontákoví, časť sa hnala naproti Répášimu. Taufmajer velel k útoku na bodáky. V dave sa strhol neporiadok, jedni utekali, druhí sa na obranu stavali.
   </p>
   <p>
    „Bomby a granáty, bite tú háveď,“ ozval sa odrazu majorov hlas. Karol Javorský vyslobodil ho z väzenia a viedol ho rovno na Kolesovec. „Ja som váš komandant, nech žije kráľ.“ — „Nech žije kráľ,“ zarevalo množstvo. Z námestia tiahol Hrabina asi s pädesiatimi jazdcami a Potočnou ulicou udrel Vrahobor s Hlohovčanmi až po zuby ozbrojenými do chrbta Taufmajerovi. Honták lapil Répášiho a strhnúc ho s koňa, viedol sivka majorovi. „Tu“, povedá, „pán major, sadnite si a veďte nás.“
   </p>
   <p>
    Lepkótzymu dodal koňa Taufmajer, a dve stotiny hnaly sa jurišom do davu. Vtom však za ich chrbtami vypálily Vrahoborovi Hlohovčania, traja Taufmajerovi gardisti začali lamentovať na zemi a na Kolesovci strhol sa zmätok. Hrabina so svojimi jazdcami zavrel západnú stranu priestranstva a kázal lapať odbor bezpečnosti. Jeho členovia pososedali už s koní a miesili sa jednotlive medzi dav, chtiac sa doň zamiešať a uvrznúť z nebezpečenstva. Zdalo sa už, že naši vyhrajú.
   </p>
   <p>
    Vtom sa ozve hlas v dave: „Zle je, zle je! Vojsko i garda so všetkých strán hrnie sa do Dolnopolia.“ Bol to hlas Holovínov.
   </p>
   <p>
    „Nebojte sa, neverte,“ kričí mu v odpoveď neznámy mladý šuhaj. Vidno ako sa šuhaj prediera k majorovi a šeptá mu čosi do ucha. V zápätí vydal major rozkaz, aby sa Vrahobor zdvojeným krokom odobral Potočnou ulicou na Šulmachajku a obsadil cestu hlohoveckú i šulmachajskú.
   </p>
   <p>
    Hrabina videl s konca Kolesovca blýskať sa bodáky na Šulmachajke. Práve chcel vyslať posla na výzvedy, čo to, keď tu onen mladý šuhaj pripáli i k nemu a hovorí:
   </p>
   <p>
    „Pán Hrabina, dajte lapiť Holovína, je to zbabelec, ľutujem, že som ho ukryla, vnáša rozklad do ducha povstalcov. Pravda je, že na Hríbové dorazila v noci garda a že sa blíži regiment vojska, čo odpadlo od cisárskej zástavy. Ale na Šulmachajke stoja židia a osvedčujú sa, že nám pomôžu. Rozvážte len, či máme v meste počkať na gardu a vojsko, či vytiahnuť na otvorené pole. Ale v tejto chvíli niet sa čoho báť.“
   </p>
   <p>
    „Kde sa tu beriete, slečna, pre boha,“ zvolal naľakaný Hrabina, keď videl, že šuhaj, čo mu zvestoval tieto dôležité veci, je Božena preoblečená za mužského. Hneď sa však spamätal a poďakoval jej: „Ďakujem vám, slečinka hrdinská, ale súčasne vás prosím, vráťte sa domova nevystavujte sa nebezpečenstvu. Nevieme ešte ako sa to všetko skončí, garda je zlým duchom naplnená.“
   </p>
   <p>
    „Ej pán Hrabina,“ odpovedala Božena, „práve zato, že je málo statočných, treba každému srdcu slovenskému cítiť právo k sláve a uznávať povinnosť nebezpečenstva.“
   </p>
   <p>
    Medzitým dal major skutočne lapiť Holovína, ktorý zo strachu, nie zo zlej vôle, spôsobil zmätok v dave. Božena sa stratila. Na Šulmachajke židia ochotne oddali zbraň, ktorou sa potom ozbrojili tí, čo nemali strelnej zbroje. A tak Karol Javorský a Vrahobor Obranský držali polnočnú stranu Dolnopolia, zatiaľ čo major na Kolesovci miesto zaujal. O odbore bezpečnosti nebolo ani chýru, ani slychu, i Taufmajer zmizol s čiastkou gardy. Na miesto neho zjavili sa na uliciach oslobodení väzňovia, Struhár, Kalný a Rôzdroba, a rozpaľovali ľud k boju, sami ozbrojení a zmužilosťou sa vyznačujúci.
   </p>
   <p>
    Takéto bolo Dolnopolie dňa 20. septembra. Toho dňa k večeru obkolesilo Dolnopolie značné nepriateľské vojsko. Répáši, vidiac nebezpečenstvo, nestratil totiž ducha, ale shromaždil priateľov, ktorých mohol napochytre sohnať a vyslal ich jednak k vojsku s rozkazom náhleho pochodu na Dolnopolie, jednak po okolných dedinách.
   </p>
   <p>
    Major urobil chybu, že držal svoju gardu v nečinnosti a že odbor bezpečnosti neuväznil. Hrabina darmo naň naliehal, aby vytiahli von z mesta a tam leženia zrobili. Major chcel sa dorozumeť s cisárskym vojskom, nazdávajúc sa, že toto nebude bojovať proti verným poddaným Jeho Jasnosti.
   </p>
   <p>
    Tak prešiel deň. K večeru strhla sa nad Šulmachajkou bitka medzi košútovcami a povstalcami slovenskými. Bitka skončila sa nešťastne pre pokus dolnopoľský. Majora uväznili, Hrabina s priateľmi zas len v horách musel hľadať útočište. Časť košútovskej gardy zaujala mesto, časť sa dala na pochod do Nitrianskej. Répáši s Taufmajerom zasadli oznove za stolec panovnícky a nešťastie rodín slovenských v Dolnopolí sa započalo.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2569672">
       </a>
       XI.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Nový výjav sa nám otvára. Raňajšia chvíľa; s jednej strany Bradlo, s druhej návršie, zvané Úval, ťahajúce sa od Brezovej hore ku Košariskám.
   </p>
   <p>
    Traja mladí šuhaji stoja na ceste, čo vedie z Brezovej na takzvaný Dlhý vŕšok.
   </p>
   <p>
    „Zpropadení kluci, ti toho budou míti dost.“
   </p>
   <p>
    „Aby to ďas spral, sotva je zmůžem; vždyť i císařské vojsko je s nimi.“
   </p>
   <p>
    „Ať si, Taliani jsou přece také sakramenti, a těm jsme hodnou vyprášili. Ale slyšte, Bonkovský je řádný chlapík, s tím bych si přal i proti peklu jít do boje.“
   </p>
   <p>
    „A měls’ vidět počátek, jak se ti Brezovani s jirchářskými kosami řítili na ty Ceccopierovce! Ja tam byl dříve; to jste měli vidět! Kosti v nich praštěly.“
   </p>
   <p>
    „Avšak pět jich lehlo na jedno vystřelení, a to je smutné. Škoda téch mužů.“
   </p>
   <p>
    „Co škodí, mají již odbyto. Nás to teprve čeká! Korontály sbírá svou gardu někde po Bukovských výmolech, a Bůh dá, zařekne se jít proti Slovákům.“
   </p>
   <p>
    „Tiše, hoši! V houští pod Bradlem se cosi mihá.“
   </p>
   <p>
    Takto sa shovárali traja mladí šuhaji. Bolo ráno dňa 22. septembra, po dvoch šarvátkach, ktoré národní bojovníci na Brezovej víťazne prestáli. Na napomenutie Podolákovo obzreli sa obaja jeho kamaráti k Bradlu. Skutočne, kým sa shovárali, prešlo dakoľko chlapov priehybou medzi Hrombabou a stredným návrším Bradla a spustili sa do hustej kroviny, ktorou je porastené úbočie, čo sa díva ku Košariskám a Brezovej.
   </p>
   <p>
    „Nie nevidím,“ povedal Dub, ten, čo Bonkovského spomínal, schovávajúc do kapsy ďalekohľad.
   </p>
   <p>
    „Já tam pošlu,“ odvetil Vok, a mieril puškou na húštinu.
   </p>
   <p>
    „Měj rozum a nedělej hlouposti, víš, že není dovoleno střílet ledabylo. A kdo vi, nejsouli to naši,“ napomínal ho najstarší Podolák.
   </p>
   <p>
    Vok složil pušku. Vtom sa zablyskla zbraň na kraji húštiny a traja mládenci vystúpili z nej. Boli na jedno štyristo krokov od troch Čechov, čo tu stáli na stráži. Ranné slnce oprelo sa o tváre bystrých bojovníkov.
   </p>
   <p>
    „Stůjte — jeden ať přijde oznámit, kdo jste!“ zakričal Podolák.
   </p>
   <p>
    „Sláva Brezovej!“ zavolali traja príchodzí.
   </p>
   <p>
    „Aby vám čert veril“, zvolal Vok, „vždyť zde na Slovensku samá zrada.“
   </p>
   <p>
    „Stůjte,“ zvolal Podolák, „sic střelím a jeden jste můj.“
   </p>
   <p>
    „I nehulákej,“ okríkol ho Dub, „vždyť se tři renegáti neoboří na Brezovú.“
   </p>
   <p>
    Traja príchodzí zastali a o chvíľu vybral sa jeden z nich bez pušky k strážnikom.
   </p>
   <p>
    „Vítajte bratia Česi na zemi slovenskej,“ pozdravil ich.
   </p>
   <p>
    „Toho bych měl znát. Nejste vy Hrabina? Pamatujete se na mne z Prešpurka?“
   </p>
   <p>
    „Ty si to Dub?“ ozval sa Hrabina a padol do náručia Dubovi. Podolák i Vok podali si ruky s Vladimírom. Ostatní dvaja, vidiac zďaleka, čo sa robí, výskokom bežali dolu. Bol to Vrahobor a Javorský.
   </p>
   <p>
    „Nuž ako je, čo je, bračekovci?“ spytoval sa Hrabina. „Je vás veľa? Máte zbrane, čo? Je s vami ***?“
   </p>
   <p>
    „Ovšemže je s nami. A je-li nás mnoho? Jako čertů, deset tisíc. A zbraně? Jářku, zubů dosti, a každý zub na jednu střelu!“ odpovedal Dub, hľadiac s radosťou Vladimírovi do tvári. Jeho vlastná bledá a chudá tvár začervenala sa radosťou.
   </p>
   <p>
    „Ale keby i zuby i pušky boly, všakže by lepšie bolo?“ spýtal sa Hrabina.
   </p>
   <p>
    Zatiaľ už i Javorský a Vrahobor pribehli. Vladimír ich predstavil Čechom a v krátkosti im vyrozprával i osud svojho pokusu v Dolnopolí.
   </p>
   <p>
    „Udělejte konec řečem, hoši; pohleďte támhle vpravo, jářku to nejsou naši,“ pretrhol ich Podolák a ukazoval rukou v tú stranu, kde ležia kopanice zvané u Štefov. Bolo tam vidno oddiel vojska, ktorý uhnul s cesty a prestrel sa poľom, hotový prijať bitku. Ranné slnce odrážalo sa od vyleštených bodákov a pušiek. Od Brezovej tiahol dlhý rad bojovníctva v rozličnej šate. I na Baranci, čo stojí nad Brezovou, rozostavený bol oddiel, a jeho zbraň veselo blýskala po okolí. Pod Úvalčekom stála zas jedna hŕba a pozdĺž úbočí roztiahnutá bola reťaz rozličnou zbraňou ozbrojeného národného bojovníctva. Zpoza Bradla počínaly sa jednotlivé hromady na vrchoch objavovať. I na Periskách sa ukazovaly postavy.
   </p>
   <p>
    Takéto sa objavovalo divadlo. Horami a vrchami obtočená krajinka dojímavo sa zaskvela v blesku raňajšieho slnka našim junákom pod Bradlom stojacím.
   </p>
   <p>
    Od národnej strany vidno vyjednavateľov premávať sa k vojsku, a od tohoto zase k vodcovi národnému. Po stranách rozostavené oddiele sa nenáhlym krokom blížily k vojsku.
   </p>
   <p>
    „Kýho čerta to vidím? Veď sa vari len nejednajú s Maďarmi?“ prekvapene zvolal Vrahobor, hľadiac do doliny. „Nezabudnem na našu chybu v Dolnopolí; mali by udreť na nich, veď ak raz vystrelia, viac nenabijú. Poďme ta.“
   </p>
   <p>
    „Nechte je, kdo ví, co chtějí. Udělají jistě totéž, co my s kyrasiry u Valši. Jsou-li to císařští, odtáhnou co nevidět, jak učinil i Vojnič se čtyřista kyrisníky. Viděl, že do císářských nestřílíme, a odtáhl,“ hovoril Podolák.
   </p>
   <p>
    „Nuž ale Vojnič hádam nemal rebelantskú zástavu,“ odvetil Hrabina, „len my poďme.“
   </p>
   <p>
    Vok ostal na ceste; ostatní piati pustili sa roľami dole.
   </p>
   <p>
    Priblížili sa už asi na 50 krokov ku kapitánovi S***, veleteľovi oddielu ceccopiercov. „Berte si pušky,“ skríkol Hrabina. „Foco, Foco,“
    <sup>
     [
     <a class="footnote" href="#ftn.id2569930" name="id2569930">
      7
     </a>
     ]
    </sup>
    zvolal súčasne kapitán. Zpod Úvalu hnal sa oddiel asi pädesiatich národných dobrovoľníkov, ozbrojených cepami a kosami. „Foco“ zostalo bez ohlasu, lebo vo chvíli boli ceccopierci obkolesení národnými povstalcami a zem sa pokryla poodhadzovanými cepami, sekerami a kosami — pušky ligotavé, ako pribité na halenách a kabátoch, a bodáky nad širákmi sa zaskvely.
   </p>
   <p>
    „Sláva Ferdinandovi,“ hučalo povetrím. Odzbrojených Talianov odviedli na Brezovú.
   </p>
   <p>
    Sotva sa skončil tento výjav, obrátila sa pozornosť na druhý. Karol Javorský vliekol za golier akéhosi galgana. „Pustite ma, všetko vyzradím, pre boha, len ma nezabite. Všetko poviem,“ sipel mu chripľavým hlasom v rukách. Vysoký, polámaný širák, nohavice zo šedivého súkna, pod nimi krpce sedliacke, kabát čierny niže kolien siahajúci — no pravdaže, Juriš z Hlohovca!
   </p>
   <p>
    Galgan postával po poli a len čo sa skončila surmia s vojskom, pustil sa pomimo cesty nazad ku Košariskám. Karol ho pozoroval a skoro v ňom poznal korheľa z Hlohovca.
   </p>
   <p>
    Juriš vyzradil, že od Vrbového blíži sa miešaná garda. Sotva sa stihla rozšíriť zvesť o tom v množstve ľudu, ktorý zvedavo obstúpil vyzvedača, hneď sa odtrhly celé hŕby, a jedni dolinou, druhí úvalom utekali ako vládali ku Plačkom a na Košariská.
   </p>
   <p>
    „Tam bude iste Lepkótzy,“ vykríkol Hrabina; „musíme ho dostať,“ a vzchopil sa i s Vrahoborom. Dakoľko Košarišťanov pripojilo sa k nim.
   </p>
   <p>
    Ľud košariský v tejto bitke, neporiadnej síce, ale víťaznej pre slovenskú stranu, dokázal veľkú obetavosť; len čo sa potvrdila povesť, že sa od Vrbového garda blíži, ozvala sa zo stodôl a domov, z vrchov a dolín veľmi živá streľba. Rady gardy postupujúcej ku Brezovej sa tým zmiatly a potrhaly. Jedni, tí pozadnejší, obrátili zavčasu vozy a hnali sa úzkou dolinou Holeškou nazad. Iní kade ľahšie, stranami zarastenými utekali. Iní sa do stodôl poukrývali. Iní, poodhadzujúc zbraň, robili sa ako by len na diváky boli prišli a kričali zďaleka: „sláva, sláva,“ mysliac si, že tým ukrotia rozjedovaných kopaničiarov.
   </p>
   <p>
    Tak bolo od Horných Košarísk až po Prášnik, pol hodiny cesty od Vrbového, roztiahnuté toto divadlo. Celá šarvátka mala vo svojom priebehu veľa smiešneho, ale poskytla ľudu príležitosť zameniť cepy, kosy a vidly zbraňami dokonalejšími. Celé hromady napospol dobre vyzbrojeného ľudu vracaly sa ku Brezovej. Jedni, čo sa peši vybrali, niesli sa na koňoch, iní sedeli na sudoch vína a viezli sa pri speve a streľbe cestou košariskou, iní vliekli na chrbtoch kapsy, napakované pečeňami, fľašami s vínom, muníciou a inými k bojovaniu potrebnými vecami. Vrahobor s Hrabinom viezli sa na bričke — s Lepkótzym.
   </p>
   <p>
    Takýto dar doviezol Hrabina a Obranský Národnej rade na Brezovú na dôkaz, že sú súci šuhaji, aby bránili vec národa svojho.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2569930" name="ftn.id2569930">
        7
       </a>
       ]
      </sup>
      7;Oheň, taliansky povel k výstrelu.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2570057">
       </a>
       XII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pod Javorinou s tamtej strany leží malá moravská dedinka Lhotka. Pekný jasný deň chýli sa nad ňou k večeru. Občania vydychujú si spokojne pred svojimi domami, ako by boli prestáli dáko nebezpečie. Dakoľko žien i chlapov ženú z blízkych vrchov a hôr statky svoje domov, iní zas vlečú batohy perín a šiat.
   </p>
   <p>
    Bolo to dňa 28-ho septembra po nešťastne dokončenej výprave slovenskej proti košútovcom v Uhorsku. Po víťazných, jedna za druhou nasledovavších šarvátkach, najmä po víťazstve staroturanskom, unavilo sa bojovníctvo slovenské a utiahlo sa v noci s dvaciateho siedmeho na dvaciaty ôsmy september na myjavské kopanice, zvané Poradie. Ale nestihlo si odpočinúť, keď už nanovo bubny volaly do poľa. Bitka pri Klasovitých — a smutný výsledok tohoto prvého slovenského, po strane práva a trónu zákonného pozdvihnutia je napospol známy. A čoby aj známy nebol, naša rozprávka nie je žiadna história, preto sa ponáhľame kresliť len deje a ľudí tejto rozprávky.
   </p>
   <p>
    Lhotskí obyvatelia sa zprvoti poľakali, keď videli valiť sa zástupy ozbrojených ľudí na svoju dedinu; začali ukrývať svoje veci. Keď sa však presvedčili, čo sú to za ľudia, obživla ich dôvera, a pokojne rozumovalí pred svojimi domami o časoch terajších.
   </p>
   <p>
    Bojovníctvo národné bolo v Lhotke rozpustené; kým sa slnce spustilo za hory, nebolo už v dedine nikoho z cudzích. Poslední traja ponáhľali sa z dediny.
   </p>
   <p>
    Na sklepení nebeskom pripravovala sa búrka. Oblaky, ako noc čierne, počínaly hlavy svoje zpoza ďalekého obzoru vyťahovať. Víchor sa dvíhal, lístie, čo popadalo so stromov, zdalo sa, chce sa vrátiť v kŕdloch prachu nazad, ku svojim ratoliestkam. Mraky sa slievaly na obzore do jedinej hustej hmoty. Zore zapadlého slnka rady by ešte boly pobozkaly smutných pútnikov, ale divoký oblak pohltil sám bozk zlatoskvúci; bozk žiare slnečnej ostal prilepený na červenočiernych okrajoch oblakov. Bojovníci naši zahľadeli sa na túto hrúzu. Vlnobitie oblakov sa započalo, už i ten bozk slnečný, posledná útecha pútnikov, sotretý bol s hrúzy mračnej; nič už neostávalo nešťastným, ako tmavá noc. Blesky sa počaly križovať, ožiarovaly cestu a oslepovaly zrak bojovníkov.
   </p>
   <p>
    „Už je čas k rozchodu,“ ozval sa jeden z nich, „naše miesto neni ver chyža pokojná; tamhľa búra nebeská — to je náš osud.“
   </p>
   <p>
    „Ja sa nespustím svojich hôr, vyznám sa v Javorine, prečupím niekde do rána, zajtra posbieram ľud roztratený, i budem čakať na lepšie časy. Dva vozy streliva som ukryl pod Javorinou; pušky schoval Rôzdroba a Honták — neviem kde, ale nájdem ich. Oni ostali u Adamcov, preoblečení do halien kopaničiarskych.“
   </p>
   <p>
    „A ja s tebou do smrti,“ odvetil tretí. Blesk prekrižoval od konca do konca hustou černotou stlčený mrak. Nažltkasto počerná tvár, s kalným, veľkým okom, dojímavo sa zjavila na chvíľku. Ešte jeden podobný blesk, a čierna, kučeravá brada s vybledlou tvárou a čiernym okom vystúpila na okamih z hustej tmy, aby zase zmizla. Tretí blesk, ešte prudkejší, ešte ohnivejší, ožiaril postavu nízku, s bielou tvárou, pehami bodkovanou, a s jasným, modrým okom. Priatelia traja sa videli; vo tme si podali ruky, a blesk dlhotrvajúci, zdalo sa, posväcuje tento sväzok.
   </p>
   <p>
    Dolnopoľskí naši chlapci sa rozišli. Hrabina cestou do vnútra Moravy, Vrahobor s Karlom chodníkom ponad Lhotku hore k Javorine.
   </p>
   <p>
    O tom istom čase stálo vojsko, pluk kniežaťa ***ského a oddiel gardy, na ceste, čo vedie z Krajného na Myjavu.
   </p>
   <p>
    Úmysly strašné kopily sa v hlavách vodcov gardy, nevinné mestečko malo zaplatiť ctnosť národnú. Už sa k pochodu strojili, ale hrozná búrka odvrátila ich od Myjavy. I druhý nepriateľský oddiel, ktorý bol vystrojený od Vrbového a Dobrej Vody na Brezovú, zostrašila neslýchaná búrka. Ani garda z okolia šaštínskeho a senického nedávala o sebe ničoho vedieť. Bojovníci národní získali tak dosť času utiahnuť sa do hôr a ochladiť sa tam z prvej zlosti na nepriateľov slovenského povstania. Rôzdroba s Hontákom boli u Adamcov, na myjavských kopaniciach, a vlievali tam dôveru a zmužilosť do sŕdc zúfalých. Pohorie javorinské a napospol celý tento vrchovatý kraj, s ktorým sa naši junáci dobre oboznámili, bol im výborným zámkom. Naokolo horely kopanice, ale až sem netrúfala si ozbrojená moc prestrieť svoju zúrivosť, hoc domky Adamcovie neležia len za druhým vŕškom. Rozutekané šíky, posilnené zmužilými Brezovanmi, Košarišťanmi, Myjavanmi, Krajňanmi, Turolúčanmi, Staroturanmi, Kostolňanmi, potom Dolinármi, Vrbovčanmi a inými, posrážali sa dovedna, a Holub so Šúlekom boli partizánskymi vodcami týchto udatných synov slovenských.
   </p>
   <p>
   </p>
   <p>
    *
   </p>
   <p>
   </p>
   <p>
    „Hľa, čo vám Hrabina vyviedol! Ľutujem len Karla Javorského, pre jeho sestru, ktorá je za ním pobláznená, ako ja za ňou, strela…“ hovoril rozpajedený Holovín, sediac u Skuloňa za stolom.
   </p>
   <p>
    Zverina opieral si hlavu o ruky, a na smrť bledý, hľadel do stola, ako by z neho radu dobrú chcel vyčítať.
   </p>
   <p>
    „I ja som vždy inak smýšľal, ako oni. Ale nedajbože slova povedať,“ prikyvoval Skuloň, chodiac po chyži. „Paroma im oddolajú — koľké hrúzy vojska i gardy len cez Dolnopolie prešly, a všetko to ide na tých pekných…“
   </p>
   <p>
    Nedopovedal, lebo Holovín, peniac hnevom a trepnúc rukou na stôl, pokračoval: „A ešte ma dá lapiť, keď dobre radím — ten major fúzatý! Strela… veď mu ukážem. Nuž ale už má dosť — sedí, a neviem či ešte dakedy uvidí svetlo božie. Teraz už len toho blázna Hrabinu a Obranského pochabého dostať.“ A tu sa zamyslel.
   </p>
   <p>
    Postavenie Slovákov v Dolnopolí bolo strašné. Mesto čakalo na pomstu víťazov. Čo horlivejší, všetci pristali k Slovákom a odišli s nimi do boja.
   </p>
   <p>
    Zverina si odokryl tvár. „Pre boha, čo myslíte?“ hovoril s plačom. „Zato, že sa nepodarila dobrá vec, nemusíme hneď na najlepších Slovákov hanu kydať. A kto vie, či sa im ešte nepodarí. Pri Brezovej vybili veľké množstvo Maďarov — a počuť, že majú i delá. Postupujú vraj pozdĺž moravských hraníc, aby zatiahli čo najväčší kus Slovenska. Medzitým príde iste pomoc cisárska.“
   </p>
   <p>
    „Aha — sotva,“ odsekol s posmechom rozjedovaný Holovín. „Pomoc, má cisár odkiaľ pomoc dávať! A komu? — Bláznom, čo všetko len pre svoju chválu robia? Ba len ich potĺcť na hromadu. Ale nie, nepokalím si svedomie ich hriechami. Lež viete čo?“
   </p>
   <p>
    „No čo?“ spytovali sa Skuloň a Zverina.
   </p>
   <p>
    „Vydajme ich len Maďarom, tak ochránime i seba i svoje mesto. Nech si s nimi robia, čo chcú. Nič inšie nám nepomôže, ako Hrabinu vyzradiť Maďarom.“
   </p>
   <p>
    „Ale ako?“ spytoval sa Skuloň.
   </p>
   <p>
    „Nie, to neurobím, čo ma hneď obesia,“ vykríkol Zverina.
   </p>
   <p>
    Vtom čosi zašuchoce pri dverách, počuť ako ktosi hmatá po kľučke. Skuloň, celý prestrašený, skočí ku dverám a opre sa o ne. Cudzí s druhej strany nahmatal kľučku a pokúša sa otvoriť, ale Skuloň drží dvere, celý upotený od strachu a hrúzy. Tu sa ozve zpoza dverí tenký, ženký hlások: „Len otvorte, pán Skuloň, rada by som sa porozprávala s pánom Holovínom.“
   </p>
   <p>
    Holovín sa začal triasť na celom tele; poznal Boženin hlas.
   </p>
   <p>
    Skuloň otvoril.
   </p>
   <p>
    Božena stála vo dverách ako anjel mstiteľ. Chvíľu ako by dusila šľachetný hnev, hruď sa jej vlnila, oči sypaly oheň, ústa lapaly slová. Napokon, nevediac sa ovládnuť, vybuchla: „Ha, podliak, toto je vaša láska ku mne, vaša láska k národu? Vedzte, že naši víťazia; pri Starej Turej rozprášili vrahov. A vy mešťania, stráňte sa takýchto, takýchto…“ nedolela ďalej, oči sa jej zalialy slzami, prudko sa obrátila a odbehla. Skuloňka ju pustila zadnými dvierkami a vrátila sa do kuchyne, ako by sa nič nebolo stalo.
   </p>
   <p>
    Holovín, škrípajúc zubmi, vybehol z izby.
   </p>
   <p>
    „Nech je už ako chce, ale ja neodstúpim od národnej strany,“ povedal odhodlane Zverina. Skuloň stúlil plecia a zakryl si oči rukami. „Veď ja by som tiež, keby len… Ešte sa hádam všetko dobre skončí.“ Vtom vbehne Skuloňka do izby a volá ho von. Mestský kvartielnik oznamoval na zajtra príchod desiatich gardistov na hospodu.
   </p>
   <p>
    Dolnopolie bolo sovreté strachom a hrúzou.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2570434">
       </a>
       XIII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Aké toto šťastie v dome hrúzy a neresti, domine spectabilis,“ hovoril so zalomenými rukami v tvári veľmi opadnutý starý Javorský, vidiac vstupovať do svojej chyže jedného večera vysokú, ušľachtilú postavu zaodiatu v kepeň s dlhým golierom. Na peknej, mužskej tvári hosťa zračila sa starostlivosť, ale nie strach, čo priam i časy boly také, že máloktorá tvár v Dolnopolí strachu a hrúzy bola zbavená. Boly to časy nastavšie po hrozných vraždách v Pešti a vo Viedni; celá krajina bola v zmätku. Zrušenie náhlych súdov milostivým panovníkom šliapalo sa do prachu; krvižízniví fanatici sedali pri pohároch vína a rokovali o životoch ľudských. Javorský v Dolnopolí čakal každú chvíľu šarhov do domu. Paholka mu vzali k vojsku, slúžka zmizla s najmladšou dcérou Boženou, Karla boh vie kam zaviala búrka času po posledných udalostiach v Dolnopolí. Javorský s Ľudmilou čakali v najväčších úzkostiach na dovŕšenie svojho veľkého nešťastia.
   </p>
   <p>
    A tu vidia vstupovať do domu svojho človeka najvzácnejšieho v celom okolí, človeka, proti ktorému besneli sa odbojníci a preca báli sa vložiť vražednú svoju ruku na jeho osobu.
   </p>
   <p>
    „Na bok s poklonami, amice,“ hovoril pán Ostrovský. „S dovolením, pán Javorský, složím si kepeň, zohrial som sa trochu.“ Prehodil kepeň cez stolicu a utieral si pot s čela.
   </p>
   <p>
    „Navštívil nás Pán Boh, ej, navštívil, priateľ môj drahý,“ povedal po chvíľke oddychu.
   </p>
   <p>
    „Veru sa divím, že v takéto časy mám česť uctiť vás v dome svojom, nad ktorým toľká neresť zavisla,“ odpovedal Javorský.
   </p>
   <p>
    „Nech si z toho všetkého nič nerobia, ešte hroznejšie veci idú po iných; muž sa sprobúva v takýchto časoch,“ tešil ho Ostrovský. Ale kde sa dá pomôcť, pomáhame. Prišiel som k vôli ich synovi. Či je ešte nie doma?“
   </p>
   <p>
    Javorský si utrel slzu a pokrútil hlavou.
   </p>
   <p>
    „Struhár a Kalný mi oznámili,“ pokračoval Ostrovský, „že naši mládenci sú odhodlaní vrátiť sa z hôr do dedín, aby ešte raz sprobovali šťastia. Na Hlohovci už aj boli dajedni. Struhár a Kalný udržujú spojenie medzi ľudom a horami. Sú to statoční ľudia, ale teraz je na čas všetko stratené, musíme na chvíľu ustúpiť, bo šibenica je sudca náš. Načo vydávať najlepšie sily do nebezpečenstva. Príde i čas pomsty. Dobrota kráľovská je už až na dno vyvážená. Ak príde Karol prv domov, nech ho pošlú rovno na Hlohovec, postarám sa už, aby sme sa do času vyhli tým hyenám.“
   </p>
   <p>
    Blesk sviece, čo padal na tvár Ostrovského, odrazil sa o dve slzy v jeho krásnych, modrých očiach.
   </p>
   <p>
    „O, ako vám poďakovať, domine spectabilis,“ srdečne hovoril Javorský.
   </p>
   <p>
    „Nech sú dobrej nádeje, pán Javorský. Ostatne nechcem ich chladnými robiť pred nebezpečenstvom; visí ono teraz nad nami. Ale vydržať musíme pri domoch svojich, inak by všetko zle skončilo. Nech nikomu nevravia, že som dnes bol u nich.“
   </p>
   <p>
    Ostrovský sobral na to svoj kepeň a porúčal sa tak napochytre, že Javorský nestihol ho ani vyprevadiť. Osamel v chyži a zamyslel sa, zmocnila sa ho taká žalosť a úzkosť ducha, že bol blízko zúfania. Vtom vošla Ľudmila do izby a ako mohla, tak tešila otca svojho. Ale hrúza chvíle vystrebala až na dno všetku útechu a obaja, držiac sa v náručí, oddali sa plaču.
   </p>
   <p>
    Ako si takto srdcia plačom tíšili, zadunel na schodoch známy skočný krok. „Karol…“ zvolali oba, a skutočne, Karol vrazil do dverí.
   </p>
   <p>
    „Kde je Božena?“ bola jeho prvá otázka.
   </p>
   <p>
    „Kde je Božena?“ opakoval otec.
   </p>
   <p>
    „Čo je s Hrabinom?“ mimovoľne preriekla Ľudmila.
   </p>
   <p>
    Karol bol celý uznojený, zaprášený a ušpinený. Jeho tvár mala akýsi divoký výraz a ťažké vydychovanie vyzrádzalo telesnú ustatosť. Vyvalil sa na pohovku. Otec a sestra sa naň zvedave dívali. Ľudmila vyskočila von, a o chvíľočku bola studená pečeňa a sklenica vína pred ním.
   </p>
   <p>
    „To si dobre urobila,“ povedal Karol a s chuťou sa chytil do jedla. „Len kde je Božena, kde je Božena?“ krútiac hlavou medzi jedením ako by sám k sebe hovoril.
   </p>
   <p>
    „Nie si doma bezpečný, syn môj,“ preriekol otec.
   </p>
   <p>
    „Viem, drahý otecko,“ odpovedal chladno Karol. „Ale nie tak ja, ako vy všetci nie ste bezpeční, kým som ja v bezpečnosti.“
   </p>
   <p>
    „Viem o bezpečnom mieste pre teba,“ dodával otec; „len si zajedz.“
   </p>
   <p>
    „Bezpečnejšieho miesta už teraz pre mňa nieto, ako boj alebo šibenica, oboje za národ a kráľa,“ odsekol určito Karol. Položil nôž a vidličku, vypil pohár vína a vstával. Tu pozrel na seba a na — Ľudmilu. Táto porozumela a vybehla z chyže. Karol za ňou.
   </p>
   <p>
    „Bozkaj v mojom mene Boženu — a Boh vás obe opatruj,“ hovoril po chvíli Karol, idúc čisto preoblečený s Ľudmilou k otcovi zo susednej chyže.
   </p>
   <p>
    „Choď na Hlohovec k pánu Ostrovskému,“ hovoril Javorský synovi. Karol sa urobil ako by nebol počul a objal otca svojho túžobne. „Ďakujem vám, otecko, za všetku milosť a pravdu, čo ste mi vštepili do srdca, Boh s vami.“ Vyvinul sa zo silného otcovho objatia a vyšiel z chyže.
   </p>
   <p>
    Dolnopolie je plné gárd. Po ústupe slovenských bojovníkov mali hody chabí gardisti. Šibenica stála nad hlavami slovenskými. Čo lepší a statočnejší ľudia sú pozavieraní.
   </p>
   <p>
    U Náchodských je veselo, hoci gazdu doma nieto. Jedia tu a pijú gardisti. V kuchyni a v sieni postavané sú kosy okolo stien.
   </p>
   <p>
    „Aha, gazdaszony,“ sypí akýsi Taroškeďan, „gazda nincs doma, budú ho vešať. Neboj sa, gazdaszony, len addjal piť, gazda nepríde.“
   </p>
   <p>
    Náchodská, žena vysokej postavy a chudá, obsluhuje gardistov a dáva, čo si žiadajú, neprejavujúc ani najmenšej starosti a strachu. Odpovedá na každú reč Taroškeďanom.
   </p>
   <p>
    „Hľa, tu ho máte,“ skríkne Náchodská v odpoveď tomu, čo vysmieval jej muža, a mocná, plecitá postava objaví sa v dyme dohánovom s veselou tvárou. Náchodská utlačila radosť, čo sa rozprúdila v jej srdci nad návratom drahého, tak nečakane z väzenia sa vrátivšieho muža. „Tu ho máte — pozrite sa mu do očí, on je gazda v dome, a vy budete čušať, či viete?“ škemrala, a ako by nič, upratovala po chyži a preháňala s miesta na miesto gardistov.
   </p>
   <p>
    „Hát ty gazda?“ spytuje sa Taroškeďan.
   </p>
   <p>
    Náchodský sa potkol o kosu. „Do strely, čo je to za kver?“ zvolal veselo. „Pravdaže ja gazda, a akože mi gazdovali títo kamaráti?“ Na tvári mu bolo vidno, že je pri dobrom kuráži, hoci veselosť chvíľková nemohla sotrieť znaky dlhého trápenia. Pritúlil sa k žene svojej, objal si ju srdečne a zašeptal jej do ucha: „Pustili ma tí hlupáci, vyhováral som sa ako som vedel. Ale s Kalným a Struhárom nebude dobre. Doviedli ich v ťažkých železách. No, žena moja, len teraz múdro.“ A obrátiac sa ku gardistom: „No hát, gazdovia, zkadiaľ ste, po akej chodíte, máte ktorý ženu, deti?“
   </p>
   <p>
    „Och, gazdíčko,“ piati skríkli naraz, „mám ženu i deti.“
   </p>
   <p>
    „Nuž a čože vám robia doma ženy milé, deti žvatlavé: Hé — či viete, ako sa majú?“ Piati Taroškeďania si ťažko vzdychli a nejeden si slzu utrel ukrádkom. Vtom sa zjaví vo dverách Vrahobor Obranský. Bol práve taký zaprášený a uznojený, ako Karol Javorský, keď toho večera zastal na prahu otcovskom. Svieca tlela v kotúčoch dymu a len slabo osvetľovala tvár príchodzieho.
   </p>
   <p>
    „Do paroma, až teraz si idete po tú kravu?“ oslovil ho Náchodský. „Odpusťte, gazdovia, idem tomuto dobrému človeku kravu odviazať; už pred mesiacom mi ju zaplatil.“
   </p>
   <p>
    Taroškeďania nepremohli ešte dojatie, utierali si oči i fúzy, a nedbali veľmi na odchádzajúceho Náchodského, ktorý Obranského nepustil do chyže, ale vyviedol ho von, aby nevzbudil podozrenie.
   </p>
   <p>
    „Preč, preč sa berte, braček zlatý,“ hovoril mu polohlasne v komôrke pri kuchyni. „Ja som sa trochu vymotal, neviem ako nadlho. Taufmajer sa besnie a všetko vie. Len by radi dostať vás, lebo Lepkótzy sa vrátil z Brezovej a smeje sa verejne, že ste ho na sľub, že nebude proti vám bojovať, pustili z kurníka, a on že vám teraz ukáže. Ako besný lieta po meste. Répáši len šibenicou hrozí. Struhára a Kalného lapili teraz. Vášho brata odviedli do Komárna.“
   </p>
   <p>
    „Kde je Javorský?“ spytoval sa Vrahobor.
   </p>
   <p>
    „Neviem,“ odvetil Náchodský, „ale s otcom jeho bude zle. Zavrú jeho, keď syna nemôžu nájsť. Len sa skryte; poďte so mnou, zavediem vás na svoju výšku, tam nepriňuchá nikto, iba ak myška dáka.“
   </p>
   <p>
    „Oj nie tak, pán Náchodský,“ odvetil Vrahobor; „musím nájsť Karla.“ A s tým sa poberal. Vo dverách stretol však Náchodskú, i zastal. Gazdina kvapne vstúpila do komôrky a zavrela za sebou dvere.
   </p>
   <p>
    „Čo robia tí junáci z Taroškede?“ spýtal sa jej Náchodský žartovne.
   </p>
   <p>
    „Fňukajú ako baby,“ odvetila Náchodská, „ale na nás ide zas zlý chýr. Prišla Marienka — od mestského domu — že vraj starého pána Javorského už vedú v železách.“
   </p>
   <p>
    Vrahobor sa strhol. „Toho nesmieme nechať trpieť,“ určito preriekol a obracal sa ku dverám.
   </p>
   <p>
    „Čo chcete robiť?“ volal za nim Náchodský. „Musím byť pri tom.“ Už chcel vyskočiť, ale žena ho zadržala. Obranský, ako by si na niečo spomenul, vrátil sa ešte raz: „Nie tak, Náchodský, silou sa teraz nedá nič robiť; vy ostaňte pri svojich, my mladí, nepoženení ľudia sme nato tu, aby sme zahatili besnotu aziatských barbarov. Keď budú mať jedného, dvoch, budú divé svine pásť na nich, a zabudnú na druhých, až príde i na škrtiteľov rad.“ A nečakajúc na odpoveď, skočil von. Tma sa zavrela za ním. Náchodská padla na kolená a modlila sa.
   </p>
   <p>
   </p>
   <p>
    *
   </p>
   <p>
   </p>
   <p>
    Ľudmila Javorská sedí s rozpustenými vlasmi pri okne. Noc čierna leží nad mestom. Lampáše ako svetlonosi čmíria sa po uliciach. Štrngot zbrane sa ozýva. Dvere na dome Javorského sú pootvárané. O chvíľu po odchode Karlovom prišli gardisti s kosami, s Lepkótzym na čele, a odviedli Javorského. Ľudmila díva sa zúfalo do nočnej tmy. Srdce má stisnuté, dýchať jej nedá, hlava jej horí, lapá rukami po dačom, chce si oddýchnuť, nemôže. Odvráti sa od okna, vstane a rozvlasená behá po chyžiach a ambite. Oči jej padnú na obraz Hrabinov, strhne ho, pritisne k prsiam — zdá sa jej, že jej odľahla ťarcha. Ide zas k oknu. Za ňadrá si položí obraz milý, jediného tešiteľa v hrúzach. Vtom sa obzre na šuchot z predizby, vo dverách stojí mladý gardista a s podivením sa obzerá po známych, ale prevrátených chyžiach. Ľudmila skríkne: „Božena!“ a letí do náruče mladého gardistu. „Kde je otec, kde je Karol?“ spytuje sa jej.
   </p>
   <p>
    „Dúfaj v božiu pomoc. Naši robia z celej sily. O krátky čas príde pomoc. Čo vieš o Karlovi?“
   </p>
   <p>
    „Pred chvíľou bol tu, opytoval sa na teba, zase sa stratil, na teba pamätal pozdravením. Nepovedal, čo mieni, hovoril len o boji a šibenici. O, beda, beda.“
   </p>
   <p>
    „Áno, beda,“ opakovala smutne Božena. „Iste vykoná svoj úmysel. Iste sa dobrovoľne vydal Maďarom… Beda mi, beda vinovatej.“ A tu si zastrela oči a plakala úzkostne.
   </p>
   <p>
    „Pre večného Pána Boha, hovor, čo si vykonala?“ pýtala sa Ľudmila poľakano.
   </p>
   <p>
    Božena ledva dýchala. Po krátkej prestávke rozprávala „Keď som odišla do hôr, našla som Karla smutného. Akýsi neznámy Čech, menom Dub, prišiel práve z Viedne a doniesol zlé zprávy o nebezpečenstve, v ktorom sa nachodili náčelníci nešťastného slovenského povstania dňa šiesteho a siedmeho októbra. O Hrabinovi…“ tu sa zarekla, zrejmé rozpaky prezrádzajúc a hľadajúc slová.
   </p>
   <p>
    „Hovor pravdu, som pripravená, padol?“ dorážala Ľudmila trasúcim sa hlasom na Boženu.
   </p>
   <p>
    Božena naprávala svoju chybu: „Chcela som ti ušetriť žiaľ a dačo iné povedať, ale máš vedieť všetko. Vladimíra po odchode našich dorúbali na Morave. Ale je už zdravý. A jeho rany dopomohly vraj veľa k oslobodeniu sa našich národovcov. Teraz sú už všetci v Prahe a majú s českými junákmi onedlho počať nanovo boj. Aj cisárske vojsko sa vraj hotuje so všetkých strán proti vrahom našim. Ale Karol — brat náš drahý. Ach, ja neopatrná. Ako bol taký rozžialený nad Dubovou zprávou, rozprávala som mu o pľuhákovi Holovínovi, ako navádzal Skuloňa a Zverinu na zradu. To ho ešte väčšmi rozžialilo. „Niet už lepšej cesty, ako vrhnúť sa do pažeráka Maďarom a dať sa umučiť na večnú pamiatku národu a ku príkladu pokoleniu budúcemu,“ hovoril hrozným híasom. Od tých čias býval zadumaný, vychádzal sám a sám do hôr, dvoma dvojkami a dvoma pištoľami ozbrojený, Smiaval sa a divoko spieval pri návrate k nám. Bývala som s Rôzdrobom a Kalným na kopaniciach. Tí robili svoje, ale ľud už ustával. Množstvo zlapaných, povešaných, vypálených a vyrabovaných odstrašovalo ostatných, takže sa naša hôrna spoločnosť pomaly rozchádzala. Dnes na poludnie som sa rozišla v hlohoveckých horách s Karlom; nechal ma u Rôzdrobu a kázal mi ísť večerom domov. I tieto šaty mi zaobstaral. Ach, istotne vykonal svoj úmysel, ak počul, že otca lapili.“ Tu sa obe sestry rozplakaly a padly si okolo hrdla. Tak fikaly, jedna druhú slzami máčajúc. Odrazu bolo počuť známy krok na schodoch, obe sestry zvolaly naraz: „Otec drahý, otec!“ a bežaly mu v ústrety do dverí, kde sa všetci traja nemo objali.
   </p>
   <p>
    Po chvíli vyrozprávala Božena, čo sa dialo tam, kde ona bola, a Javorský, čo sa s ním robilo, ako ho v ťažkých železách predviedli pred Repku, Lepkótzyho a Taufmajera, ako mu hrozili šibenicou, ak nevyzradí Hrabinu, Obranského a Karla, a keď nechcel nič vyznať, ako ho zpäť do sklepa hodili. „Odtiaľ ma vyvliekli síce o pol hodiny, ale mi ukázali cez mreže — Karla môjho!“ povedal napokon a sklonil sa na pohovku, slzy sa mu lialy po lícach. Ľudmila opatrovala otca svojho. Božena, skočila do druhej chyže, preobliekla sa do svojich šiat a vstúpila s odhodlanou tvárou do izby k Ľudmile. Popýtala ju o Hrabinovu podobizňu a prudko odbehla.
   </p>
   <p>
    Ľudmila naľakano zvolala: „Božena, čo zamýšľaš,“ a chcela sa pustiť za ňou. „Beda, beda mi,“ vzdychol Javorský a jeho hlas prerazil Ľudmilu. Lak a hrúza vošly jej do nôh, chcela sa vrátiť k otcovi, ale nemohla; sobrala celú silu, vtom sa jej kolená podlomily a padla v mdlobách na zem.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2571006">
       </a>
       XIV.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Všetky sväzky starého veku roztrhaly najnovšie udalosti. Čo staré časy vystavily, to jar roku 1848 zrútila; a čo sa do jesene zo zámkov mysle ľudskej vo vlasti nakopilo, to zrútil deň dvaciateho ôsmeho septembra, tento deň vraždy nad Lambergom v Pešti spáchanej. Nebolo už ohniva, ktoré by bolo mohlo spojiť národy proti sebe postavené. Tento deň je čierno zapísaný v histórii Uhorska. A v deníkoch veľa mladých ľudí pridaná je k nemu žalostná rozpomienka na nešťastne skončené národné pozdvihnutie slovenské. V krajine zavládla šibenica. Víťazstvo nad neozbrojeným kráľovským komisárom grófom Lambergom svätilo sa po krčmách. A toto hrozné slávenie mordu a vraždy priviedlo za sebou deň šiesteho októbra, ktorého dňa tak hrozne zamordovali ministra Latoura vo Viedni, teda zase len deň mordu a vraždy. A tieto dva hanebné skutky stránky vládobažnej dodaly smelosti tým malým ľuďom po krajine uhorskej, ktorí sa cítili byť naraz veľkými preto, že mali v rukách životy svojich blížnych. Nepomysleli na silnú ruku spravedlivosti a videli len svoju silu. Medzi týmito panovala jediná besná žiadosť — vidieť krv ľudskú, ako ju videli ich vodcovia v Pešti a vo Viedni. Červená farba, farba krvi ľudskej, bola okrasa súdov krajinských. Pomenšie mesta a mestečká slovenské boly dokonalou kópiou miest sídelných. Stránka Košútova vystrájala i tu svoje nezbednosti. Apatéka, sklep kupecký, vráta na hostinci, alebo — ak bol kde kaštieľ panský — panský kaštieľ, kde tohoto ani tamtých nebolo, teda fara alebo škola, boly úle, pred ktorými ako včely, keď sa majú rojiť, vysedávali hrdinovia týchto dní. V každom takomto meste alebo mestečku bolo pár žien, dakoľko donášačov chýrov, vyzvedačov, ktorí všetko vysliedili a do týchto ulov za tepla donášali. Tak sa na príklad každý výrok u súdu náhleho, ba každé slovo tam povedané, ako po telegrafe roznieslo z mesta do mesta po celom okolí. Súdna stolica sa po poludní obyčajne rozchádzala po okolitých kaštieľoch, kde sa noci trávily pri víne a tancoch, hádkach a politizovaní.
   </p>
   <p>
    Po hroznom dni a noci, keď zlapaných povstalcov slovenských, najmä Obranského, Karla Javorského, Struhára a Kalného, do žalárov pohádzali, zabávaly sa v Dolnopolí všetky tie úle sršňov a ovadov rečami a vysmievaním osôb Obranského a Javorského. Hľa, pred hostincom dolnopoľským bručí a mumle svoju nôtu roj vysadnutý.
   </p>
   <p>
    „Ako čo by som mu diktoval, tak mi odpovedal Obranský,“ hovoril so smiechom chlapík s červenou bradou a podlhovastým, na konci zaokrúhleným nosom.
   </p>
   <p>
    „Hahaha, že sa vraj on právu svojho národa posvätil, odpovedalo mi to chlapa Javorských,“ hovoril mladý, plešivý, tučný mužík.
   </p>
   <p>
    „A priznali sa, že boli s tým zbojníkom?“ opytoval sa tretí, vysokej postavy, tvári asi takej, ako keď je mesiac v splne. Holotu hlavy kryla mu parochňa farby tabakovej.
   </p>
   <p>
    Starý Smejkovič žmurkal očima a bystro pozoroval, čo ktorý hovorí a ako sa pritom tvári, a všetko sa usiloval zopakovať si, takže v ňom boli všetci prítomní naozaj ako v druhom odtlačku odmaľovaní.
   </p>
   <p>
    „No et quo modo,“ ozval sa zas červený, perse, že sa priznali. „Obranský si kázal dať do protokolu… kdeže to mám?“ hľadal dačo vo vačku.
   </p>
   <p>
    „0né…“ vmiešal sa do reči nízky s počernou dlhou bradou a veľmi hlúpym pohľadom, „oné… to tú ceduľku oného hľadáš? Oného, tu je, ja, oného, prepísal som si ju, oné, toto…“ a vyťahoval z vačku kus papieru.
   </p>
   <p>
    „Bene.“ Červený nechal hľadania a čítal s papiera: „Sláva rodu kráľovskému a pomsta Košútovi. I pod šibenicou napľujem na vás a požehnám národ svoj, ktorý ste vy, odpadlíci, zradili.“
   </p>
   <p>
    „Dosť,“ vykríkol plný mesiac s parochňou, a vysoká jeho postava ešte viac sa natiahla; „nemohli mu dať, domine spectabilis, po hube, až by oplana krv bola zaliala! Toto je horrendum, za to zaslúži šibenicu, nichtswürdiger, gottvergessener, verfluchter Schurke, Räuber, Kommunist!“ Ústa sa mu penily pri týchto výkrikoch.
   </p>
   <p>
    „Hahaha,“ rozosmial sa ten vysokej postavy. Líca mal vpadlé, oči malé, pod víčkami gajdy napuchlé, zuby vypadané, nohy ako píšťale z dedinského organa. „Hahaha, amíče, nech ša nehnevajú, šečko príde na koniec, aj panšlávižmuš, aj komunižmuš,“ šepletil bezzubec.
   </p>
   <p>
    Smejkovič sa ku každému naklonil, každému prisviedčal.
   </p>
   <p>
    „Javorského by som ja rogo bol chcel salvovať; z toho by bol honvéd,“ hovoril bucľatý, nízky chlapík; „vkladal som mu do úst, aby ako nedospelý svalil vinu na Hrabinu, alebo na toho lotra, alebo na hocikoho druhého, ale nie, nech si pomyslia, povie mi, že vraj on sám vzbúril ľud na Hlohovci, aby rozohnal odpor bezpečnosti, že ho otec ani pustiť nechcel, že sa ledva z domu vykradol, že chcel dať príklad, ako treba vyhnať z krajiny takých, ako sme vraj my všetci i s Košútom.“
   </p>
   <p>
    „Pereat aj ten,“ odsekla zas parochňa; „ale ten huncút, čo sa opovážil o odpadlíkoch hovoriť, ten trojakú smrť zaslúži.“ A zase po nemecky dodával: „Gottvergessener, Nichtswürdiger, Verfluchter,“ a tak ďalej.
   </p>
   <p>
    „Oného ale, oného, asesori, čo povedia, oné! Ak ti nebudú! oného vokšolni, na oné, na smrť, aby ich obesili. Oného, Hétváry, ten sa mi, oného, neľúbi.“
   </p>
   <p>
    „No, o to sa postarám,“ chriptal červený, rozhadzujúci rukami; „a čo by sa hneď i sám Répáši, ba toť hľa, čo by sa sám föišpán náš zaujal tých panslávov. Za to im ručím.“
   </p>
   <p>
    Hostinský v čapičke červeno-bielo-zeleno vyšívanej vystúpil z dvier.
   </p>
   <p>
    „Puntsolunk?“ spytoval sa bucľatý.
   </p>
   <p>
    „Oného, makaocimra fertig, oného?“
   </p>
   <p>
    „Lenerl, Liserl, Kunigund sind schon da?“ dozvedal sa dlhán s nohami ako píšťalky.
   </p>
   <p>
    „Bol tu Icík s Ondrášom?“ opytoval sa červený. „Zas tých peňazí nieto,“ zamumlal si sám pre seba.
   </p>
   <p>
    „Verfluchter Spitzbub, ešte i pred súdom nadáva do odpadlíkov,“ krútiac hlavou, dudre si popod nos parochňa ako veľká ugorka.
   </p>
   <p>
    „Tessék, uraim,“ zve ich hostinský a prisviedča každému na jeho otázky. A roj vysadnutý vtiahol sa do hostinca.
   </p>
   <p>
   </p>
   <p>
    *
   </p>
   <p>
   </p>
   <p>
    Bolo po plese u Hétvárych. Celá noc uplynula v hýrení a v najväčšej veselosti. Po chyžiach a palotách pustota raňajšia panuje. Hostia sa porozchodili do Dolnopolia a do susedných dedín a mestečiek. Hedviga odpočíva vo svojej chyžke po hlučnej zábave. Stolík pred ňou, ako v onen deň, keď vyznala Vladimírovi svoju lásku. Na stolíku nieto však tých vecí, čo tu vtedy boly; a v srdci inšie city, v hlave myšlienky zmätené. Časy, v ktorých sa náš dej odohráva, zmýlily a pretvorily nejedného muža, čo by neboly preinačily slabé dievča? V tvári Hedviginej nekvitnú viac fiale a ruže pokoja, a v očiach neihrá už slobodnokrásna ľahkomyseľnosť. V ušiach jej ešte znie hluk hudby, búra veselosti, výskot bujnej mládeže, štrngot ostrôh a šuchot hodvábneho šatstva, ale myseľ už lieta inšou stranou, stranou rozpomienok nedovolených, a pre jej srdce bolestných. Z poslednej zábavy v Dolnopolí odniesla si ranu, ktorá, hoc už neraz zacelela, vždy oznove sa otvára.
   </p>
   <p>
    Obraz Hrabinov nemohol jej z duše vymiznúť. A všetky ostatné postavy vôkol neho objavily sa v jej rozpomienkach viacej alebo menej výrazne, ale vždy v milom obraze.
   </p>
   <p>
    Teraz ju nachodíme v najpríhodnejšom položení k poznaniu jej duše. Hluk omamujúci myseľ dievčaťa ledva čo utíchol, a pokojná spomienka na zábavy iného spôsobu zaujíma jej dušu. „Sto ráz som si po takýchto búrnych nociach zaumienila oľutovať premenu svojho smýšľania,“ rozmýšľala Hedviga, „a sto ráz ma znovu schytil ten víchor so sebou. Ale teraz… teraz nech je toto posledná bláznivá noc v mojom živote. Čím viac sa dívam na spustlosť vôkol, tým viac sa mi maľuje pekný, ale nešťastný život slovenský.“ Položila si ruku na srdce a duša je zaletela do minulosti. „Nešťastný?“ spytovala sa sama seba.
   </p>
   <p>
    „A čo je šťastie? Tu tento hluk ustavičný? Toto hltanie majetkov a pokoja? Áno, bola som šťastná, keď som hltala pohľady, slová, posunky Hrabinove, keď som sa bála Répášiho i Košúta, keď som sa modlila za oduševnelú chasu slovenskú. Odkedy verbujem Košútovi, odkedy povzbudzujem honvédov, odkedy mám vence slávy vlasteneckej, ale rozmarínu sa ľakám a Slovákov preklínam, odtedy som nešťastná. Za čo by som nedala, keby ma tak Juriš vyšpehoval, ako slúžim nešťastným Slovákom v najväčších nebezpečenstvách a donášam zprávy o neprávostiach a pokrm i nápoj k posilneniu. Táto Božena! Ó, kde ste moje dni prvej lásky! S vami mi mala vzísť denica blahoslavenstva. Uletely ste mi ako krásne, ale divé holubičky. Vladimír, Vladimír, kajám sa ti. Vy ste šťastní, my na sopke pekelných ohňov, ktoré nás zožierajú.“
   </p>
   <p>
    Tu vstala s pohovky a skočila ku kasni; otvorila priečinky a vyhadzovala na zem všelijaké šperky, stužky, venčeky, kytky, prstene. „Nechcem vás, nechcem, hnusné dary šibeničiarov, čačky svodné prekliatych spustlíkov,“ volala rozčúlene a šliapala po stužkách drahých a ostatných daroch, ktoré doteraz tak pilno schovávala. Kadere rozpustené siahaly jej až na prsia, tvár jej nespaním, zábavou a vnútorným rozčúlením spriezračnela a dodávala jej podobu akoby nadzemskej bytosti.
   </p>
   <p>
    V takomto stave zastihol ju nečakaný hosť. Z pošliapaných rozvalín šťastia krátkeho pozdvihla oko svoje k dverom, kde sa ozvalo slabé zaklepanie. Dvere sa otvorily a ozrutný chlap v kepeni zavinutý vstúpil ľahkým krokom do izby.
   </p>
   <p>
    „Slečna,“ prehovoril pološeptom, „vydávam sa v nebezpečenstvo, keď prichodím k vám, ale viem, čo je láska, a stal som sa poslom srdca milujúceho. Tu, podívajte sa…“ a vytiahol zpod kepeňa podobizňu Hrabinovu, „tu, menom tohoto idem k vám.“
   </p>
   <p>
    Hedvigu prešla zima, triasla sa ako osika. Netrvalo to však dlho; krv ustydnutá rozovrela sa klokočom a hnala sa do hlavy. Vytrhla Rôzdrobovi obraz z ruky a priložila ho túžobne k perám karmínovým.
   </p>
   <p>
    „Dobre je,“ myslel si junácky Rôzdroba, ale prv ako sa Hedviga nazdala, ľahkým spôsobom vyňal jej zas podobizňu z ruky. „Chce dostať nazad tento dar,“ povedal jej ticho; „mne mal slúžiť obrázok iba za sprievodcu, aby ste, veľkomožná slečna, uverili mojim slovám. Na lásku svoju zaklína a prosí vás Hrabina, aby ste svojím mocným vplyvom vyslobodili mladého Javorského, Struhára a Kalného, priateľov našich.“
   </p>
   <p>
    „A Obranského nie?“ spýtala sa Hedviga, hľadiac strmo do očí Rôzdrobovi; vôkol úst sa jej hrdý úsmev tvoriť počínal. „Vy, pravda, neviete… bo ešte vás hádam nestihla Božena v horách vyhľadať, aby vám oznámila, že i tento je už náš.“
   </p>
   <p>
    Rôzdroba stŕpol na duši i na tele.
   </p>
   <p>
    „A sotva vám tá pekná dievčina doniesla povesť, že vo Fraštáku i v Senici vašich priateľov už povešali, Hontáka na Trenčín odviedli, a vodcov vašich naháňajú po celom svete.“ Hedviga stála ako rozumu pozbavená. Kadere si odhodila za uši, prsia sa jej vlnily, dych ledva lapala. Na Rôzdrobu išiel strach.
   </p>
   <p>
    Tak stáli oba za chvíľu. Hedviga pomaly obledla a vrátila sa k prirodzenej povahe svojej. Lebo to vzplanutie hrozné bolo u nej iba pózou vypožičanou od revolúcie, ktorá za dlhší čas u Hétvárych svojich junákov akoby na kŕmení mala. Kým celkom obledla jej pekná tvár, skrotla i ona sama. Pristúpila k Rôzdrobovi a položiac si prst na ústa svoje, túžobným okom podívala sa mužovi do tváre a začala hlasom významným hovoriť:
   </p>
   <p>
    „Hľa, ako zatriasla vami slabá dievka. A preca mnou najväčšia hrúza lomcuje. Ja najnešťastnejšia nešťastnica vohnala som strach do týchto silných kostí. Takíto sú vaši nepriatelia. Oni hrúzu sypú na vás všetkých — a keď je niektorý z nich vo svojich štyroch stenách, cíti aký je biednik a závidí vám. Čo som vám povedala o vašich ľuďoch, spoľahnite sa na moje slová, to všetko je pravda. Ale kto im pomôže? Znám veľa, ale nezmôžem nič. Iba seba chcem trestať. Tu, hľaďte na tieto pľuhavosti, hahaha, tieto hnusoby som dlho—dlho opatrovala ako okrasy víťazné. Zlorečila som vám, ale… beda, prebeda!“ Tu skryla tvár do dlaní a rozplakala sa. Podišla k oknu, objala krík rozmajrínový, čo stál v kvetníku na okenici, a dlho nad ním štkala. Rôzdrobovi počalo byť divno okolo srdca, hoc ničomu nerozumel.
   </p>
   <p>
    Hedviga podvihla tvár a temným hlasom trasľavo hovorila: „Chceli ste ma oklamať, ale nezazlievam vám to; viem, že ma Hrabina nemiluje, ale keď ho uvidíte povedzte mu, že sa trescem a že mu posielam tento rozmajrín, ktorý u mňa nechce viacej kvitnúť. Nechcem vidieť vo dve strany ako umieram. Božene povedzte, že jej závidím… všetko jej závidím, i tú bolesť, čo znáša, i tú, čo akiste ešte bude musieť zniesť. Dnes rozsúdia frajeri moji osud vašich hrdinov…“
   </p>
   <p>
    Pod Rôzdrobom sa triasly silné nohy. Svalistým chrbtom tiekol pot prúdami. Lebo nikdy jeho dobrým srdcom takéto city, jeho junáckym duchom takéto hrúzy neprúdily. Chcel prosiť o dačo, ale jazyk mu ako v hrozných snoch vypovedal poslušnosť. Hedviga mu oddala rozmajrín, ktorý on mimovoľne vzal; kropaje sĺz kajúcej hriešnice ako perly blyšťaly sa na lístkoch voňavej kroviny. Na tvári Hedviginej počaly sa zjavovať tie podivné kŕče útlych čuvov, ktoré i u najsilnejšieho chlapa tklivosť, mdlobu žiaľu a banovania prezradia, dajúc tvári obraz poľutovaniahodnej biedy a neresti. Hedviga to cítila, preto odvrátila sa od Rôzdrobu, kývla mu rukou, aby odišiel, a stratila sa ako tôňa vo dverách na opačnej strane, čo viedly do otcovej chyže.
   </p>
   <p>
    „Aby to hrom rozdrobil všetko, jakživ som to nevídal ani o dačom podobnom neslýchal,“ dudral si Rôzdroba. Zavinul sa do kepeňa, a s rozmajrínom pod pazuchou prešiel pustým dvorom kaštieľskym i bránou otvorenou a zmizol nášmu zraku.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2571554">
       </a>
       XV.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Slovenský ľud je ľud horský. Ale býva oddávna v mestách a dedinách uprostred hôr a vrchov svojich a navykol už na pohodlnejší život. Zunovalo sa mu teda dobrodružné nocľahovanie po horách, do ktorých ho časy revolučné zahnaly. Pod slobodou si on myslel na poľahčenie ťárch panských, na dobré cesty a spravedlivejšie súdy, naraz sa však videl v horách ako zver. Toto myseľ pospolitú srazilo, a ona zahorela nepremožiteľnou túžbou po dvoroch a nivách, roliach a humnách svojich, po milých domácich a po večeroch pokojných uprostred nich. Ľud sa pomaly uťahoval z hôr do dedín; jedni sa ponáhľali hľadať prístrešia do domov svojich, iní do susednej Moravy.
   </p>
   <p>
    Rôzdroba vyhýbal zlosti buričov rozumne a opatrne na Hlohovci a v horách domácich. Božena ho onej hroznej noci vyhľadala; mienila ľsťou s Hrabinovou podobizňou nakloniť Hedvigu k pomoci bratovi Karlovi. Rôzdroba sa jej skutočne obetave dal za prostredníka. Medzitým bol však Répáši Hedvige všetko vyzradil, čo od Juriša vyzvedel. Ostatné si Hedviga sama ľahko domyslela.
   </p>
   <p>
    Honták, nedôverujúc Dolnopoľcom, rozišiel sa s Rôzdrobom a túlal sa sám po horách, kým ho skutočne, ako Hedviga povedala Rôzdrobovi, kdesi v Trenčianskej nelapili.
   </p>
   <p>
    A na dolnopoľských pažitiach nestoja už šibenice otcami vlasti postavené prázdne. Dve obete sú tam vystavené vetrom a krkavcom. Krvižízniví sudcovia nedovolili zahrabať umučených „zradcov vlasti“, aby sa vraj ľud bál podobne zhrešiť. Ale nebáli sa všetci, každého rána čerstvý lipový veniec, nezábudkami prepletený, tienil a slávil peknú tvár bledého Obranského a jasné, posmuhlé čelo Javorského.
   </p>
   <p>
    Povesti sa roznášaly, že chýbal jeden hlas k odsúdeniu týchto dvoch žiakov slovenských. Ale hrúza priveliká panovala, než aby pravda mohla vyjsť na svetlo denné. Povesti tieto boly tým pravdepodobnejšie, že od popravy našich hrdinov Hétváry viacej nezasedal pri súde, ani inak neobcoval s pánmi života a smrti. Jeho kaštieľ bol zatvorený a neotvoril sa viac spustlíkom. Hétváry nebol dorástol k pochopeniu času vtedajšieho; dobrotou srdca nemohol nájsť cestu k fanatizmu. A patriotizmom starodávnym zablúdil v zmätkoch časov od cieľa pravého.
   </p>
   <p>
    Ale netrvala dlho ani sláva vladárov dolnopoľských. Cisárske vojsko hrnulo sa so všetkých strán do krajiny. O sbore dobrovoľníckom, čo bojoval s pomocným oddielom cisárskeho podplukovníka Frischeisna, prvá povesť doletela do Dolnopolia, keď Budatín a Žilinu útokom vzali. Tam bojoval ako dôstojník i Hrabina, a tiahol so sborom týmto až po Rozhanovce a Košice. Vo viacerých bitkách sa vyznačil zmužilosťou. Pred skončením výpravy stihlo však dolné krídlo cisárskej armády nešťastie, a keďže horné krídlo nemohol sbor slovenský sám udržať, musel sa pred prevahou nepriateľskou po druhý raz utiahnuť za hranice Uhorska.
   </p>
   <p>
    Hrabina sa vrátil do Dolnopolia. Tu sa veľa premenilo. Ale premena nezastihla jednu osobu, a to pôsobilo osudne na myseľ Hrabinovu. V dome nenašiel, koho nájsť túžil, a v meste našiel, koho nájsť sa nenazdával: otec jeho nad hrúzami udalostí zomrel, a Taufmajer, jediný z vrahov náčelných, nielen že mesto neopustil, ale ešte sa i pánom stal. Pred jeho domom stávaly hŕby ľudu, od neho vychodily rozkazy pre okolie, slovom on bol za chrbtom cisárskej armády komisárom bezpečnosti. Hrabina sa ešte dobre neusadil, ešte sa nad smrťou otca milovaného neuspokojil, už tu bol posol od úradu bezpečnosti s odkazom, aby sa dostavil k pánu Taufmajerovi. Viďme teda týchto dvoch našich známych v chyži Taufmajerovej.
   </p>
   <p>
    „Počúvam, že ste sa vrátili neviem odkiaľ,“ začal Taufmajer, vystierajúc tenké nohy po diváni a žmurkajúc malými očami. „Myslím, že viete, kto som a kde bývam. Dva dni prešly a dosiaľ ste sa neohlásili. Myslím teda, že bolo mojou povinnosťou oboslať vás, pán Hrabina.“
   </p>
   <p>
    „Áno, pán komisár,“ odpovedal Hrabina mierne, ale so zrejmou trpkosťou v hlase, „vrátil som sa a veľmi sa čudujem, že vás nachodím v Dolnopolí, kde ste tak…“
   </p>
   <p>
    „Vykážte sa, kde ste sa túlali od tých čias…“
   </p>
   <p>
    „Od tých čias ako som počal bojovať proti vám a vášmu priateľovi Répášimu,“ skočil mu do reči Hrabina, nijako sa nesnažiac zakryť hnev, čo sa v ňom vzbúril.
   </p>
   <p>
    „Nemáte práva súdiť moje kroky,“ chladne odsekol Taufmajer; „teraz neni čas komunizmu, krajina bude čo chvíla upokojená, netreba viac dobrovoľníkov. Kde ste sa túlali?“
   </p>
   <p>
    „Netúlal som sa. Ale sa hneď zatúlam tam, kde majú moc líšky, čo si vedia dve diery vyhriebsť a čo ich treba do klepca lapiť. A dobrovoľníkom pokoj, Taufmajer…“ Posledné slová tak vyslovil a tak pozrel na Taufmajera, že sa veľmi ľahko dalo súdiť na dačo horšieho. Taufmajer priam presedlal koňa.
   </p>
   <p>
    Vstal s divána a začal líškavo: „No veď ja to nemyslím tak zle, ktože by vaše zásluhy neuznával. Škoda, že medzi nami také nedorozumenie vzniklo; keby sme boli spolu držali, mohlo sa všetko inak skončiť. Také talenty, ako vy, čo tie mohly dobrého pre vlasť vykonať. A veru…“ tu sa, priblížil až k samému Hrabinovi a chmatkal mu gombíky na kabáte, „pomyslite si, čo máte za odmenu? Medzitým — dobré talenty nie sú stratené, a kto vie, ako ešte boj skončí. Počúvam, že Görgey Budín vzdal… ja by som si bol prial takto sa s vami poshovárať predtým, ale vy ste chybili; dorozumenie by nebolo bývalo ťažké, keby ste boli bývali miernejší. Nemuselo k tomu dôjsť. Nuž ale nič to. Vojna sa iba teraz počala, und glauben Sie mir, es ist alles problematisch, wir können noch Freunde werden.“
   </p>
   <p>
    Kým Taufmajer takto táral, Hrabina ho nespúšťal s očí. Ale oheň mu nedal pokoja, aby ho nechal vyhovoriť sa; krv mu vstúpila do tvári, jazyk sa mu rozviazal a pretrhol žmurkajúceho Taufmajera: „Pán komisár, vy môžete takto hovoriť? Vy, čo stojíte v službe cisára? Nie dosť, že ste verbovali Košútovi, nie dosť, že lipne na vašej čiernej duši krv spravedlivého Obranského a Javorského, ešte i zradu kujete? Vy lotor, musí vás zasiahnuť pomsta božia i ľudská.“ Podíval sa naň potupným pohľadom, zahrozil mu zaťatou päsťou a odišiel. Taufmajer zbledol, hneď sa však vzpamätal a prechodiac sa po chyži, hútal o nových zradách.
   </p>
   <p>
    Hrabina odišiel rozbúrený. Túžil ponavštevovať známych, aby sa uspokojil. Do Javorských si netrúfal vojsť; jeho srdce potrebovalo oddychu, kým sa mohlo osmeliť k výjavu, ktorý ho očakával v dome otca milovaného priateľa v obeť padlého a devy zbožňovanej. Zašiel teda do Náchodských, kde našiel shromaždených viacerých mešťanov.
   </p>
   <p>
    Náchodský vyskočil od radosti, keď začul jeho hlas v predsieni, kde ho Náchodská privítala natešeným výskotom. „K námže, pán Hrabina, k nám sa majte, čo vás tu po mojej starej,“ volal mu Náchodský v ústrety. Hrabina vstúpil do chyže. Bol tu Zverina, Skuloň, starý Bobrovec, Fafríni, Žiarsky, Ohava, Papulič, Palec a Svrček.
   </p>
   <p>
    „Dobre, že vás takto pohromade nachodím,“ preriekol Hrabina, obzerajúc si spoločnosť a zdraviac sa so všetkými. „Hľadal som vás dajedných, aby som sa reku dozvedel ako ste si to tu sporiadali veci, najmä aby som sa dozvedel, ako sa to stalo, že vám Taufmajer na krku ostal.“
   </p>
   <p>
    „Hľa, nebolo vás tu,“ odpovedal starý Bobrovec.
   </p>
   <p>
    „Ej, pán Hrabina, ale sme dačo vystali,“ drkotal Fafríni.
   </p>
   <p>
    „A vám akože sa vodilo?“ pýtal sa Žiarsky.
   </p>
   <p>
    „Ja som bol za tri týždne ukrytý,“ volal Papulič.
   </p>
   <p>
    „Pán Hrabina, vítajte, viete, že sme boli dobrí priatelia, a čo sa stalo v tej rebélii, musíme si zabudnúť,“ hovoril Palec.
   </p>
   <p>
    „Ja som bol prvý na ulici, keď cisárske vojsko išlo. Ale že utekali tí pľuháci,“ chválil sa Ohava.
   </p>
   <p>
    „No len už neohlušte nášho junáka,“ okríkal všetkých Náchodský, a obrátiac sa k Hrabinovi, vítal ho krátkymi, ale srdečnými slovami, a dodal: „Chceli sme sa k vám brať, aby sme sa poradili, čo si máme počať; veď je to hrúza čo Taufmajer stvára. Tu priatelia naši,“ pritom ukázal] na prítomných, „vedia veľa o kujonstvách Taufmajerových.“ Dajedni prikývli, ostatní nahlas prisvedčovali. Vravu pretrhol Hrabina: „Nuž ale kdeže ste boli, páni, keď cisárske vojsko zaujalo Dolnopolie?“ dohováral im. „Či ste nevedeli už aspoň vtedy byť smelými a generálovi sa požalovať?“ Nikto sa neopovážil odpovedať. Hrabina sa usmial a pokračoval: „Istotne ste, páni mešťania, čakali, že príde Pán Boh sám, ktorý všetko popredku vie, a vás z ruky Taufmajerovej vytrhne.“
   </p>
   <p>
    „Ba veru, ani to by nebolo dobre bývalo pre daktorých,“ ozval sa Náchodský, „lebo ako generál nevedel, kto bol kujon, kto nie, tak by zas Pán Boh bol všetko vedel, a tu by tiež neboli mali všetci smelosť postaviť sa pred neho. Či som sa vás dosť nenasvolával k sebe? Či som neradil, aby sme sa hneď dostavili ku generálovi a vylíčili mu stav nášho Dolnopolia? Hja, ale všetci ste sa ešte báli Košúta. Vás a Hontáka nebolo tu, pán Hrabina. Nuž tak sa stalo, že Taufmajer, Mlsák, Köntöš, Bečáky, Alvároši, Frčkay a Brečkay vyšli v ústrety vojsku — pokým tu ležalo, nevychádzali od generála. Oni teda boli verní a my sme zostali zabudnutí a po odchode generála v rukách toho darebáka.“
   </p>
   <p>
    „Hľa, páni moji,“ odpovedal Hrabina, „toto je ovocie ostýchavosti a chabej bojazlivosti; a preto snadno si môžete vysvetliť, aké ťažké dielo má naša vláda s takými ľuďmi, ako sme my, Slováci. Radi by sme, aby nám pomohla, a nestaráme sa, aby nás poznala. Žiadať, škemrať, nároky si robiť, to vie každý, ale mať zmužilosť činným, zjavným životom život svoj objaviť, na to nikto nechce byť prvým.“ Takto karhal Hrabina prítomných, a nevdojak mu padlo oko na smutne stojacieho Skuloňa. „A vy pán Skuloň, čo taký smutný stojíte?“ spytoval sa ho dôverne ako starého známeho.
   </p>
   <p>
    Skuloň chytro a kajúcne odpovedal: „Že ešte horšie nehrešíte nás. Lebo veru horšie ešte veci počali vznikať medzi nami, zaslúžili by sme si ostrejšiu kázeň.“
   </p>
   <p>
    „Páni moji,“ hovoril zas Hrabina, „čo po kázňach, Slováci radi počúvajú, a to je chyba; kto nerád počúva, ten robí ináč; ale Slováci otvárajú huby a uši, keď im kto pravdu hovorí, ale robia len zavše podľa starého zlozvyku. Nedajte sa, páni moji hrešiť, ale robte už raz dačo, aby svet videl, že chcete byť národom. Ja chcem zabudnúť na minulosť, len už teraz shluknime sa do kopy a nástojme, aby vláda poznala národ náš i tie zmije falošné, ktoré vždy ešte i vaše šťastie podžierajú i kroky vlády hamujú.“
   </p>
   <p>
    A tu si Hrabina poznačil všetko, čo sa robilo počas jeho neprítomnosti, ako i to, ktorí a kde z Hlohovčanov a Dolnopoľcov sú pozatváraní. Starý Bobrovec sa dopytoval o svojom synovi, Náchodský upozorňoval na Obranského staršieho, Hontáka, Struhára a iných uväznených. Hrabina odpovedal každému čo vedel, a povzbudiac priateľov k dôvere v seba, zanechal ich a odišiel domov.
   </p>
   <p>
    Mešťania ešte dlho rozmýšľali o tom, čo im Hrabina dôverne nahovoril.
   </p>
   <p>
   </p>
   <p>
    *
   </p>
   <p>
   </p>
   <p>
    Uvedúc svoje papiere do poriadku a vystrojac prípisy a listy mnohé na mužov, čo toho času mali väčší dáky vplyv, oddal sa jedného pokojného dňa — bola to práve nedeľa, prvý sviatok boží po jeho návrate — myšlienkam svojim súkromným a srdce jeho blažené naplňujúcim. Zdalo sa mu, že na svoju drahú Ľudmilu nepomyslí, kým nebude všetko skončené, ale teraz po prácach a rozmýšľaní mnohom o stave národa svojho — čo bolo zamestnanie tak málo povzbudzujúce — cítil sa byť veľmi zoslabený. Akási ľútosť a mdloba sa zmocnila srdca jeho, zdalo sa mu, že je opustený, bez súcitu, bez priateľa. Stará tetka, prijdúc z kostola, prestierala na stôl a kuchárka niesla polievku; Vladimír presedel pri stole nejediac, ani na otázky tetkine neodpovedajúc. Vstali od stola, i nebolo ešte z Vladimíra nič. Krásne májové odpoludnie, sviatok boží, utešená príroda okolia dolnopoľského, vinice zelené, všetko to vábilo polovicu obyvateľov dolnopoľských von. Vladimír sa díval z okna — a vidiac dievčatá šumné, mladé panie s mužmi svojimi pokojne a radostne ako na púť sa ponáhľať, rozbúrilo sa v ňom srdce jeho, a o chvíľu vidno bolo i jeho na ulici.
   </p>
   <p>
    Starý Javorský sedí sám doma. Dcéry mu vyšly von do božej prírody. Jeseň, zima i jar preletely a nevidely oči jeho usychať. Teraz už zdá sa žiaľ ustupoval onomu vyššiemu, božiemu upokojeniu. Niesol osud svoj pokojne. Len vo snách bavil sa so synom svojím; trápenie dňa krotil si rozmýšľaním, ktoré ducha na vyššie úslnia mravného upokojenia vynáša. A ako to už býva, keď má k nám milý hosť prísť, práve vtedy zvrtne sa myseľ z odporných predmetov na neho. Tak sa stalo i starému Javorskému, myseľ jeho razom nechala beh svoj a zastavila sa na Hrabinovi, keď tento zaklopal na dvere.
   </p>
   <p>
    Nebudeme opisovať uvítanie ani žiaľ, s akým sa kládla s oboch strán obeť rozpomienke na Karla a Vrahobora; citlivé srdce neznieslo, tvrdé, sebecké nerozumelo by tomu. Obaja si dlho ležali v náručí; vytečený prúd sĺz zdal sa byť posledný, čo z očú Javorského vytiekol. Nastala chvíľa pokoja.
   </p>
   <p>
    Hrabina, utíšiac svoj žiaľ, preriekol po dlhých rozpomienkach žalostných: „Lež dosť už o tom, mŕtvi sa nevzkriesia viac, ale duch ich mučenícky bude kriesiť zo sna tuhého napolo stratený národ náš.“
   </p>
   <p>
    Javorský hodil pokojne rukou, tvár jeho vzala na seba akúsi jasnú bledosť a oko obrátilo sa hore. „Odpusťte,“ povedal s tvrdou istotou, „ale ja som sa i tým prestal tešiť, mám celkom dosť svojho hrozného osudu a neverím vo vďačnosť národa slovenského, bo som prestal veriť v iskru života a slávnejšiu budúcnosť Slovenstva. Keď sa teraz nepozdvihol národ náš v celosti svojej, keď mu toľké prostriedky stály k službe, keď mu ani radcov nechýbalo, keď mu i mocný hlas panovníka dobrotivého tak zjavno zabezpečoval budúcnosť, čože máme čakať od neho v budúcnosti? V časoch slobody sám liezol do pasce tým, ktorí jednou rukou mu rezali žily životné jeho národnosti a druhou odtŕhali ho vzburou a šibenicami od srdca otcovského panovníka. Na mne starom už síce nič nezáleží, a nechcem pochybnosťou silné srdce vaše zlomiť, ale umrem bez nádeje, že by kedy čo zo Slovákov byť mohlo. Oni si sami nežičia dobrobytu; rozživorení v mizerných záujmoch prízemného života, dávajú sa kedykoľvek do služby či náboženskej nesnášanlivosti, či politickej úskočnosti — ako teraz Košútovej — či osobnej márnivosti, keď len tieto akú-takú silu môžu postaviť oproti ich tuším vrodenej mdlobe. A takýchto, bez cieľa a vôle, sa ich odporník nikdy báť a priateľ ich nikdy ctiť nebude.“
   </p>
   <p>
    Čierne oko Javorského sa zakalilo, tlkot srdca mu nedal ďalej hovoriť; len žiara na tvári jeho sedela, ako posledný dych života na tvári umierajúceho. Hrabina ho nikdy nepočul takto hovoriť, a tým menej sa mohol upamätať, že by ho kedy bol videl takého. Chcel odpovedať na veci, o ktorých Javorský taký hrozný súd vyslovil, ale náhle začul hlásky v sieni, ktoré jeho myseľ razom od všetkej politiky odvrátily a horúci prúd prelialy vnútornosťami jeho. Bol to hlas Ľudmily a Boženy; vracaly sa s popoludňajšej prechádzky. Božena, dozvediac sa od domácich, čo za hosťa má otec, vletela ako anjel do chyže. Hrúzy časov a veleba nebezpečenství premenily ju k jej prospechu. Detinské ťahy vymizly z tvári a s nimi stratila sa i tá, zavše len k žartom náklonná plachosť. Čierne obrvy nad iskriacimi očami zdaly sa liať na vrchné čiastky oblých líc istý tieň žiaľu, ktorý, v polkolo dojdúc, znenáhla sa tratil v snežnej belosti dojímavo miernenej ružovou červenosťou. Takáto premenená zjavila sa vo dverách chyže otcovej.
   </p>
   <p>
    „Počúvam, že máme vzácneho hosťa,“ povedala zvučným hláskom, „ponáhľam sa teda vzdať úctu bojovníkovi národnému.“
   </p>
   <p>
    Hrabina sa uklonil a pochleboval Božene, kým odložila svoj slnečník a složila si klobúk.
   </p>
   <p>
    „Ej ej,“ odpovedala na pekné slová Vladimírove, „vy ste si ani vo vojne neodvykli pochlebovať, pán Hrabina, hoc viem, že ste na Holeškách a Prašníku, pri Budatíne a Turčeku, pri Kraľovanoch a pod Prešovom nebárs šetrili ľudí. Musíte rozprávať, ako to tam bolo.“ Zvrtla sa a bežala do druhej chyže, volajúc: „Ale, Ľudmila, kdeže si toľko?“
   </p>
   <p>
    Ľudmila sa pár ráz vrátila od dverí k zrkadlu, stále mala čosi na sebe opravovať, poťahovať, uhládzať, a nikam sa nevedela osmeliť k uvítaniu drahého hosťa. Božena jej svojou dobromyseľnou dotieravosťou pomohla. Vošly spolu do otcovej chyže, kde Vladimírovi nie menej divoko búrilo srdce.
   </p>
   <p>
    Nejdeme však opisovať rozpaky oboch duší; obaja boli šťastnejší ako šikovní; láska činí dakedy človeka nemotorným v obcovaní s milým. Preto boly Vladimírovi po vôli Boženine otázky, na ktorých sa mohla stratiť jeho rozpačitosť. „Ráčili ste, slečinka,“ počal si Vladimír pomáhať z nesnádze, „pilne čítať noviny, keď máte v takej čerstvej pamäti miesta našich víťazství; len sa mi zdá, že ste zabudli na Senicu, Poradie, Muráň, kde sa nám nebárs chýrne vodilo. A takým učňom vo vojenskom umení, ako sme my, treba aj porážky a nezdary pripomínať, nielen víťazstvá.“
   </p>
   <p>
    „Nerobte si z toho nič, kto vie, na čo bolo i to dobré,“ chytro odsekla Božena. „Nebohý Karol hovorieval na príklad o nepodarenej výprave na Senicu, Rôzdroba a Honták sú svedkovia toho, že to bola slanina na potkana; zhltol ju vraj lakotno a nabral z nej smelosti ísť i do mlyna, kde ho vraj istotne zabijú.“
   </p>
   <p>
    „Kto vie,“ odpovedal Hrabina s potuteľným smiechom, „či ho zabijú; pán Taufmajer pochybuje aspoň o víťazstve našom.“
   </p>
   <p>
    „Ten nech mlčí,“ chytro mu vpadla Božena do reči, a pošepnúc dačo otcovi, brala od neho kľúčik. Zastala ešte uprostred chyže a dopovedala, čo mala na štebotnom jazýčku: „Taufmajer má čo ďakovať len našim dobručkým mešťanom, že nepošiel za druhými.“ Nato vybehla von a Javorský išiel za ňou. O chvíľu bol olovrant na stole.
   </p>
   <p>
    Čerstvý med v pekných žltých súšoch, biely chlieb a sklenica zlatoskvúceho vína. Pri týchto daroch prírody spomínalo sa potom všeličo z časov nedávno minulých. Prestáte nebezpečenstvá majú svoju poéziu, a dvojnásobne vynikajú farby dejov, keď si ich líčia duše príbuzné, sviazané útlymi sväzkami citov ušľachtilých. Nechajme ich teda kochať sa v rozpomienkach na slávne prebrodené prívaly hrozných nebezpečenství.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2572281">
       </a>
       XVI.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mesiac november roku 1848 nepatril ku najkrajším. Plušte a studené, hmlisté dni zavisly nad krásnymi krajmi Slovenska. Preca však bolo aj dakoľko dní utešených. A takto to bolo i v dušiach ľudských: jedni sa tešili nad víťazstvom po dlhých búrach, iní vzdychali po kútoch v strachu: „už je po všetkom“. Pre týchto boly dni hmlisté a studené výrazom žiaľu a osudu vlastného; pre tamtých boly dni utešené radosťou prírody nad dosiahnutým mierom sveta. Vlasť naša išla preporodená v ústrety novému veku. Ľudia síce ešte smýšľali o nej podľa spôsobov starých, ešte sa mnohému snívalo o zašlých dňoch hlučných snemíkov stoličných; porazená strana bola presvedčená, že jej porážka nie je inakšou, ako bývajú obyčajné porážky parlamentárne, pri ktorých hneď tá takzvaná slobodomyseľná, hneď konzervatívna strana zvíťazila. Nuž ale beh a život verejný bola len ustavičná subtrakcia takýchto a podobných nádejí.
   </p>
   <p>
    Slovenský národ vydychoval si voľnejšie napriek všetkým tým sem i tam sa ešte zjavovavším úsiliam jednotlivých zaťatých nepriateľov nového poriadku. Nastal zase čas bezpečnosti osôb a imania. Zjavilo sa síce nesmierne množstvo všelijakých rytierov, ktorí sa počas búrky vedeli veľmi opatrne ukryť a ktorí teraz prevrátiť chceli svet podľa svojich ideálov, ale víťazi, čo zniesli búrok oheň, sedeli už pevne na svojich stoliciach a na smelé plány a pokrytecké rady týchto starých ľudí dívali sa iba s útrpnosťou. Tak i slovenský národ veľmi skoro bol obránený aj pred týmito nepriateľmi svojimi.
   </p>
   <p>
    Dvaja väzni v putách zametajú ulice dolnopoľské.
   </p>
   <p>
    „Už je po všetkom,“ hovorí prvý druhému.
   </p>
   <p>
    „Veru po všetkom,“ odpovedá druhý; „my v putách a lajstre u židov!“
   </p>
   <p>
    „Eh,“ oddýchol si prvý, „ja som sa aspoň napil, a moje sudy ma tak nezahanbily, ako teba tvoje lajstre. Dva roky si vysedím — a na veky dám pokoj sudom.“
   </p>
   <p>
    „A ja lajstrom,“ dodával druhý. „Škoda len, že nášho Juriša niet medzi nami; ešte by sme boli mohli spolu dobré chvíle u Icika na Hlohovci zažiť.“
   </p>
   <p>
    Prvý zatiahol metlou hŕbu smetí, zastal a obzrel sa, či stoličný sluha neni nablízku: „Dajže mu pokoj a nezáviď mu zaslúženú smrť; keby toho nie, mohli sme i my doma v pokoji sedieť. Modlime sa radšej, aby nás Pán Boh vyslobodil zdravých a ochránil nás na budúce časy od takých ľudí, ako bol Juriš.“
   </p>
   <p>
    A zas zametali obaja pokojne ulice. Boli to Ondráš a Strakota; odsúdili ich na dva roky do ľahkého väzenia pre rozličné výstupky. Juriš, ktorého spomínali, odišiel ku armáde odbojnej, kde i skazu vzal.
   </p>
   <p>
    A ako s týmito, tak si osud zahral i s ich pánmi. Najprefíkanejší, ktorí si vedeli peleš s dvoma dierami vybudovať, ako Taufmajer, najdlhšie sa síce udržali, ale napokon aj im udrela hodina a aj oni si mohli vzdychnúť: už je po všetkom! Taufmajer sa veľmi prerátal, keď sa nazdával, že úlisnosťou a advokátskymi kumštami Hrabinu alebo získa pre svoje ciele, alebo ho zničí; lebo, ako sme videli, jeho slová rozrazily sa o dôslednosť Vladimírovu. Ani rozkazy ktorý Taufmajer dal mestskej rade, aby Hrabinu uväznili, nestretol sa s väčším šťastím. Ba mešťania sa už Taufmajerovi samému do očí smiali, ani poklonkovania už nebolo toľko, ako pred príchodom Vladimírovým do Dolnopolia. Taufmajer, keď to spozoroval a keď sa dozvedel o porážke maďarskej armády, hľadal väčšiu bezpečnosť, než ju videl v Dolnopolí; zmizol raz v noci a viac sa nevrátil. Hneď po jeho odchode prišli ho hľadať z úradu vyššieho; ale líška vonia zavčasu pušný prach…
   </p>
   <p>
    Jeho priateľ Répáši bol vraj tajomník Košútov, ako u starého Repku hovorili; nuž ale hoc by aj tak bolo bývalo, neslúžilo to v týchto časoch už k takej veľkej sláve ako kedysi. Milý Répáši tiež zmizol z divadla. Neskoršie — po celom deji našom — sme sa presvedčili, že Répáši preukázal, že je nie Répáši, ale Repka, a, že nikdy nebol tajomníkom nijakého Košúta. A tak teda nepadol vo vojne, ako Juriš, ani nezabehol s Košútom do Turecka, ba ani len mučeníkom Košútových náuk sa nestal. Láskavý čitateľ nech sa dobre obzre vo svojom okolí, možná vec, že nášho Répášiho dakde zase nájde, lebo my už o ňom viacej zpráv podávať nejdeme. Jeho otec sa však viacej nechce volať Répáši a menuje sa v Dolnopolí zase len Repkom.
   </p>
   <p>
    Na Kolesovci sa tiež zmeny porobily. Majorov dom je o jedno poschodie vyšší, ale major nebýva už v ňom; šľachetný tento bojovník odobral sa medzitým do toho najnižšieho poschodia domu života, do hrobu. V rozličných premenách časov vystál veľa prenasledovania, až vo vernosti nesklátený umrel. Dom jeho kúpil Hrabina. Opravil ho podľa vkusu svojho a keď si dal do poriadku dedictvo po otcovi, preniesol svoje bydlo na Kolesovec do pamätného domu majorovho a venoval sa hospodárstvu.
   </p>
   <p>
    Aj na Hlohovci bol pokoj. O Jurišovi, Ondrášovi a Strakotovi rozprával si ľud s posmechom. Rôzdroba oddychoval si po tvrdom živote v lone rodiny; schádzal sa dakedy s Kalným u Vykonala a rozmýšľali, rozprávali o časoch nedávno zašlých. Gazdovstvo a obchod počaly sa zase veľadiť a kvitnúť.
   </p>
   <p>
    Chýlil sa deň — krajší z novembrových 1849 — ku svojmu koncu. Blesky zapadajúceho slnka ožiarily pobledlú tvár vychádzajúcu z námestia a obracajúcu sa vľavo na Kolesovec.
   </p>
   <p>
    Mladý vysoký človek uberal sa tichým krokom k majorovmu domu. Opieral sa silnejšie o palicu. Nízky, okrúhly širáčik, čo mu prikrýval hlavu, vojenský kepeň, čo mal hodený na pleciach, i čižmy, čo mu niže kolien vyzeraly zpod kepeňa, zdaly sa ukazovať, že neznámy akiste patril k dobrovoľníckemu sboru, ktorého dôstojníci obyčajne takto sa obliekali. Pred Hrabinovým domom zastal a zrejme sa zadivil na premenou, čo sa s ním stala. Na peknej, ale veľmi bledej tvári maľovala sa bolesť vnútorná, ale oko zhaslé akoby oživlo pohľadom na dom. Tu zahrmotala na schodoch slúžka s košom.
   </p>
   <p>
    „Či doma pán Hrabina?“ spytoval sa neznámy.
   </p>
   <p>
    „Nech sa len páči,“ odsekla slúžka, a nestarajúc sa o príchodzieho, odbehla.
   </p>
   <p>
    „Choď do pekla — lasica,“ mrmľal príchodzí, dívajúc sa za šumnou dievčinou v bielych rukávcoch, a bral sa hore schodmi. V ambite zastal, a oddychujúc, obzeral sa, nevediac, či rovno do dverí, či napravo ešte na jedny schody. Tu začuje nablízku hlasy. A to takú slovenskú vravu, ktorá sa mu nezdala neznámou. „Po hlase človek nepoblúdi,“ povedal sám sebe, „a keď aj zblúdi, nájde preca človeka, čo ho napraví na pravý chodaík.“ Prešiel cez malú predsieň a zaklopal na dvere, z ktorých hlas išiel.
   </p>
   <p>
    „Nebanujte, páni, ak vás mýlim, hľadám pána Hrabinu,“ hovoril, nevediac ešte, koho tu oči jeho zhliadnu.
   </p>
   <p>
    „Granáty a kazamáty, veď je to vari Svetozár!“ ozval sa mu v ústrety hlas. Nízky, plecitý človek s veľkou kaštanovou bradou išiel s otvoreným náručím oproti nemu. „Vítajte, vítajte, Svetozár drahý. Ale pre boha, čo je to, veď ste o desať rokov starší?“
   </p>
   <p>
    „Pán Honták, pán Honták, ej nech som dobrý, tiež by som vás nebol na ulici poznal, čo to len z nás vykonal ten búrny čas!“ odpovedal Svetozár tisknúc ruku Hontákovi.
   </p>
   <p>
    „Dlhým väzením zarastie brada, a nemoc a smrť spoluväzňa zabieli i najčernejšie vlasy,“ odpovedal Honták.
   </p>
   <p>
    „Ach, viem, viem,“ hovoril Svetozár, obojmúc Hontáka, „pochovali ste Jaroslava v železách.“
   </p>
   <p>
    Obaja zaslzili.
   </p>
   <p>
    Svetozár si utrel čierne oči a obrátil sa k ostatným. Zbadal Javorského, ktorý stál stranou. Tu jeho skľúčenosť zmizla; narovnal sa, matne svietiace oči nadobudly výrazu; stál tu ako nadšený básnik. — „Všetkým vám páni česť,“ počal nadšeným, hoc slabým hlasom, „ale najhlbšia moja poklona vám, pán Javorský. Vy otče mučeníka nášho Karla, buďte mi vítaný, požehnaný.“
   </p>
   <p>
    Javorský ďakoval a usiloval sa utajiť svoje pohnutie.
   </p>
   <p>
    Svetozár dodal: „Šťastní sú oba, Karol i Vrahobor. Ich mená zapísané sú na veky v osudoch národa. Závidím im a ľutujem, že som ich nenasledoval.“
   </p>
   <p>
    „Dobre som hovoril,“ ohlásil sa Honták; „reku, tým lepšie treba uderiť do toho; a na to boli oba, i Obranský i Karol; ale vy ste sa troštička, ako sa hovorí, sem aj tam obzerať ráčil. Nuž ale už je darmo, oni majú slávu, a my — čo sme mohli, tiež sme robili. — Len škoda mojej mladosti. Večne budem za ňou banovať.“
   </p>
   <p>
    Tu dorážali prítomní na Svetozára. Najmä Náchodský chcel ho upozorniť na seba a spytoval sa ho na jeho osudy:
   </p>
   <p>
    „Ako ste sa len k našim dostali?“ dozvedali sa všetci.
   </p>
   <p>
    „Po biede, po biede, páni moji,“ odpovedal Bobrovec, obzerajúc sa už po stolici, ktorú mu úslužne a ochotne Skuloň prinášal. Sadol si a rozprával o svojich príhodách smutným hlasom. Oči mu vstúpily do jamôk, ich žiara zhasla. Na pošmúrnom čele zasadol zármutok. Ústa svedčily o živote, ale nie tvár — bolesťou rozbrázdená. „Ako ma odviedli,“ hovoril, „šli sme do Pešti. Život bol veselý, bujný; chvíľky prítomnosti — len čo je pravda — vedia si maďaróni a Maďari zavše lepšie sladiť ako Slováci. Ale čert po tom, keď to i čert zas vezme! I mne bolo dlho dobre, pokým som húdol a zlorečil s nimi na Slovákov. Bol som medzi Nemcami a Slovákmi pomaďarčenými. Moja trpezlivosť a pretvárka trvala až po rímske šiance; tu som však, vidiac strach pred Srbmi na tvárach kamarátov, počal vystrkovať trošíčka svoje rožky. Hovoril som o nespravedlivosti tejto vojny i miernil mienku o Srboch. Ale nedajbože čuť dačo takého, bol som rád, že tento pokus bol odmenený len žalárom a nie guľkou. Mlčal som teda a usiloval som sa sám uskočiť; ale nešlo to. Dostal som sa neskôr do Görgeyho armády a aspoň jedna čiastka mojej horúcej túžby sa vyplnila, totiž tá, že som sa dostal na svoje milé Slovensko, kde som sa nazdával nájsť kútik, v ktorom by som ostal armáde svojej za chrbtom. Bože — i tu som sa sklamal; musel som s Görgeym celú krajinu ako blázon zlietať. Až napokon po dlhých trápeniach v bitke s kozákmi odtrhol som sa od Görgeyovho vojska a vstúpil som do sboru dobrovoľníckeho, ktorý pod junáckym Lenartovským v guerillách bojoval. Tu boly moje túžby splnené, a čo som aj z kamarátov svojich nikoho tu nenašiel, našiel som junač veselú slovenskú a chlapcov našich, čo nešanovali zradcov kráľových a vrahov našich. A hľa — skoro by som bol zabudol — prikvitol na dobrý koniec ešte i jeden známy. V Štiavnici, keď sme čakali na rozpustenie sboru nášho úlohu svoju skončivšieho, mali sme byť rozmnožení o jedného junáka. Michal Holovín sa predstavil veliteľstvu, že vraj chce byť dobrovoľníkom. Okúpali sme ho vo víne — a dovolili sme mu šabľu nosiť; služby preňho nemal už náš sbor nijakej. Na pochode do Prešporka zvedel som od neho dačo u tunajších históriách vašich.“
   </p>
   <p>
    Ako takto Svetozár rozprával o svojich osudoch, otvorily sa dvere a do izby vstúpil pán Ostrovský a za ním Hrabina. Všetkých prítomných prekvapil príchod Ostrovského, klaňali sa mu so srdečnou vďačnosťou a náklonnosťou, dôverne sa mu usmievajúc.
   </p>
   <p>
    „U mňa je živo, chvalabohu,“ preriekol Hrabina a díval sa po svojich hosťoch, až s potešením zastavily sa oči jeho na Javorskom, ku ktorému hneď namieril krok.
   </p>
   <p>
    „Máš tu všetko hodných ľudí, iba jedného žobráka,“ ozval sa Svetozár a Hrabina zastal prekvapený a meral očima Bobrovca, ktorý sa ťažko dvíhal so stolice.
   </p>
   <p>
    „čo? Je to možné? Ty si to, Svetozár?“ zvolal Vladimír.
   </p>
   <p>
    „I tebe som starý, však? Ako mi to už každý vytýka.“
   </p>
   <p>
    Hrabina stiskol ruku starému priateľovi a predstavil ho Ostrovskému. „Prevalily sa to časy, odkedy sme sa nevideli,“ hovoril Vladimír, hľadiac srdečne do očú Bobrovcovi.
   </p>
   <p>
    „Nešťastné časy,“ dodal Svetozär, „ale len pre mňa, lebo zatiaľ čo si ich ty činne prežil, ja som sa len pre váľal v nich a s nimi.“
   </p>
   <p>
    „No,“ pretrhol mu reč Vladimír, „ty si však zase hádam
    <span class="emphasis">
     <em>
      užil času ako hus klasu,
     </em>
    </span>
    “ a usmieval sa šelmovsky.
   </p>
   <p>
    Bobrovec porozumel narážke jediný. Pozrel kajúcne na priateľa a povedal: „Máš ma právo karhať. Oj, Vladimír môj dobrý, neminul deň, neminula noc, aby som si na teba a priateľov našich nespomenul. A hlas Obranského bude mi na veky v ušiach i v duši znieť:
    <span class="emphasis">
     <em>
      Užívaním sa trávi a troví čas a len obeťou sa časná chvíľa na večnú slávu premieňa.
     </em>
    </span>
    Keď ma už tak vláčily za sebou a so sebou okolnosti a nikam som sa nemohol stať ich pánom, znechutený a sýty divokých rozkoší, sto a sto ráz som myslel na samovraždu. Ale myšlienka na vás, myšlienka, že sa vrátim na drahé Slovensko a začnem znovu žiť, a to podľa ideálov vášho žitia, táto myšlienka jediná bola zavše mojím anjelom strážcom. Moje pochopy o živote, filozofia moja zhnusila sa mi už, a život románový ukázal sa na mne ako hrob z vonku bielený.“
   </p>
   <p>
    „Ej, čo tam po tých biedach,“ ozval sa Honták; „veď vy zas vyzdraviete na tých našich tatranských vodách.“
   </p>
   <p>
    Ostatní načúvali v rozčúlení a bez pohnutia, až slová Hontákove pomohly im k voľnejšiemu oddychu. Svetozár hovoril zo srdca. Sám Hrabina mal útrpnosť s jeho bolesťou kajúcnou. Ostrovský, zdalo sa, mal dačo dôležitého na mysli, lebo netrpelivo sa obzeral ponad hlavy prítomných po Javorskom. Jednak však chcel dačo pretiecť i k novému hosťovi. Hontákova poznámka zavdala mu; k tomu príležitosť. „Nuž a čo mienite teraz, pán Bobrovec?“ spýtal sa prívetivo, ale s tvárou trochu roztržitou, Svetozár sa veľmi zdvorilo uklonil, postavil sa strunovito pred neho a ako vojak odpovedal: „Vaše vysokorodie, som vám k službám. Túlal som sa pol roka po krajine s nepriateľmi Jeho Veličenstva so srdcom od narodenia národu i trónu verným. Posledný čas, ako som sa vyslobodil, bojoval som proti zradcom a prajem si slúžiť do smrti svojmu národu. Porúčam sa do mocného vplyvu vášho vysokorodia.“
   </p>
   <p>
    „Len mu hneď dáku driečnu ženu ráčte nájsť, pán veľkomožný,“ ozval sa Honták; „inak z neho zas nič nebude.“
   </p>
   <p>
    Vtom sa zdvihla z kúta, zpoza ohromných, popolavých kachiel vysoká mužská postava. A za ňou druhá, tiež dobre zaviazaná. Chlapina uhladil si dlhé vlasy do tyla a bral sa s usmievavou tvárou doprostriedka.
   </p>
   <p>
    „Ľaľa,koho ešte vidím,“ zvolal Svetozár. „Zdá sa, že sú tu všetci junáci zo Šulmachajky. Rôzdroba, Kalný — vítajte, vítajte.“
   </p>
   <p>
    Rôzdroba podal srdečne ruku Svetozárovi: „Nechali sme vás uvítať sa najprv s prednejšími; my Hlohovčania do bitky sme nie poslední, ale na komplimenty sme neveľmi súci. Máme tvrdé kosti a nejde nám to ukľakovanie a úklonkovanie tak hybko ako vám.“
   </p>
   <p>
    Kalný nič nevravel, ale sa túlil úprimno k Bobrovcovi.
   </p>
   <p>
    Rôzdroba nadstavoval plynnou rečou rozhovor: „Hovorili sme o vás, pán Svetozár, a veru sme vás ľutovali, keď ste sa tak žalovali. No ale nerobte si z toho toľko, mladosť — radosť, a prijde človek k rozumu. Už mi musíte odpustiť, že tak dôverne hovorím, ale veru mal by som jednu radu pre vás. Bol som aj ja kedysi mladý a tiež som myslel, že mi tie bláznivo radostné hodiny na veky trvať budú; a skoro by ma to bolo na veky pokazilo. Oženil som sa — a vidíte, aký je zo mňa chlap. Pán Bobrovec, ja by som…“
   </p>
   <p>
    „A veru by som sa mal vyvadiť s pánom Hrabinom,“ bolo odrazu počuť Javorského hlas. Všetci začali načúvať a Rôzdroba nemohol dokončiť svoju reč. Javoŕský vo všeobecnom tichu hovoril rozveselene ďalej: „Toto je preca hrúza, pán Hrabina si sem pozve celkom potajomky najlepších Slovákov z Dolnopolia i z Hlohovca a mne ani nešuchne o celej schôdzke. Prišiel som teda nevolaný.“
   </p>
   <p>
    „Ba ako ste sa len ráčili dozvedieť o tejto zrade?“ spytoval sa žartovne Ostrovský.
   </p>
   <p>
    „Hm,“ odpovedal Javorský usmievajúc sa, „kto má ženy v dome, dozvie sa o všetkých novinkách.“
   </p>
   <p>
    „Nech som Kubo, ak to nebol Holovín,“ zvolal Svetozár. Všetci sa zvedavo dívali na Javorského.
   </p>
   <p>
    „Tak je,“ hovoril Javorský s úsmevom. „Chudák Holovín zasluhuje poľutovania; vrátil sa z dobrovoľníckeho sboru, kam ho len moja Božena vyštuchala a o ničom inšom sa mu teraz nesníva, ako že Slováci kujú zradu proti nemu. Voľačo mu musí svedomie tlačiť. Preto keď sa dozvedel, že sa dnes sídu všetci naši priatelia u pána Hrabinu, bol presvedčený, že tu vynesú nad ním výrok, a ja som mu musel sľúbiť, že ak aj mňa povolajú, poviem zaňho slovo. A hoc ste ma i nevolali, prišiel som preca, aby som dielo smierenia napomohol. Páni moji, ak máte kto ťažké srdce naňho, zabudnite to a uvaľte radšej vinu na hrozné časy, v ktorých sme žili, ako na ľudí, z ktorých mnohý zlomený podľahol vplyvu postrachov a hrúz.“
   </p>
   <p>
    „Ach, zato sme vás doma nenašli,“ zvolal Ostrovský. „Vždy jednaký tento pán Javorský, vždy slúžiť veci dobrej hotový!“
   </p>
   <p>
    Hrabina sa usmial reči Javorského. Kývol rukou a hovoril: „Jaj, nechže Holovín nemá strachu, že by sme mu išli o život.“
   </p>
   <p>
    Ostrovský sa obzeral po všetkých, ako by chcel upútať pozornosť, a počal povzneseným, príjemným hlasom rozprávať:
   </p>
   <p>
    „Páni moji! Časy, ktoré nám Pán Boh prežiť doprial, budú mať kedysi istotne svojich básnikov; vy ste všetci súce osoby do poriadneho slovenského románu. Ale chybuje ešte preca dielu nášmu dačo takého, bez čoho básnici v tvorbe svojej len zriedka sa obchádzajú, a tak by si to hádam i tuná primyslieť museli. Usporme im teda prácu na vymýšľaní a zaokrúhlime celok tejto doby, oni nech už potom len život sám opisujú, sostaviac tak povesť milú, ktorej javište bude na Hlohovci a v Dolnopolí.“
   </p>
   <p>
    „Už ja viem, čo to bude,“ skríkol netrpelivý Honták; „na moju pravdičku, to je treba, inak je z nás nič. Len odtrhnúť, len oddeliť Slovensko, to je myšlienka na čase. Ja budem podpisy sbierať.“
   </p>
   <p>
    „Ba hádam pomník to bude, ktorý si zaslúžili naši mučeníci,“ povedal Náchodský, a po ňom druhí na išie zavierali z reči Ostrovského.
   </p>
   <p>
    „Neuhádli ste, páni,“ počal zas Ostrovský. „Pred chvíľou mal som vykonať istú úlohu u pána Javorského, keďže sme ho však doma nenašli, vykonám ju tu. Nič viac a nič menej nechcem, ako šľachetného otca poprosiť o ruku slečny Ľudmily pre pána Vladimíra Hrabinu.“
   </p>
   <p>
    Javorský myslel, že sa chyža s ním prekotí, tak sa mu točilo v hlave; na takýto výjav nebol pripravený. Podíval sa vyčítave na Hrabinu, ktorý tu stál zapálený v tvári, túžobne hľadiac na Javorského.
   </p>
   <p>
    „To nejde, páni moji,“ odvetil Javorský, spamätajúc sa; „nie som samojediným pánom ruky, o ktorú pýtate. To si musí pán Hrabina vykonať na patričnom mieste.“
   </p>
   <p>
    „No veď ja ako pytač o nič inšie nežiadam ako o otcovské privolenie,“ odvetil Ostrovský, nedajúc sa pomýliť, „preto opakujem svoju prosbu.“
   </p>
   <p>
    „Veru tak, to je dobre,“ zvolal Rôzdroba; „pán Hrabina sa už akiste postaral o privolenie s druhej strany. Sláva mu…!“
   </p>
   <p>
    Javorský stál v rozpakoch.
   </p>
   <p>
    „Nech je božia vôľa, pumy, granáty, kazamaty! Tak povedzte, pán Javorský,“ zvolal Honták.
   </p>
   <p>
    Hrabina padol do náručia Javorskému, a tento ho objal i slzami zalial. Nejedno oko slzilo v chyži. O chvíľku nato odprosoval Hrabina Javorského, že ho takto prekvapil. Mienil to vraj inak, ale Holovínovou múdrosťou sa to trošíčka zmenilo. Nakoniec povedal prítomným: „A vám, páni, som chcel prvým v dome svojom zvestovať túto zprávu, zato som vás k sebe poprosil na tú chvíľku, v ktorej som sa mal s istotou vrátiť od drahej nevesty. Keď sme reku takto spolu trpeli a bojovali, aby sme spolu i dobrú chvíľku strávili. A teraz, páni moji, prosí vás moja tetka, aby sa vám páčilo…“ A tu otvoril dvere do druhej chyže, kde skvostne upravený stôl lákal jedlom a vínom prítomných.
   </p>
   <p>
    „A to treba aj Svetozárovi,“ veselo džavotal Rôzdroba čakajúc i s Kalným, až sa všetci vyhrnuli z chyže.
   </p>
   <p>
    Že sa pri hostine všakové ešte veci spomínaly, to sa samo sebou rozumie. Najmä keď sa pri prípitkoch rozviazaly jazyky. My však už tým nebudeme zabávať svojich láskavých čitateloy. Len ešte na jedno nesmieme zabudnúť, a to na to, že sa Svetozár veľmi držal Rôzdrobu a tento jeho; spolu sedeli pri stole, spolu stáli stranou po večeri, spolu si cigarový dym do očí a spolu čiernu kávu do úst púšťali, stále o dačom zaujímavom hovoriac.
   </p>
   <p>
    Po prípitkoch a rozhovoroch rozišli sa všetci domov; Ostrovský nevyčkal konca, lebo ho súrne povinnosti odvolaly zo stredu hostiny. Ale Svetozár sa nemohol rozlúčiť s Rôzdrobom, pozde v noci viezli sa spolu na bryčke Rôzdrobovej na Hlohovec.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2504718">
       </a>
       XVII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po všetkých týchto udalostiach stalo sa, čo sa stať malo. Hrabina si viedol od oltára nevestu a Božena, riadiac dom a obiehajúc okolo príprav svadobných, sadla si ustatá a čakala na príchod svadobnej družiny. Biela zásterka, rúčky ako valčeky, od lakťa bez rukávov, na nej spustené, hlávka na operadlo pohovky položená, líčka prácou a ohňom ako karmínom zafarbené, to je obrázok, na aký sa hodno podívať. Takto si akiste myslel i Holovín, lebo práve v tej chvíli na smrť bledý a zadychčaný vrazil do dverí náš Michal. Božena sa usmiala a studeno privítala príchodzieho.
   </p>
   <p>
    „Všetko som vyplnil, čo ste mi rozkázali,“ hovoril ledva dychu popadajúc; „teraz je už iba na vás, slečna spanilá, zachovať sľub, čo ste mi dali a — odmeniť ma. O, nezavrhujte ma od seba, lebo zhyniem na veky, ak ma vy odsúdite.“
   </p>
   <p>
    „Ja vás neodsudzujem,“ povedala Božena, „a čo sa môjho sľubu týka, ten som už vyplnila. Zato, že ste na moje naliehanie ráčili vstúpiť do sboru dobrovoľníckeho, zabudla som na veky na vaše zradné úmysly, ani odo mňa nikdy nikto nezvie slova o tom. Za inšie služby, čo ste preukázali národnej veci v posledné časy, máte ako vlastenec odmenu v sebe samom. I Hrabinu som uprosila, aby sa za vás prihovoril, keď sa budete žiadať do cisárskej služby. Len o dvoje vás nabudúce srdečne prosím: nemilujte tak veľmi seba samého, aby ste či poznanú pravdu, či raz zamilovaný svoj národ, či službu, v ktorej stáť budete pre okamžité nebezpečenstvo opúšťal, lebo chlapovi svedčí, keď vykonáva dôsledne úlohu, ktorú mu sverili alebo ktorú dobrovoľne prijal. A druhé, o čo vás prosím je: neproste nikdy o lásku ani mňa, ani druhé dievča, lebo láska sa vyprosiť nedá, a život človeka bez lásky je mŕtvo jazero, nad ktorým nelieta holubica pokoja a v ktorom neprúdi tok živých a občerstvujúcich vôd.“
   </p>
   <p>
    Holovín sa rozplakal. Vtom však už zahučala hudba na ulici a svadobná spoločnosť sa blížila námestím k domu Javorských. Božena pozrela do okna a Holovín k dverám; ešte raz sa podíval na dievča ľúbezné a zmizol. U Javorských sa odbavila svadba skvostnou hostinou, u Hrabinu trvalo veselie tri dni podľa starých obyčajov slovenských.
   </p>
   <p>
   </p>
   <p>
    *
   </p>
   <p>
   </p>
   <p>
    Svetozára nebolo na svadbe u Hrabinu. Rôzdroba od poslednej schôdzky s Hedvigou u Hétvárych bol celý dojatý osudom tohoto dievčaťa. Veľký dojem spôsobilo naň pokánie Hedvigy nad pošliapanými drahými znakmi hriešnej márnosti a rozkoše. Ani vo snách nedal mu pokoja výjav, čo vtedy videl. Nie teda div, že sa mu pri Bobrovcovej reči u Hrabinu obraz Hedvigy násilne do mysle tlačil. Duchu jeho bola nápadná podobnosť týchto dvoch sŕdc, a nemohol sa zbaviť myšlienky, či by nebolo možné spojenie týchto dvoch kajúcich duší. Sám v sebe rozumoval: ,0na sa prehrešila proti nášmu národu, ktorý hádam ani tak nepoznala ako Bobrovec, ktorý je teda viacej zodpovedný pred súdom spravedlivosti národnej za svoje neveľmi mužské chovanie v časoch nebezpečných; ona skutočne ľutuje skutkov svojich, Svetozár to isté činí; ona si žiada okúsiť ešte inšieho života, ako bola spustlosť maďarská, a Bobrovec si tiež zhnusil ľahtikárstvo slovenské. A manželstvo nemôže byť pokojné len tam, kde alebo manželia si jednako môžu vytýkať hriechy mladosti, alebo kde jednako uspôsobení sú k pitiu kalíška lásky a manželského šťastia. Minulosť Svetozärova je taká, že keby si vzal povedzme Ľudmilu, mala by ona nad ním mravné panstvo, ktoré by tým neblaženejšie pôsobilo, čím menej úcty by mohla mať k mužovi od seba nižšie stojaciemu; a zas minulosť Hedvigy je taká, že keby si ju vzal povedzme Hrabina, klonil by sa k nej so srdcom večne raneným, a to, čo pri žene jediné môže v mužovi úctu a vážnosť vynútiť nenachodiac, hľadel by si nahradiť jej bohatstvom. A tak teda Svetozár s Hedvigou mohli by byť ešte šťastní spolu, lebo o minulosti svojej by mlčali a ich lepšia čiastka by sa tým krajšie mohla zaskvieť v budúcnosti oboch.’ Takto si to myslel Rôzdroba. A hoc mu aj prekážky myseľ jeho nastavala, nabral preca smelosti k prvým krokom a pripravoval si zobďaleč Svetozára hneď na schôdzke u Hrabinu. Pokračoval i na ceste do Hlohovca a najmä u seba, kde mu i výjav s Hedvigou opísal. Svetozárovi vstúpily pritom slzy do očú. Keď to Rôzdroba spozoroval, vyjavil mu svoj úmysel učiniť kroky u Hedvigy. Bobrovec neveril v šťastie budúce, vedel, že na čom stavia tento srdečný, vonkoncom národným duchom preniknutý muž, že na to nič nedajú bohaté rodiny. Ale keď Rôzdroba na svojom stál a sám na seba tieto prvé kroky bral, nechal ho.
   </p>
   <p>
    O tom ako si Rôzdroba počínal u Hétvárych nevieme už ani my nič povedať. Dosť na tom, že on bol prvý, čo zvestoval Hedvige o vohľadoch Hrabinových a prvý sa tiež opovážil po výstupoch búrnych v kaštieli Hétvárych nahovárať Hedvigu. Rôzdroba, tak sa nazdáme, musel byť dobrý znateľ ľudských duší, keďže Hedvige najprv istotu podal, že Hrabina je už pre ňu na veky stratený, pritom však nezabudol pamiatkou rozožatou na chvíľach zašlých obživiť v nej tie lepšie city. Dosť na tom, Svetozár a Rôzdroba neboli na svadbe Hrabinovej len preto, lebo boli na svadbe u Hétvárych, tamten ako ženích, tento ako vzácny hosť oboch manželov.
   </p>
   <p>
    Struhár vyzdravel z ťažkej choroby, ktorú mu maďarské žaláry pritiahly, keď ho vláčili s rebelantskou armádou skoro po všetkých táboroch, a mal naložené byť gazdom svadobným u Vykonala, kde sa vo všetkých troch chyžiach pre znamenitejších Hlohovčanov, ako aj pre dobrovoľníkov bývalých veľká hostina po tri dni odbavovala. V kaštieli nebolo veľa hostí; svadba sa odbavila potichu. Na tretí deň po sobáši odviezol Bobrovec nevestu svoju do ***, kde ako obvodný komisár svoje sídlo mal. Mladá chasa od Vykonala s hudbou vyprevádzala všetkých starších do ich domov a odspievajúc pred Ostrovských i Hétvárych kaštieľom dakoľko národných piesní, zakončila veselo podivné tieto histórie piatich slovenských žiakov.
   </p>
  </div>
 </body>
</html>
