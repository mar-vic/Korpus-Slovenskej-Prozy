<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2526679">
       </a>
       I. Pod starým dubom
      </h2>
     </div>
    </div>
   </div>
   <p>
   </p>
   <p>
   </p>
   <p>
    V sobotný deň, popoludní, šiel chudobný rubár z hory domov. Vo vačku mal niekoľko tých
         ťažko zarobených groší, čo dostal na výplate, nesie ich domov žene a deťom na poživeň. Bol
         ukonaný, lebo rúbanisko bolo až hen v treťom chotári. Keď prišiel na pokraj hory, kde
         chodník vychodí na cestu, padol mu zrak na široko rozvetvený dub. Pod ním bola skala machom
         obrastená, akoby naschvál ta položená, aby si pocestný mohol pri ňom ohníka naklásť a
         fajočku zapiecť. Aj tak boly tam znaky, studený popol a niekoľko uhlíkov, iste podobný
         chudobný človek oddychoval tu.
   </p>
   <p>
    Pomyslel si chudobný rubár: „Tu si oddýchneš a zapečieš fajočku.“
   </p>
   <p>
    I odhrnul suché listie, aby nestalo sa nešťastie a hora sa nezapálila — napravil kameň,
         slúžiaci za opierku drevu, a nakládol ohňa. Nezadlho vyšľahol prvý plamienok, a práskajúci
         veselo poskakoval po suchej raždine a chytal sa do nej.
   </p>
   <p>
    Oheň, ruzumne upotrebovaný, je priateľom človeka. Bez ohňa, bez tepla i svetla ktoré on
         dáva, biedny by bol človek na zemi. Ale keď vidíš taký veselý plamienok i žiaru, tu zohreje
         sa telo, okraje ti duša a ty smieriš sa na čas s osudom často dosť krutým. Chudobnému
         dedinčanovi je nezbytným spoločníkom; v hore on skorej znesie hlad — ale nemať zápalky u
         seba, bolo by hotové nešťastie.
   </p>
   <p>
    Aj náš rubár potešil sa nad veselo horiacim ohníkom. V myšlienkach hľadiac do plameňa,
         vytiahol zapekačku, dohán, napchal si, a odhrnúc hlavne položil ju na žeravé uhlie.
   </p>
   <p>
    V tom zašuchotalo niečo vedľa neho. Zjavil sa starý, šedivý človek. Vidno zo všetkého,
         že je ešte chudobnejší od nášho rubára. Nielen že je biedny, ale musí byť aj chorý. Telo
         jeho i ruky, držiace palicu, trasú sa. Má zhusta poplátanú kabanicu a na nohách kapce.
         Starý človek stojí, stojí a díva sa do vatry a na človeka pri nej sediaceho.
   </p>
   <p>
    „Bože daj šťastia,“ pokloní sa starý.
   </p>
   <p>
    „Bože daj,“ ďakuje rubár a ťahá zapekačku z ohňa. „Odkiaľže idete, báťa, odkiaľ?“
   </p>
   <p>
    „Zďaleka synak, zďaleka,“ hovorí príchodzí a, sadajúc k mladému, hľadí vôkol seba, akoby
         v rozpomienkach. Korene starého stromu rozostlaly sa po zemi a oplietly aj tú skalu, na
         ktorej skromný mach našiel chudobnú výživu svoju.
   </p>
   <p>
    „No, tak, sadnite si, sadnite, báťa, zohrejte sa. Ak chcete, môžeme potom spolu isť
         ďalej.“
   </p>
   <p>
    „Sadnem si i zohrejem sa. Čožeby nie — veď som ja tu dosť ráz sedával a hrial sa i
         opekal.“
   </p>
   <p>
    „Vari naozaj?“ čuduje sa rubár. „Čo nepoviete! Vy chodili ste tadeto?“
   </p>
   <p>
    „Ej, chodil, synak, chodil; ale vtedy si ty nebodaj ešte nebol na svete. A vtedy bolo
         inak medzi ľuďmi, lepšie sa žilo na svete.“
   </p>
   <p>
    „Azda pravdu hovoríte, starý. Ale vieme, že starí ľudia staré veci chvália, a ono
         poctivý človek ta vyžije aj dnes.“
   </p>
   <p>
    „No, no, vyžiť vyžije, čože by nevyžil. Akože ty žiješ?“
   </p>
   <p>
    „Nuž tak, so dňa na deň s Božou pomocou. Kým som zdravý ja, žena i moje deti,
         nepotrebujeme sa báť hladu. A potom bude, ako Boh dá.“
   </p>
   <p>
    „Tak — tak, syn môj, ako Boh dá,“ riekol starec a zakašľal. Potom hľadel chvíľku mlčky
         do ohňa, pokyvujúc hlavou, ako by myslel na celkom iné veci. Rubár priložil raždiny na
         vatru a znova prihovára sa:
   </p>
   <p>
    „Nekúrite, báťa?“
   </p>
   <p>
    „Nekúrim; beztak ma kašeľ dobre nezadusí.“
   </p>
   <p>
    No rubár predsa by len chcel starého pouctiť. I vytiahne z kapsy chlebík — čierny, ale
         chutný, i nožík, a, podávajúc ho, rečie:
   </p>
   <p>
    „Nate, odkrojte si aspoň kus chleba!“
   </p>
   <p>
    Starík nedá sa núkať, ďakuje, odkrojí a ujedá si chlebíka. Odkrojil si aj rubár a
         zajedol si tiež. A týmto činom akosi stali sa bližšími. No starec mlčí zasa chvíľku a
         obzerá sa znova vôkol seba.
   </p>
   <p>
    „Hej,“ začal po chvíľke, „bývaly to časy — boli sme mladí i mocní i my — neznali sme
         pánov nad sebou. Pravda, páni boli, ej, boli — ale nám nerozkázal ani jeden. Chodili sme —
         nuž chodili sme, znáš synak, ako sa hovorí: po stranách. Ej, ale ty nevieš, čo je to. Svet
         je už nie ten, čo býval.“
   </p>
   <p>
    „Tak? I vy ste chodili poza bučky, i vy?“
   </p>
   <p>
    „Ej, chodil, nechodil; chodilo nás viacej. Kamaráti moji — už všetci tam na Božom súde,
         len ja ešte tu na blude. Eh, poznal som ja v tomto chotári každú liesku v hore a každú dušu
         v dedine. Neraz mne nebodaj aj tvoj starý otec dal prístrešia v dome.“
   </p>
   <p>
    „A to je možná vec, báťa. Oni nám často o tých „postranných chlapoch“ rozprávali; o
         Rochovcovi najradšej, že bol najsmelší.“
   </p>
   <p>
    „A či ozaj? Rozprával o Rochovcovi? No, synak, aby si vedel, že som to ja ten Rochovec!“
         hrdo rečie starý.
   </p>
   <p>
    „Vy? Vy? Kto by to povedal! Nuž veď vami matere deti strašievaly: počkaj vraj, len sa
         zdúvaj, naraz príde Rochovec! A teraz — ej, ver’ by sa vás ani jedno z našich detí nebálo
         viac.“
   </p>
   <p>
    Usmial sa starý, smutne, neveselo.
   </p>
   <p>
    „Aj hadov ste vraj nosievali za košeľou a potom strašili mladé ženy: dobre nepopadaly od
         ľaku.“
   </p>
   <p>
    „Haha, tak tie vískaly, len sa tak stráne ozývaly. Ale čože? — minulo sa i to. Tu nám
         nebolo ďaka ostávať, išli sme ďalej. Roky uletely, s nimi mladosť i sila, prišla choroba,
         zápäť za ňou bieda, a ja tam ďaleko na Dolnej zemi, kde nepoteší sa oko na tomto dubci. Ej,
         reku, ešte raz, len raz ešte dostať sa sem a posedieť si pod mojím starým známym.“
   </p>
   <p>
    Tak hovoril starík a hľadel vždy znova dookola. Iste tešil sa, že zasa, po mnohej púti,
         prišiel sem. Ruky jeho netrpelive hmataly po koreňoch starého stromu.
   </p>
   <p>
    „Čo vám je, báťa?“ spytuje sa rubár, lebo veru už nazdal sa, že — nedaj Bože — starec
         nemá dobrého rozumu.
   </p>
   <p>
    „Čo mi je? Radujem sa, starý hriešnik, a ďakujem Bohu, že som našiel všetko tak, ako som
         nechal. Ej, hniezdo je tu, hniezdo, a gongoľčatá ešte nepovyletúvaly. No — aj ty, synak,
         ďakuj Pánu Bohu, v šťastnú hodinu si sa tu natrafil — ďakuj, i tvoje deti a detné deti
         ďakovať budú.“
   </p>
   <p>
    „Báťa, vám sa dačo ukazuje,“ hovorí rubár a vstáva s miesta svojho. Nepokojí ho čudná
         reč Rochovcova. Beztak sa večerí, treba ísť domov.
   </p>
   <p>
    „To, to, synak, vstaň. Ej, čiže som dávno čakal na túto minútu.“ Znova nachýlil sa,
         odhŕňal mach so skaly, i korene a listie. „Nože, no, synak, pochlap sa: odchýľ máličko tú
         skalu. Ale, synak, vo meno Božie — lebo i toto je od Boha; ináč si večne zatratený, i tvoje
         deti a detné deti.“
   </p>
   <p>
    Rubár poslúchol, dobre priprel sa, a že vopred prežehnal skalu, ako sa svedčí v taký
         čas, a vzdychol k Bohu, skala prevalila sa skoro — a hľa, pod ňou pekná, suchá diera
         vydlabaná popod dub a v diere hrniec, naplnený zlatom a striebrom.
   </p>
   <p>
    Zľakol sa chudobný človek, lebo hneď vedel, koľko bilo a aké sú to groše — nazbíjané.
   </p>
   <p>
    „No nič, synak, vezmi, to je tvoje. Na tých peniazoch nieto sĺz chudoby, ani kliatby
         nešťastných. Vezmi si a užívaj v bázni Božej. Mne dáš, čo je dosť na staré dni — i kňazovi
         za pohreb. Ty si statočný, preto som rád, že si sa tu zastavil — veru rád.“
   </p>
   <p>
    Napokon aj rubár sa nedal dlho núkať, ale pobral, čo mu dal starý.
   </p>
   <p>
    A boly to vraj požehnané groše, lebo rubár vzal starého Rochovca k sebe a doopatroval do
         smrti. Naposledy umrel starý Rochovec ako kajúci kresťan a pohreb mal pekný. Poručil
         obetovať na chrám Pána i chudobným z toho, čo za mladi vzal tomu, kto mal veľa… Veď vraj
         nadbytok boháčov je potreba chudoby.
   </p>
   <p>
    Od tých čias veru mnoho rokov minulo, ale ešte i dnes ukazujú v dedine dom murovaný,
         ktorý postavil si rubár na mieste, kde stála drevená chalupa. Žije ešte i jeho potomstvo, a
         starí rozprávajú mladým o Rochovcovi a o zašlých časoch.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523127">
       </a>
       II. „Proti Bohu nič nemohu.“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kdesi a kedysi žil bohatý človek. Mal všetkého dosť, bohatstva toľko, že ani sám o ňom
         nevedel. Mal i peknú ženu, ale čože, keď nemal toho, po čom najväčšmi túžil: detí. Často
         rozmýšľal o tom, komu on to svoje bohatstvo nechá, či len pre cudzieho nasháňal toľkého
         imania? Veď aj najchudobnejší bedár teší sa dieťaťu svojmu, i najbiednejšia mať objíma
         vrele plod srdca svojho, a on ktorý by ho zlatom odvážil, nemá ho mať?
   </p>
   <p>
    Konečne vyslyšal Boh jeho prosby a túžby: žena jeho stala sa matkou.
   </p>
   <p>
    Ich radosť bola veľká, s nimi radovali sa aj ich priatelia a čeliadka. Ale radosť táto
         bola neúplná, lebo vešteno bolo tomuto dieťaťu, ktoré malo sa narodiť, že v šestnástom roku
         zabije ho hrom.
   </p>
   <p>
    Dieťa narodilo sa — hodný chlapec!
   </p>
   <p>
    Rodičia strážili nad ním, chránili ho, ako to oko v hlave, aby sa mu nič nestalo, a
         vychovávali ho tak, ako ľudia bohatí vychovávajú deti svoje.
   </p>
   <p>
    Deti rastú, ako konope. Rástol i náš chlapec a bol poslušný a čo deň hodnejší. Ale nikdy
         on nebýval taký veselý a samopašný, ako iné deti.
   </p>
   <p>
    Rodičia často pozorovali vážnosť a zamyslenosť chlapcovu, a spytovali sa, čo mu je,
         prečo je taký vážny. Ale chlapec sám nevedel im odpovedať na to.
   </p>
   <p>
    Roky uchádzaly. S veľkým strachom videli rodičia prichodiť šestnásty rok svojho syna.
         Rozmýšľali, ako zachrániť svojho syna pred strašnou smrťou, ako a kde ho ukryť?
   </p>
   <p>
    Po dlhom trápení a radení rodičia prišli na tú myšlienku, že dajú vystaviť pivnicu s
         múrmi na dve siahy hrubými, so sklepením takým, že ani hrom ho nerozbúra. Pivnica stála
         naprostred dvora a bola svojou pevnotou nemalým potešením bohatého človeka. Lebo myslel si,
         že už zachránil syna svojho pred istou smrťou, keď v tej pivnici schová ho v ten deň, na
         ktorý prorokovaná je smrť chlapcovi.
   </p>
   <p>
    I svitol osudný deň. Bolo krásne letné ráno. Nebo bolo čisté, ako slza. Na celej oblohe
         nebolo vídať ani mráčka. Rodičia, ktorí od strachu a bázne celú noc ani oka nezatvorili,
         vstávali ešte s väčším strachom s lôžka svojho.
   </p>
   <p>
    Pred samým poludním vedie otec syna svojho do pivnice. Ide s nimi i matka a sprevádza
         ich aj čeliadka.
   </p>
   <p>
    Na dvore sa zastaví chlapec a spytuje sa:
   </p>
   <p>
    „Načo vediete ma do tej pivnice? Tam je tma a zima, tu je svetlo, jasno a teplo:
         nechajte ma tu von.“
   </p>
   <p>
    No rodičia nechceli mu privolif, len aby šiel, kam ho oni vedú. Že veď oni tú pivnicu
         pre neho vystavili.
   </p>
   <p>
    „Pre mňa?“ spytuje sa zadivený chlapec, „a načo?“
   </p>
   <p>
    Tu naveľa vyrozprávali mu rodičia, ako mu bolo vešteno, že v deň, keď bude vstupovať do
         šestnásteho roku, zabije ho hrom.
   </p>
   <p>
    Chlapec ešte len teraz nechcel isť do tej pivnice.
   </p>
   <p>
    „Keď,“ riekol, „súdeno mi je umrieť, nájde ma smrť aj pod tým sklepením, tak ako pod
         holým nebom. Ak mám umrieť, umriem radšej tu. Všade som v rukách a moci Božej.“
   </p>
   <p>
    A nedajbože pohnúť sa s miesta.
   </p>
   <p>
    Prosil otec, plakala mať, aby šiel do toho pevného úkrytu, no on nič, len ruky zopial k
         modlitbe a hľadel k nebu…
   </p>
   <p>
    Na nebi sniesol sa malý sivý obláček — vietor zavial, zablysklo sa, zahrmelo a ohnivá
         strela vletela do sklepenia pivnice a rozpárala kríž na kríž múry na dve siahy hrubé.
   </p>
   <p>
    Chlapcu pod holým nebom stojacemu nestalo sa nič…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523318">
       </a>
       III. „Žienka, chyť sa zvonka!“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Naše staré ženičky poznali ju, tú „Babušku“. Ona bola tiež taká len malá, ale pohyblivá
         ženička. A nebola sprostá. Predtým to tie ženičky všeličo vedely, dnes nevedia a neveria už
         nič. Babuška vedela krásne prípoviedky rozprávať. To, čo ona rozprávala, už dávno sa
         ztratilo, ako vlna vo vlnách; len málo ostalo v pamäti našich starých, málo. Mládež to už
         ani veriť nechce, ako by to ani pravda nebola, — ani o vedomých ženičkách, ani o strigách
         (kameň im a sv… v ušiach).
   </p>
   <p>
    Babuška rozprávala, ako Marku Šuchovie — pravda, už dávno — niečo zpoza plachty
         vyviedlo. A to vraj bolo takto:
   </p>
   <p>
    Marka bola mladá ženička a bývala tu v „dolinke“ za farskou záhradou, kde ešte i teraz
         Šuchovci bývajú. Marka mala malé a ležala za plachtou s veľkými kohúty, hodvábom
         vyšívanými. Na prípecku ležala stará mať. Vyjmúc ich dvoch nebolo nikoho v dome. Chlapi to
         pásli kone, to boli na furmanke; bolo ticho v izbe i na dvore.
   </p>
   <p>
    Zrazu zobudí sa Marka a zodvihne hlavu. Ktosi zavolal ju na meno:
   </p>
   <p>
    „Marka, Marka!“
   </p>
   <p>
    Hlas vidí sa jej byť známy, skoro ako hlas mužov. Sadne na postieľku a načúva, a tu len
         zas počuje:
   </p>
   <p>
    „Marka, Marka, hybajže von málo.“
   </p>
   <p>
    Ona vstane a ide za hlasom. A to len volá ju a vedie ďalej hore sadom až k tomu kameňu,
         kde to močidlo nad farskou zahradou. Tam rastie materina dúška, kvitnú belasé zvonce, myší
         chvostik, strieborník a iné.
   </p>
   <p>
    V tom počuje zasa ten istý hlas blízko; ale už nevidí sa jej taký známy, ako jej
         rozkazuje: „Žienka, chyť sa zvonka; žienka, chyť sa zvonka!“
   </p>
   <p>
    Slabosť a strach nadchodí mladú ženu. Ona klesá k zemi a chytá sa niečoho rukami, ako
         človek, ktorý padá, alebo topí sa; i počuje v tom zasa hlas druhý, akoby tomu prvému v
         odpoveď:
   </p>
   <p>
    „Nič nemáš do nej, lebo má dúšku v ruke…“
   </p>
   <p>
    Vôňa materinej dúšky rozniesla sa vzduchom a vôkol zavládlo ticho…
   </p>
   <p>
    Doma dieťa zaplakalo, stará mať zobudia sa:
   </p>
   <p>
    „Marka, Marka, či spíš? Či si to ty bola tam von, či prisnilo sa mi, že dvere zívly?“
         Marka neodpovedá.
   </p>
   <p>
    Sídu stará mať s prípecku, zažnú svetlo, posvieťa za plachtu: tu Marky niet.
   </p>
   <p>
    „Pane na nebi, toto je nie s kostolným riadom!“, zvolá zostrašená žena a počne sháňať
         súsedy, aby išly hľadať Marku, čo je s ňou.
   </p>
   <p>
    Našly ju, našly tam pri tej skale „omhletú“ (ako hmla). V ruke pevne zovrenej mala
         chĺpok materinej dúšky. Keď ju prebraly, ona rozprávala im, čo a ako sa s ňou porobilo.
   </p>
   <p>
    *
   </p>
   <p>
    Tak sa zdá, že zvonky neznamenajú dobré. Rada by vedieť, či aj inde. Nemci hovoria:
         „Glocken bedeuten Tod.“ A keď mladý zať dá kvietok mladuche a je to náhodou zvonček, oni
         vraj nesídu sa, alebo umrie jeden z nich.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523479">
       </a>
       IV. „Pekná a väzeň.“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bývala raz tu za Rimavou, tam, kde teraz Petricovie kolešňa stojí, malá, šťúpla ženička.
         „Peknou“ ju prezývali.
   </p>
   <p>
    Jednu sobotu išla ženička do Soboty na trh. Zastala si na námestí, predávala tuším
         plátno. Idú tade rabi — po dvaja — a na predku i za nimi pandúr. Idú vedľa nej a „Pekná“
         díva sa zvedave, lebo toho na Píle nevidí. Tu osloví ju jeden rab:
   </p>
   <p>
    „Zkade ste, nevesta?“
   </p>
   <p>
    „Z Píly,“ povie ona smelo a popošla za ním.
   </p>
   <p>
    „Z Píly! Ej, či viete tie studničky v Štvorňovom?“
   </p>
   <p>
    „Ako by som ich nevedela! Veď aj my tam máme kosienku.“
   </p>
   <p>
    „Ver’ by sa rád napil z tej vody!“ vzdychol si starý, chorý rab. „Ej, neraz priľahol som
         si ku tým studničkám a pil, pil, kým mi duša žiadala.“
   </p>
   <p>
    „Je to za voda!“ prisviedča „Pekná“.
   </p>
   <p>
    „Ako oheň,“ doložil starý, „Povedal by vám dačo, nevesta, keby ste mi tej vody
         doniesli.“
   </p>
   <p>
    „A čo by som nedoniesla, veru donesiem; ak chcete, celú bedničku vám donesiem.“
   </p>
   <p>
    „Veru zjavím vám, kde leží „základ“ tam pri jednej z tých studničiek. Bude vám dobre, i
         vašim deťom.“
   </p>
   <p>
    „No, čakajte ma na dnes týždeň, tu budem.“
   </p>
   <p>
    S tým rozišli sa s rozdielnymi túžbami v srdciach.
   </p>
   <p>
    „Pekná“ nemala ani strpenia do toho času, kým nenabrala vodičky zo studničiek do malej
         bedničky. Jej žiadosť rabova nebola podivná. Náš ľud nemá mnoho viac nad dobrú vodu, a
         ťažko ju postráda v Sobote a na Dolnej zemi, kam chodí na žatvu.
   </p>
   <p>
    Ako prišiel piatok, ona vzala vodičku na chrbát a putuje pešo do Soboty, aby ráno včas
         už bola na mieste. Vyzerá, čaká rabov, — čaká dlho darmo. Okolo nej schodia i rozchodia sa
         ľudia, jedno predáva, iné kupuje. Ten chváli, tento haní, a tu počuť divnú miešaninu
         slovenských a maďarských slov. Jedna známa osobnosť sobotského trhu volá na „Peknú“:
   </p>
   <p>
    „Kúpte, ženička, kleba, dobrá, puha, zítrá pečená!“
   </p>
   <p>
    Ale „Pekná“ jej nepočuje, smiech jej rodných odzneje naprázdno…
   </p>
   <p>
    Vodička už oteplieva, čakaný neprichodí.
   </p>
   <p>
    Ide tade zástup do cintorína. Smutný to sprievod. Vopred chlapec s čiernym krížom, kňaz
         i kantor za ním a potom rad rabov, po dvaja spolu. Medzi nimi štyria nesú rakev prostú.
         Márne vyzerá „Pekná“ svojho „starého“ medzi nimi; za rabmi zasa stráž pod bajonetmi…
   </p>
   <p>
    Ľudia zastávajú a hľadia vážne za smutným sprievodom. Chlapi snímu klobúky — hľadí aj
         „Pekná“.
   </p>
   <p>
    Ktosi spytuje sa: „Koho to nesú?“
   </p>
   <p>
    „Nuž raba, — či nevidíte; starého, Slováka — umrel včera ráno,“ odpovie Soboťan.
   </p>
   <p>
    Tak poznala „Pekná“, že prišla pripozde, že vyniesli ho a s ním sľub jej daný o tajnom
         „základe“.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506453">
       </a>
       V. Po Tatároch
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dievčatá boly sbierať borovnice (čučoriedky); nasbieraly plné hrnčeky, i „doberáčiky“
         boly do poly — i posadily sa ku kríčku a oddychovaly. Ktorá mala kúsok chleba, vytiahla,
         ujedala si. Jedna z nich, dievčatko umné, dnes je už stará mati, — pochytila akýsi papeček
         a hrabkala prhkú zem zpopod kríčka. (Len tak v myšlienkach a zo smiechu.) Ako tak hrabká,
         len z hračky, tu príde palička na niečo tvrdého, dievčatko zarazí sa, hrabe ďalej, — niečo
         sa zabelie, i vyhrabe hlavu ľudskú, umrlčiu. Deti poľakané poskáču s miest svojich a berú
         sa na útek. No neujdú ďaleko: zvedavosť ťahá ich nazpäť, i hrabú ďalej v úžase a očakávaní,
         i najdú tam kosti celého, zrejme veľkého človeka. Rozpŕchnu sa detí ľaknutím a strachom
         hnané, aby doma rozprávaly o tomto strašnom náleze.
   </p>
   <p>
    U Máňov na peci sedí starý Poten, i Pangrátom menovaný. Už je starý, staričký. Pri ňom
         jeho sestrička, ešte staršia. Ona bola vydaná tam dolu pri ceste a odvtedy prezývajú ju
         menom, ktoré bez prepýtania nemožno vysloviť. Aj v matrike je tak zapísaná. S ňou i toto
         meno pošlo, len staré babky ešte vedia o ňom. Oba, braček a sestrička, sú už zasa deti.
         Dcéra Potenova, Marika, necháva im v hrnku jesť, keď sama musí isť s inými do poľa, a ono
         ti tá starká vždy oklame toho svojho starčeka: zobudí sa skôr ako on a pojie mu všetko. On
         potom plače, a keď príde dcéra domov, žaluje sa jej: „Nenahaj mi viac, Marika, diťa mojo, s
         ňou, ale mne polož tuto na polien, kde ona nedočiahne, a jej na kozúbok.“ — „No veď tak vám
         urobím, len už neplačte,“ teší dcéra, tiež už stará. Starci už len ako deti, hneď sa bijú,
         hneď hladkajú, hneď s čriepkami sa ihrajú.
   </p>
   <p>
    Starý Poten bol krajcom v dedine. Hovoril, že bol rodom z Liptova. Mal vraj zámožných
         príbuzných, ale oni nestarali sa oň a on o nich. Prišiel na Pílu, i priženil sa do Paľov a
         potom meno to i jemu prischlo, ako stáva sa to i teraz u nás, keď niekto sa prižení. Bol
         chudobný, všakovak bolo i vtedy medzi ľuďmi, bola bieda, a tak len pri chudobe sa živili.
         Keď horko-ťažko zmohol sa na jednu kravičku, tu našla sa zlá osoba, čo mu ju závidela,
         porobila jej — a skoro bolo po kravičke.
   </p>
   <p>
    Detí pribúdalo, ale chleba nie. No, poručeno Pánu Bohu, žil si Poten aj naďalej len tak
         bohabojne, a keď nemal šitia, chodil po poli a štepil stromy ovocné; hľa, aj teraz ešte
         stojí v Miškovie sade strom, jabloň veľká, „potenom“ nazvaná.
   </p>
   <p>
    Jedného dňa prišiel k Potenovi chlap veľký a mocný ako jedľa. „Bože daj šťastia!“
         poklonil sa. „Bože daj,“ zaďakuje krajec a núka príchodzieho sadnúť si. Ale ten ostane
         opretý o valašku na izbe stáť a spytuje sa: „Či ste vy krajec?“ — „Ej, veru som,“ odpovedal
         Poten. — „No, keď ste, či mi ušijete nohavice, také po mojej vôli?“ — „Čože by som neušil,
         keď je to moje remeslo. Či ste si doniesli na ne?“ — „Doniesol, tu je všetko: postav, haras
         a pracky. Aleže, krajče, nech budú cifrované, také, ako sa mne patria.“ — „Vari sa chcete
         frajerke zapáčiť?“ Príchodzí zasmial sa a pokývol hlavou. „A kedyže budú?“
   </p>
   <p>
    Krajec udal termín. „No, dobre; aleže sa usilujte, nebude vám so škodou.“ Keď termín
         prišiel, ustanovil sa aj ten istý chlap do chyžky Potenovej. Chyžka je malá a chlapisko
         ozruta, plná izba ho bola. Poten, ako privítal hosťa, vstal od stola a sňal s drúka
         nohavice už hotové, tam prevesené. I postavil ich na stôl. Stály vám tie nohavice samy na
         stole, ako by už v nich bol chlap oblečený. Bolo to majstrovské dielo. Sám neznámy —
         istotne taký „dobrý chlapec“, alebo „postranný“ chlap, zasmial sa im a riekol: „Dobre,
         krajče, ste ušili tie nohavky, páčia sa mi; ej, veru páčia. A teraz, čože bude za pláca?“
         Poten vedel, že tento človek aj má peniaze, aj dobre zaplatí; ale on nechcel zapýtať veľa,
         aby ho neurazil. I okolkuje: „Mám veľa drobných detí a nemám kravičky — rád by ju kúpiť,
         ale niet zkade.“ — „No, keď je tak, tu máte na tú kravu.“ I vysypal na stôl za priehrštie
         strieborných peňazí. Kúpil si potom Poten kravičku a požehnával neznámeho dobrodincu, a keď
         dievčatá išly do hory, kázal im spievať:
   </p>
   <p>
   </p>
   <p>
   </p>
   <div class="literallayout">
    <p>
     „Ej, leštie, leštie, zelené leštie,
     <br/>
     dajže, Bože, dajže tým zbojníkom štestie.“
     <br/>
    </p>
   </div>
   <p>
   </p>
   <p>
   </p>
   <p>
    To sa tým „postranným“ veľmi páčilo a nejedna vraj dievčina prišla obdarovaná domov.
   </p>
   <p>
    A Poten bol i múdry človek. Čítaval v starých kronikách a kancionáloch, a čo mohol
         dostať do rúk; i na fare radi ho videli, i Mariku, najmladšie dievčatko, na fare mu
         vychovávali. A on rozprával, čo vyčítal z kníh a čo počul od starých, potom deťom, i detným
         deťom — tak aj o tých Tatároch, psohlavcoch. Ako ukrývali sa naši predkovia tu po vrchoch i
         jamách, a sami si kopali diery a jaskyne, kde ukrývali sa pred Tatármi. Hľa, ešte i dnes za
         „Holubencom“ jesto so šesť dier, v ktorých nachodily sa pozostatky ľudské.
   </p>
   <p>
    Keď dievčatká s borovnicami domov prišly, rozprávala Betuška, aj Eržikou zvaná, svojmu
         starému tatkovi o tých kostiach, nájdených pod Trstím. A starý otec zamyslel sa a potom
         poviedal: „Hm, hm — to sú, dievka moja, kosti kresťanské; to ukryl sa sedliak pred
         psohlavcom, a kto vie, ako tam biedne zahynul.“
   </p>
   <p>
    V izbe už sišli sa súsedia a súsedky — bola nedeľa a popoludnie — i rozprávali si o tom,
         čo Eržika hovorila. Jedna stará ženička počúvala, a vzdychla: „Ach, Pane Bože, a tie kosti
         zato nemajú pokoja, že sú nie po kresťansky pochránené.“
   </p>
   <p>
    Nič viac nepovedala, ale vyšla von a cez dvor domov, lebo tak oblok do obloka bývala z
         Máňovci; doma vzala motyku i košiar a šla sadmi hor’ na Trstie, cestou, ktorú Eržika
         opísala.
   </p>
   <p>
    I našla to miesto — kosti rozmetané. Sbiera ona tie kosti do toho košiarika všetky do
         jednej a myslí pritom, aké marné stvorenie je človek. A aká pomíjajúca je sláva i radosť, i
         bohatstvo a všetko zemské zbožie. Potom položila košiarik na bok, vzala motyku, i vykopala
         hrob. A sadla si k nemu, zaspievala „Žádné okamžení“, prežehnala hrobček, prežehnala kosti,
         ktoré dnu vložila i s košiarikom a pochránila vo meno Božie všetko pekne. „Tu spočívajte.
         Ach, áno, áno, ,prach si a v prach se obrátíš‘, hovorí Písmo sväté, a my sme len také
         červíčky na zemi.“
   </p>
   <p>
    Keď bol hrobček hotový, obložila ho trávičkou a zapichla dva papečky na znak kríža.
         Potom sadla si ku hrobu a dívala sa dolu do doliny. Nebo „batožkavelo“ sa, slnce zašlo, v
         doline ťahaly sa hmly. Po stranách ovce do košiarov sháňali malí honelníci a zvončeky,
         liatovčeky, zahlaholily. Ako by na ohlas ozval sa z dediny hlas zvona, velebne, vážne, ako
         na pohreb.
   </p>
   <p>
    „Ach, Bože môj!“ vzdychla starena, „to ti na pohreb,“ doložila, ruky nežne položiac na
         miesto, kde kosti zahrabala. „Nech Boh je milostivý dušičke tvojej a tvojim kostiam dá
         tiché spočinutie…“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506749">
       </a>
       VI. Rimava — riava
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ide povesť o našej Rimave, že každý rok musí mať ľudský život za obeť. Veru, veru, dosť
         často prihodí sa, že z jari, keď v tisovských vrchoch topí sa sneh, Rimava vzrastá na
         rieku, nešetriacu ani hatí, ani brehov, ani mostov a lavíc cez ňu položených, strhne so
         sebou dieťa na brehu sa ihrajúce, alebo ženu načierajúcu do kupy vodu.
   </p>
   <p>
    Alebo, keď príde príval v lete, vzrastú potoky Losinec, Rejkovo (Turek-Rejka), Ľadovo,
         Dolinka a Holubov potok, a tu berie divá riava skaliská a vŕby a vlečie ich ani čo by
         hračky boly, že to len tak hrkoce a hučí v tých mútnych vlnách, ako keď by sa deti obrov na
         skalky ihraly… A pred každým takým prípadom hučí to vo vode už vopred a ľudia si povrávajú:
         „Zasa niekto sa zatopí.“
   </p>
   <p>
    Za dávnych časov, keď ešte Trstie bola jedna veľká hora a jedle velikánske rástly až po
         brehoch Rimavy, mala táto iné koryto. Tiekla ona tam, poza kolešne,
    <sup>
     [
     <a class="footnote" href="#ftn.id2506797" name="id2506797">
      1
     </a>
     ]
    </sup>
    kde len nedávno ešte ľudia prišli na stopy zhnitým doskám, pozostatkom tej
         píly, od ktorej obec dostala meno, keď usadili sa tu prisťahovalci, odtrhnuvší sa to z
         muránskej posádky, to z husitských vojov, to boh vie odkiaľ.
   </p>
   <p>
    Za Miškovie
    <sup>
     [
     <a class="footnote" href="#ftn.id2506816" name="id2506816">
      2
     </a>
     ]
    </sup>
    kolešňou je i teraz krútňava. Voda pení sa a vlny rozbíjajú sa jedna o druhú.
   </p>
   <p>
    Ale niet pamätníka tomu ani medzi staršími, len z úst do úst nadpovedia ešte staré ženy,
         že za jednej Veľkej noci Rimava dostala dva ľudské životy za obeť.
   </p>
   <p>
    I vtedy, tak ako dnes, chlapci kúpavali dievčatá. A dievky, vediac, že neujdú tomu, čo
         im je súdeno, nezhŕdaly sa, ba čo aj zubami drkotaly, ony šly ku Rimave — „vďačne, koj
         musely“, kde ich taký parobok potom „otrepal“ do prostred vody. A voda ešte ľadová —
         dievčatá volaly na ratu, na mamičky, ale „u Boha pomoc“; iba keď boly ako myši, vtedy už
         bežaly domov preobliecť sa; niekedy aj nie, veď háby uschly i tak, a zdravému to neškodí. A
         za to dievčatá musely pekne-krásne uhostiť chlapcov pálenkou a koláčom.
   </p>
   <p>
    Bola tu vraj dievka driečna, jediná dcéra svojej matere. Ilenkou ju volali, nemala páru
         medzi pilianskymi dievčatmi. Hrdo si viedla, i hrdo sa nosila. Mala by bola záletníkov
         dosť, ale ona nechcela ani jedného, len Štefan, chudobného komorášov
    <sup>
     [
     <a class="footnote" href="#ftn.id2504450" name="id2504450">
      3
     </a>
     ]
    </sup>
    syn, páčil sa jej: ale čože, keď im bránili veľmi, i otec i mať, i celá rodina.
         Lebo vám aj medzi sedliakmi jesto vyšší i nižší — a to najlepšie vraj, keď len svoj ku
         svojmu.
   </p>
   <p>
    V tú istú Veľkú noc, keď toto sa stalo, Ilenka tak nechcela a nechcela sa dať obliať. A
         chlapci (známa vec je, že chlapci sú huncúti) nechceli upustiť od nej a na veľa predsa len
         vytiahli ju z úkrytu a vliekli ku Rimave.
   </p>
   <p>
    No ona ešte aj tým mala ujsť — mocne sa im bránila. Napokon Štefan, nazlostený a
         „roznáturený“ na ňu a na tých, čo mu ju bránili, schytil Ilenku cez pás a niesol ju k
         Rimave.
   </p>
   <p>
    „Do krútňavy s ňou, do krútňavy,“ vískali parobci.
   </p>
   <p>
    „Jaj, kvietky moje, nieže ju, nie… prechladne, alebo ožobráči sa mi moje dieťa!“ volala
         a prosila matka.
   </p>
   <p>
    Ale Štefan brodí sa vodou a hodí Ilenku do prostred riavy, ale ona drží sa jeho hrdla,
         ťahá ho za sebou a vlny krútia, rozbíjajú sa, hučí to v nich, ako chór vodných panien.
         Dvíhajú sa Ilenkine vrkoče i plávajú okolo jej hlávky, len ona nehybná, hlávka k nebu
         obrátená, oči otvorené hľadia bezvýrazne na zostrašených ľudí, ústa akoby na výkrik
         otvorené, osinelé.
   </p>
   <p>
    Niektorí na brehu stojaci ešte smejú sa, iní už bedujú:
   </p>
   <p>
    „Jaj, Bože ti môj, čo sa stalo, zle sa stalo. Deti, deti, čože sa nehýbete?“
   </p>
   <p>
    „Ilenka, dieťa moje! Ľudia, ak ste z Boha, zachráňte mi moje dieťa!“ volá matka, zúfale
         zalamajúc rukami.
   </p>
   <p>
    Medzi krikom chlapov a plačom žien opovážil sa ktosi do vody ku tým dvom mladým. Ťažko
         ich bolo roztrhnúť, oba už boli mrtví. Keď Štefana osvobodili od Ilenky, voda zafarbila sa
         krvou. A to na spodku vody v hlbokom nánese bola kosa, obrátená hore ostrím svojím. Na to
         hodil Štefan Ilenku svoju, a kosa prebehla mladým tielkom dievčaťa a prebodla i Štefanovi
         prsia.
   </p>
   <p>
    Tak mala Rimava v tú jar dva mladé ľudské životy. Odvtedy mnoho vody ušlo dolu Rimavou,
         mnoho životov ľudských zahynulo vo vlnách rozľútených, a tak to bude ďalej, kýmkoľvek
         nevyschne Rimava, nespustnú obce okolo nej.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506797" name="ftn.id2506797">
        1
       </a>
       ]
      </sup>
      stodoly, humná
     </p>
    </div>
    <div class="footnote">
     <p>
      <sup>
       [
       <a class="para" href="#id2506816" name="ftn.id2506816">
        2
       </a>
       ]
      </sup>
      Na Píle hovorí sa: Miškove.
     </p>
    </div>
    <div class="footnote">
     <p>
      <sup>
       [
       <a class="para" href="#id2504450" name="ftn.id2504450">
        3
       </a>
       ]
      </sup>
      Komoráš, ktorý bol komore, t. j. eráru poddaný.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504558">
       </a>
       VII. Vlkolak
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Ja neviem, či by to mohlo pravda byť, ale tí starší povedali, aj sám ten gazda ťažko
         zakliaval sa, že tak bolo. A veď sa to za starých časov všelijaké príhody postávaly, a čo
         som počula, to poviem.“
   </p>
   <p>
    Hrnčiarovie gazda strojil svadbu svojej dcére. Mal len tú jednu, tak vzal k nej
         pristaša.
   </p>
   <p>
    Svadba bola — ako svadby bývajú — v zime. Svadbiari boli veselí a zabávali sa všelijak.
         Výjde jeden na dvor, i vráti sa hneď zostrašený do izby.
   </p>
   <p>
    „Ňaňo, koby ste, čo vám je na dvore.“
   </p>
   <p>
    „Nuž čo?“
   </p>
   <p>
    „Tuž vlka máte na dvore.“
   </p>
   <p>
    „Že veru vlka,“ zvolá svadobný otec a berie sa von. A tu na dvore spravedlivý vlk! Ženy
         do kriku a deti na pec, chlapi brali do rúk, čo ktorý zachytil, to ožeh, to vidly a chceli
         sa oddať do vlka. Ale gazda ich nepustil k nemu.
   </p>
   <p>
    „Ej, nieže tak, nie. Vlk prišiel, aj odíde. Len mu dajte pokoj: zkia prišiou, ztia aj
         pôjde.“
   </p>
   <p>
    No tak. Chlapi išli nazpäť do izby, a zasa ihranie sa započalo. Len tu vbehne jedna žena
         s krikom: „Jaj, veď vám tot chce nuká prísť.“
   </p>
   <p>
    A gazda na to:
   </p>
   <p>
    „Koj chce, nak ide, ja mu nezabránim — otvorte dvere!“ Dvere otvorili a vlk prišiel do
         izby.
   </p>
   <p>
    Oprie sa vlk o stenu a díva sa len díva na svadbiarov a oni na neho. Chlapi zasa len
         zabiť a zabiť milého vlka. Ale gazda len zasa bránil a nechcel dať ublížiť vlkovi ani za
         svet. A keď ten len stál a len díval sa, tu povie gazda gazdinej:
   </p>
   <p>
    „Žena, dones z komory koláč, taký z tých deravých (pletenec),“ lebo vtedy taká obyčaj
         bola a piekli ich len tak na peci, nie na ťapšiach, ako teraz.
   </p>
   <p>
    Gazdiná sa opytuje:
   </p>
   <p>
    „Načože ti ten koláč?“
   </p>
   <p>
    „Nespytuj sa, len dones,“ odpovie gazda a gazdiná musela poslúchnuť. Donesie ten koláč,
         gazda koláč vezme a zopchá vám ho tomu vlkovi na hrdlo. Všetci smiali a rehotali sa a vlk
         poberá sa vážne von.
   </p>
   <p>
    Gazda pobral sa za ním, aby mu ešte na ceste niekto neublížil alebo koláč nevzal, a
         odprevadil toho vlka až do potoka. Potom mu vám zrazu vlk zpred očú zmizol a gazda vrátil
         sa spokojný domov.
   </p>
   <p>
    Svadba sa skončila pekne, ako sa patrí (nebolo tam vari ani jednej rozbitej hlavy, aj
         gajdoši gajdy v celosti odniesli domov). A potom zasa všetko prišlo na svoj poriadok.
   </p>
   <p>
    Nezadlho za tým, asi o rok vybral sa ten istý gazda i s inými na cestu, dolu na „mezov“
    <sup>
     [
     <a class="footnote" href="#ftn.id2504693" name="id2504693">
      4
     </a>
     ]
    </sup>
    s doskami. To mali predtým také zárobky: „Poliaci“ doviezli dosky na Pílu a s
         Píly ich viezli furmani dolu až ku Jágru, ako kedy pošťastilo sa im odpredať. Ztade potom
         dovážali si zrno na poživeň domov.
   </p>
   <p>
    Idú naši voziari na ten „mezov“, idú na voloch. Prišli na jednu pustatinu panskú. Tam
         ich noc zastihla, i mali tam kŕmiť. Vypriahli si statky a viedli ku studni napájať. Len tu
         príde k nim jeden pán.
   </p>
   <p>
    „Odkiaľ ste, dobrí ľudia?“
   </p>
   <p>
    „S Píly,“ riekli naši voziari a pekne sa poklonili.
   </p>
   <p>
    „No, napojte si tie statky, a potom prídite do môjho dvora. Tam, hľa, z toho stohu si
         ich aj nachovajte, aj pre vás nájde sa večera.“
   </p>
   <p>
    Voziari začudovali sa, čo to za dobrého pána, čo aj pre nich večeru, aj statku sena dá —
         a len išli, keď ich volal. Aj najedli sa, aj napili sa, aj oddýchli si v čeľadnej izbe.
         Ráno zasa predvolal ich ten pán a spytuje sa:
   </p>
   <p>
    „A čo veziete?“ — „Dosky,“ — „No složte ich len sem, a čo žiadate, vám vyplatím.“ A oni
         poskladali dosky a on vyplatil im do krajciara.
   </p>
   <p>
    „A či mechy
    <sup>
     [
     <a class="footnote" href="#ftn.id2504754" name="id2504754">
      5
     </a>
     ]
    </sup>
    máte?“
   </p>
   <p>
    „Ej, veď máme, ako by sme nemali, koj ideme na zrno,“ odpovedali naši „Píľane“ udivení,
         lebo im do hlavy nešlo, prečo tento pán to robí.
   </p>
   <p>
    „No, keď máte tie mechy, tak ich dajte sem, do môjho hambára.“
   </p>
   <p>
    Chlapi vzali mechy a pán len meral, kým sa pratalo a potom kázal im tie mechy povykladať
         na vozy.
   </p>
   <p>
    Naostatok ten gazda, Hrnčiar sám, osmelil sa a spytuje sa toho pána: „Ale, prosím
         ponížene, keby ste sa nepohoršili, rád by som vedieť, za čo my toto dostaneme? Ak za
         peniaze, tu sú“ — i vyťahuje z remeňa (opasok) mešec.
   </p>
   <p>
    „Nechajte si vaše peniaze, ja ich nepotrebujem. Ale keď vy neviete, viem ja. Či viete,
         keď ste vašej dievke svadbu robili? A keď vám prišiel ten vlk do dvora? No, šak viete. Ten
         vlk, to som bol ja.“
   </p>
   <p>
    Gazda preľakol sa veľmi, ale ten pán ho len uspokojil a na cestu mu ešte aj to naučenie
         dal, aby si naučil aj zaťa takým byť, akým on bol a tak že sa mu bude dobre vodiť na svete.
   </p>
   <p>
    Tak prišiel gazda Hrnčiarovie domov a doniesol aj groše, aj zrna nadostač.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504693" name="ftn.id2504693">
        4
       </a>
       ]
      </sup>
      Dolná zem
     </p>
    </div>
    <div class="footnote">
     <p>
      <sup>
       [
       <a class="para" href="#id2504754" name="ftn.id2504754">
        5
       </a>
       ]
      </sup>
      vrecia
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505569">
       </a>
       VIII. „Pán Rokytovský!“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Rástla predtým medzi papierňou a Zlámancom hustá rokytina. A z tej rokytiny vychodil s
         času na čas pán. Že to pán nebol dobrý, to môžete vedieť. Tí, ktorí ho videli, veru ľakli
         sa ho. Oblečený bol čierno, mal — nezľaknite sa — kopytá a na hlave klobúk. Ale čo pod
         klobúkom, to vám neviem povedať, lebo on klobúka nezdvihol nikdy, ani keď v meste alebo na
         Píle zvonili, ani keď sa sišiel s niekym.
   </p>
   <p>
    Ide raz cestou sedliačik, tuším z Handľov, aleho z Polhory. Zabral sa bol do jarmoku do
         Soboty kupovať voly, ale ho omínalo čosi. Vzal si málo groší. Veď by si on bol vzal aj
         viac, keby bol mal, ale kdeže ich mal vziať? Ide tou cestou a rozpráva si hlasne:
   </p>
   <p>
    „Ta, hriešny človeče, ta čože budeš robiť? Peňazí málo a statky chceš kupovať. Chudobný
         človek — hotová opica. A chudobnému i z hrnca vykypí. Len ako to bude s tým jarmokom, ako!
         A zborgovať teraz nikto nechce — na statočnosť nikto nič nedá.“
   </p>
   <p>
    Ako si tak hovorí, len vám tu raz kde sa vezme, tam sa vezme, postaví sa pred neho pán
         Rokytovský. Chudobný človek ho ešte nepoznal, a preto poklonil sa:
   </p>
   <p>
    „Pochválen Pán Ježiš Kristus!“
   </p>
   <p>
    Pán Rokytovský smraštil sa veľmi, on nerád mal poklony, a ešte túto, preto neodpovedal
         ani
    <span class="emphasis">
     <em>
      bé
     </em>
    </span>
    ani
    <span class="emphasis">
     <em>
      cé
     </em>
    </span>
    , len sa hneď spytuje, kde a načo
         ide. A ten mu pekne-rúče vyrozpráva a všetku svoju biedu vyžaluje.
   </p>
   <p>
    „No, keď je tak, tu máš sto zlatých na tie volky, čo ti ešte chybujú.“
   </p>
   <p>
    Sedliak neverí svojim očiam, ale jednako, čo vraj oko uvidí, to srdce uverí, a ešte: oko
         je zbojník. Nuž peniaze páčili sa mu a rád by ich bol mal; ale čože, zadarmo nik nič nedá —
         pomyslel si a nahlas riekol:
   </p>
   <p>
    „A akože to, pán urodzenký?“
   </p>
   <p>
    „Akože? Nuž na takto rok, v túto istú hodinu, donesieš mi tie peniaze sem vrátiť.“
   </p>
   <p>
    „A interes?“ opytuje sa Polhorec.
   </p>
   <p>
    „Nijaký, iba peniaze, sto zlatých. A akby som tu ešte nebol, zavolaj len vo tri vrhy:
         ,Pán Rokytovský!‘ a ja ti hneď tu budem.“
   </p>
   <p>
    Peniaze prešly z ruky pána Rokytovského do rúk sedliaka. Poďakoval sa Polhorec a šiel
         svojou cestou, všade shovárajúc sa so sebou a tešiac sa svojim grošom. Na jarmoku dobre sa
         mu vodilo, kúpil krásne dva voly ani ľvi, a také párne, že by ich nebol ani pri lampáši na
         poludnie navyberal.
   </p>
   <p>
    A dobre sa mu viedlo s tými „voukami“. Zarábal na nich, a nezabúdal odkladať pre pána
         Rokytovského. Na konci roku aj pekne-krásne mal sohnatých všetkých sto zlatých až do
         krajciara. I vybral sa s nimi zasa na tú istú cestu.
   </p>
   <p>
    Prišiel ku rokytine, volal: „Pán Rokytovský!“ Nič neozvalo sa. Cesta bola pustá. Zasa:
         „Pán Rokytovský!“ Zasa nič, nikto nečuchnul.
   </p>
   <p>
    „Pán Rokytovský!“ kričí milý Polhorec po tretí raz. Ale volaný neprichádza — iba sa vám
         tu ozve ktosi z húšťavy:
   </p>
   <p>
    „Darmo ty voláš pána Rokytovského! Ten zabil sa na Čiernom blate. Choď domov a užívaj
         tie groše v bázni Božej aj ďalej…“
   </p>
   <p>
    Polhorec nedal si to viac ráz opakovať, vrátil sa domov, a ak neumrel, i posiaľ žije.
   </p>
   <p>
    A možno, že si ku tým volkom kúpil aj kravičku, a tá mala zvonec…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505745">
       </a>
       IX. „Zraď sa sám.“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po záhradkách okolo domov a v sadoch „všia“ rastie zelinka, „čo jej čert vrštek
         odštiknul“. Kvietok má belasý, a ako rečeno, vršteku nemá.
   </p>
   <p>
    Zelinka táto má ešte aj iné meno, ale to málo kto vie, meno čudné: „zraďsasám“. Ktože
         zná, kedy to meno dostala, a ako. Kto to chce vedieť, nech počúva, alebo nech si prečíta
         sám.
   </p>
   <p>
    Bola vám jedna žena, vdovica. „Vdovica, cez blato lavica“, psota, bola dosť chudobná a
         nadto nadovšetko mala ešte aj so svojím nebohým mužom také trápenie, ako nik na svete. Lebo
         vám ten každý bohovitý večer prišiel domov a pýtal si jesť i piť, a musela ho tak
         obsluhovať a tak obchodiť, ako len živého. Naveľa sa vraj i hostina zunuje, nie to ešte
         mŕtvy muž, ktorý jesť zje, ale zarobiť nie. I bála sa ho, lebo bol strašný, aj
         nevyvladovala už s trovením a so živnosťou. Beztak je mrtvý nepriateľom živého — smrť
         nepriateľka života, — premyslela si teda žena, ako odpúdi si muža z domu.
   </p>
   <p>
    A keď myslela, tak aj vymyslela. Ako jej tak prišiel poznovu do domu, rečie mu žena:
         „Ale, muž môj, ty viac vieš, ako ja; čože, ja som sprostá žena a z môjho sprostého rozumu
         nič nevykonám, poraďže mi ty, čo ja s tou mojou jalovicou robiť? Zakaždým, keď ju vyženiem
         na pole, vráti sa mi nazpäť do dvora. Už si neviem rady s ňou.“
   </p>
   <p>
    A to všetko padalo na neho, ale on, hoc sa aj múdrym robil, nevedel, čo to má byť.
   </p>
   <p>
    Nuž odpovie jej mŕtvy muž: „Nič inšie, žena moja, neurob, len ty choď do záhrady a naber
         zelinky, čo jej čert vrštek odštiknul, a navar jej hodne a potom pokrop všetky kúty aj
         okolo domu. Nikdy viac nevráti sa ti jalovica domov.“
   </p>
   <p>
    Žena chytrá, hneď na zraň (za rána) navarila tej zelinky, a z večera, keď jej nik
         nevidel, pokropila „všia“ okolo hospôdky dovôkola, a už potom so strachom čupela pod pecou
         a čakala, čo sa bude robiť.
   </p>
   <p>
    Len ti tu v obvyklú hodinu príde tot umrlý zasa, ale tentokráť len pod vyhľad (oblok),
         bo mu už tá zelinka zbraňovala prístup do izby. I volá zpopod toho výhľadu:
   </p>
   <p>
    „No, máš ty šťastia, že som ťa nedostal, lebo by som ťa na márne kusy roztrhal, že si ma
         oklamala.“
   </p>
   <p>
    Hoc aj dosť strachu vystála, ale žena mala odvtedy svätý pokoj.
   </p>
   <p>
    A čo sa nestalo Jozefovi, Hroncovi — či bol z Telgartu, alebo zo Šumiaceho, neviem, dosť
         na tom, že zjednal sa on do Martinov za baču. Bol poriadny a tichý ako muška a neublížil
         nikomu, ani ako slncu prach.
   </p>
   <p>
    Bačoval on tedy tým gazdom na spoločnom gazdovskom salaši, a dokým košarovali po iných
         poliach, bolo všetko dobre. Ale vám tak o pol lete prichodilo gazdom redikať sa so salašom,
         i preniesli košiar na Martinovie zem, pred „Vlčou pasekou“, kde to tie studničky blízko — a
         od tých čias Martin bol ako nie sám svoj. Lebo to miesto je od akživa nie dobré. Tam
         vychodí aj čierna pani, ba i poludnice vídať, i so zlým stretajú sa tam ľudia, — jedným
         slovom, je tam nepokoj veľký.
   </p>
   <p>
    Ako Jozef niekoľko dní na svojom salaši pobudnul, zbadali ľudia, najmä ženy, že je s
         Jozefom nie dobre, že je veru nie sám v sebe. Ani už tak nedovrával sa s nimi, ako dosiaľ,
         ani nežartoval, iba hľadel do zeme, a keď ho tak nezradky dajedna zavolala, strhol sa, ako
         taký, čo má — nedaj Pane Bože — zlého v sebe. Ba aj to vídali, ako vyzlečený, taký, ako ho
         Pán Boh dal na svet, obehúval kolibu divo, až sa zajachtal, a keď už nevládal, srútil sa
         ako bez seba na zem.
   </p>
   <p>
    Našla ho tak mamovka Máňovie, tá istá Marika, Pán Boh im daj slávu večnú — keď mu
         odnášala chlieb aj variačik s jedlom. I zastala si stará žena a prehovorí k sebe:
   </p>
   <p>
    „Pane na nebi! s naším Jozefom je zle. Tomu treba spomáhať, lebo o toho pokúša sa sám
         ten zlý z pekla. ,Jozef — Jozeeéf!‘“ kričala starká už zďaleka na behajúceho baču. Jozef
         zastal a potom vbehol do koliby, aby si prehodil hábky na seba, a tak ide gazdinej v
         ústrety.
   </p>
   <p>
    „Čože je to s tebou, Jozef?“ opýtala sa ho starká.
   </p>
   <p>
    „Jaj, mamovčička,“ tak volali gazdinú starí i mladí, domáca i prespolná čeliadka, —
         „jaj, so mnou vám je zle! Ja sám neviem, čo mi je, ale mám veľký nepokoj, a to len, čo som
         sem prišiel. Ak ste z Boha, spomáhajte mi, aby som nezahynul ja aj moja dušička.“
   </p>
   <p>
    „No nič, synak, neboj sa,“ tešila ho starká, „tebe my z Boha pomoci spomôžeme a
         vyženieme to zlô z teba. Najtro (zajtra) o tomto čase čakaj ma, ja prídem a prinesiem, čo
         treba.“
   </p>
   <p>
    Jozef uspokojil sa a odobral hrnček s kapustou, chlebík položil na podišiar a starká
         odišla domov. Na druhý deň prišla zasa. Doniesla so sebou hrnčíček s odvarkom zelinky, „čo
         jej čert vrštek odštiknul“, a svätenú vodu, ktorú vypýtala si u dobrej známej, katolíčky,
         ktorá tu neďaleko v Hámriku bývala. Jozefa gazdiná zelinkou okädila, svätenou vodou
         obkropila, aj celú kolibu i okolo nej zôkol-vôkol, hovoriac pritom:
   </p>
   <p>
    „Nerobím to zo svojej moci, ale z Pána Boha i Krista pomoci.“ I prežehnala Jozefa svätým
         krížom. Jozef načúval zbožne a veril tomu na vlas, že všetko to, čo mamovka s ním robila,
         vyženie to zlô z jeho srdca, a aj tak bolo, že od toho dňa Jozef už zasa stal sa tým istým
         človekom, čo bol pred pokúšaním zlého.
   </p>
   <p>
    Ďakoval on mamovke našej veľmi pekne za túto službu, aj keď odchodil do svojho kraja. A
         ak žije — musel by už byť hodne vo veku — opýtajte sa ho, a on vám rozpovie, ako to bolo
         tam blízko tej povestnej „Vlčej paseky“ a čo mu preukázala zelinka, „čo jej čert vrštek
         odštipnul“.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505999">
       </a>
       X. Božie súdy
      </h2>
     </div>
    </div>
   </div>
   <p>
   </p>
   <p>
   </p>
   <p>
    Tam, kde tri chotáre sa schodia, sú tri „zmietky“, smiety skál —, a tie volajú sa
         „hajnaše“. Hajnašom menuje sa jedno celé tisovské pole, od chotára muránskeho sa tiahnúce.
         A „hajnaše“ sú aj na tom mieste, kde schodia sa chotáre píliansky, tisovský a klenovský. V
         jednom z týchto smietov bol vraj poklad. Teraz ostala po ňom len pekná suchá — diera.
   </p>
   <p>
    Kto ten poklad vybral, ten už nežije. Len jeho potomstvo, aj to neduživé pomaly vymiera.
   </p>
   <p>
    A to stalo sa podľa rozprávania starších takto:
   </p>
   <p>
    Za starodávna Pílania furmanili inak ako teraz. Vozili uhlie do revúckych maší, ba i na
         Ploskô, a zo Železníka zasa vozili rúdu. Teraz už tá drôtová železnica všetko pokazila, —
         hej, veď vám je tá nejednému furmanovi tŕňom v oku! Zato aj tie čudá, pyramídy, tak často
         podpiľujú, že ich páni nestačia ani dať naprávať.
   </p>
   <p>
    A taký furman poznal všetky kúty, cesty a chodníky, chodil po všetkých dolinách, kde
         bola rúbaň alebo uhlisko.
   </p>
   <p>
    Jedna takáto cesta viedla od Hnúšte na Polom, potom dolu hlbokými dolinami, starými,
         rúdnymi cestami, ako to stojí v našich povestiach, ta na Burdu osamelú, kade tečie potok na
         Rovné a Zdychavu. Burda je krčma prostred hôr, asi v polovici cesty od Polomy po Ratkovú.
         Tam sišli sa neraz furmani i z tejto, i z tamtej doliny, obnovili staré známosti a započali
         nové. Zalievali to potom tou „tekutou hriešnicou“.
   </p>
   <p>
    Tam sišiel sa za onoho času Pílan Mäkyš s vrchovcom Rovňanom. Oni kmotrali sa od
         nepamäti, aj ich starí kmotrali sa, a ich deti, dá Boh, tiež sa budú, lebo to je dedičné.
         Niekedy ešte staré ženy pochodily z Rovného, a ono odvtedy ostalo im to kmotrovstvo v
         rodine.
   </p>
   <p>
    Zapili si, koňom nasypali do kreptúcha ovsa i napojili, a potom oba pohli sa odrazu. A
         že im už teraz prichodilo isť do vrchu, pohli koníky, vzali biče do rúk a s fajočkou v
         ústach kráčali vedľa zadného voza. Shovárali sa to o úrodách, o suchote a o daniach, potom
         zamyslel sa kmotor Rovňan. Zastal, poobzeral sa, poškrabal si hlavu a rečie kmotrovi:
   </p>
   <p>
    „Hej, kmotre, keby ste vy, čo by som vám ja poviedal!“
   </p>
   <p>
    „Ha, kmotre, čo takého, veď mi len povedzte.“
   </p>
   <p>
    „Keby ste mi vy išli pod ruku, veru by nám mohlo dobre byť — aj našim deťom a detným
         deťom!“
   </p>
   <p>
    „Keď je tak, čože by som vám nešiel pod ruku? Veď je adaj len po dobrom?“
   </p>
   <p>
    „Tuž a? Vari po zlom! Ejže veru po dobrom.“
   </p>
   <p>
    „Tak mi už len povedzte, čo máte,“ naliehal Pílan.
   </p>
   <p>
    „Hja, to vám bývalo za starých čias inak, ako je dnes.“
   </p>
   <p>
    „To ja viem, že inak; i dávky menšie, hoc si aj tú panštinu musel odvádzať.“
   </p>
   <p>
    „A za tých časov chodili aj postranní chlapci po horách, brali tomu, kto mal, a dávali
         tomu, čo nemal. Aj po pílianskych vrchoch dosť sa nabývali.“
   </p>
   <p>
    „Že nabývali! Veru nabývali, hľa, stará Marka má ešte dosť vecí, čo jej nanosili.“
   </p>
   <p>
    „Žili, ako vedeli, jedli a pili, keď mali kde hlavu skloniť, a keď nie, tak aj
         pozaťahovali opasky, a muselo dobre byť. A čo nestrovili, nerozdali, to zakopali do zeme.
         Dosť vám je tam ešte po vašich chotároch i mariašov i križliakov, i tvrdých toliarov, i
         dvadsiatnikov — dosť, tfí!“ odpľul si Rovňan, lebo mu z fajky čosi do úst prišlo, čo
         nemalo.
   </p>
   <p>
    „A vy to odkiaľ viete?“ opytoval sa Pílan.
   </p>
   <p>
    „Nuž viem. Povedal mi to jeden starý, čo len toť umrel; nemal nikoho, i prenocoval u mňa
         a tam aj umrel.“
   </p>
   <p>
    „A čo, kdeže by to bolo?“
   </p>
   <p>
    „Veď je to tu, kmotre; aj povedal by vám, aj ubehali by ste ma!“
   </p>
   <p>
    „Ale ja vás!?“ skríkol Mäkyš. „Ej, či tak myslíte o mne?“
   </p>
   <p>
    „No veď som len tak; nehoršite sa preto. A keď neubeháte, tak vám len poviem. Či viete,
         kde to tie smiety na tých troch chotároch?“
   </p>
   <p>
    „Vari by ja nevedel! Veruže viem. Veď tam neďaleko oriem.“
   </p>
   <p>
    „No tam, v jednom hajnaši, a to v najvyššom, je založený základ. A ten my s Božou
         pomocou vyberieme, ak ma zavediete ta, kmotre.“
   </p>
   <p>
    „Hm, hm,“ krútil hlavou Mäkyš; „že by tam dačo malo byť, tomu ja neverím; veď som ich ja
         dosť ráz obchádzal, a nikdy som ničoho nevidel!“
   </p>
   <p>
    „Hja, kmotre, dosť ste múdri, a predsa ste takô sprostô slovo povedali: akože ste mohli
         dač vidieť, keď je základ v zemi?“
   </p>
   <p>
    „Ha, kmotre, vás ten rab ošialil; tam, bouprisám, ničoho nenájdeme!“
   </p>
   <p>
    „Í, adaj ošialil! Keď sa zaprisahal na svoje dušné spasenie! Keď mu je smrť na pažeráku,
         adaj len nebude cigániť. Nuž a keď nechcete, dajme tomu pokoj; keď nie vy, bude iný, pôjde
         so mnou hocikto, kto mi ukáže cestu. Lebo ja sa chcem statočne podeliť s ním.“
   </p>
   <p>
    „No len, no, nehoršite sa už zasa,“ chlácholil už Mäkyš; „veď ja pôjdem s vami, či mi
         dač dáte, či nie; ak mi dáte, dobre, ak nie, aj tak dobre bude.“
   </p>
   <p>
    „A spierali ste sa! A ja vám len dobre chcem. Na druhý týždeň mám beztak kus práce v
         Tisovci, prídem k vám ráno; ale sa len ohlásim a potom nazpäť idúc pôjdeme spolu ta.“
   </p>
   <p>
    „Dobre, dobre, koma, len či nás nekopne?“
   </p>
   <p>
    „Čože by nás koplo; len či nás dakto neubehá?“
   </p>
   <p>
    „Vari dovtedy? Ak nás dosiaľ neubehal, tak nás už neubehá; no, ale pohnite, kmotre, a
         ľa, medzi besedovaním došli sme na vrch — hijó“. A s tým posadali si furmani do vozov a
         koníky krepčily, ako vládaly, dolu vrchom. Tu i tu zavolal kmotor na kmotra, ale kolesá
         „herbeľovaly“, a oni ich nechceli a nemohli prekričať.
   </p>
   <p>
    Na druhý týždeň naozaj dostavil sa Rovňan. Bol „opatrený“ ako vo sviatok, aj tvár jeho
         bola sviatočná, čistá a oholená. Uhliarske háby i prach doma nechal — veď žena opatrí, keď
         má človek dobrú ženu.
   </p>
   <p>
    Mäkyš mihnul na ženu, a ona hneď ako na hotové — a veď aj tak bolo — doniesla chlieb,
         bryndzu, pálenku, ba aj klobásky nakrájala na paveň i so slaninkou a nabila na to vajíček,
         a len sa šmotlila z komory do izby a zasa naopak. Ani nemala tak čo robiť v tej komore, no
         len ju ta čosi tiahlo; len tam, kde krompľová jama založená doskami a pri nej láda s
         hábami.
   </p>
   <p>
    „Tak, kmotre, čakajte ma v taký čas, keď bude slnko zapadať a potom nám bude dosť času;
         veď je vidno. Ostaňte s Bohom!“ odberal sa Rovňan.
   </p>
   <p>
    „Do navrátenia, kmotre.“
   </p>
   <p>
    Rovňan odišiel — i Mäkyš išiel si po práci, usmiaty, spokojný.
   </p>
   <p>
    Predvečerom už sišli sa na ceste. Mäkyš prišiel na koňoch. Potrebovali asi pol druhej
         hodiny, kým prišli na miesto. Rovňanovi chvely sa pery i ruky, ktoré složil ako k modlitbe,
         lebo vedel, že bez modlitby ani základ zodvihnúť nemožno; avšak prihnúc sa ku smietu
         najvyšnejšiemu (na sever), vykríkol, veď hajnaš bol rozbúraný — pod ním zíva hladká diera a
         prázdna!
   </p>
   <p>
    „Kmotre — to vy!“ zvolal Rovňan so zdesením v hlase i posunkoch.
   </p>
   <p>
    „Čo, čože vám je?“ spytoval sa Mäkyš, ktorý mal okolo koní čosi naprávať.
   </p>
   <p>
    „Základ je už vyzdvihnutý — ubehali ste ma, oklamali ste ma!“
   </p>
   <p>
    „Ale ja?! Čo to vravíte! Nuž základu nebolo, a teraz vy na mňa. Veď vám ľahko vinu na
         mňa složiť…“
   </p>
   <p>
    „Nevedel o ňom nikto na tom Božom svete, iba vy a ja; a vy ste ma ubehali, kmotre.
         Priznajte sa, veď nežiadam všetko, ani polovice mi nemusíte dať, a všetko dobre bude.“
   </p>
   <p>
    „Z čohože vám dám, keď o ničom neviem.“
   </p>
   <p>
    „Dajte mi aspoň jedon na pamiatku,“ prosil Rovňan, ale Mäkyš nie a nie, a tajil a tajil
         a zaklínal sa, až tej zemi ťažko bolo trímať.
   </p>
   <p>
    „Bodaj som oslepol — aby som oslepol, ak som len jeden videl z tých peňazí.“
   </p>
   <p>
    „No, keď je tak,“ povie naveľa Rovňan, „tak nech sa vám stane! Bodaj ste oslepli a
         nevideli ani svojich detí, ani toho Božieho slniečka, a bodaj vyništelo aj vaše pokolenie —
         bodaj!!“
   </p>
   <p>
    Jasná a teplá bola noc, keď uberal sa Rovňan cez Trstie, chodníčkami len ľudu známymi,
         domov. Ale on išiel zasa len chudobný, ako i ta, a ešte chudobnejší, lebo sklamal sa veľmi,
         veľmi. Kde veril v statočnosť, tam našiel podvod a faloš, a trpkosťou naplnené srdce jeho
         hľadalo si uvoľnenie v hlasitej mluve.
   </p>
   <p>
    „Božie mlyny pozde meľú, ale meľú naisto; ešte, kmotre, nepreskočil si, a ja i s mojimi
         deťmi a so ženou neumrieme hladom. Nech sú ti na duši, aby si nikdy pokoja nemal pre ne…“
   </p>
   <p>
    Tak a podobne znely slová jeho, vietor šelestil po hore a niesol ich od kríčka do
         kríčka…
   </p>
   <p>
    A Mäkyš? Dobre mu bolo gazdovať — ani sa ľudia nemohli prenadiviť, ako si vám Mäkyš
         začal vymieňať pozastavované roličky a lúky, ako kmotra kupovala si hrdé háby a syn jediný
         nosil bankovky za klobúkom, len mu ich tak vietor preberal — ba že si raz aj fajku piatkou
         zapálil.
   </p>
   <p>
    Ale raz vám začnú oči Mäkyšove slabnúť, syna medzitým „ozdobil“, t. j. oženil, a čím
         diaľ, tým temnejšie videl, na ostatok oslepnul a len biedne a o palici sa pohyboval z izby
         do dvora a predo dvere.
   </p>
   <p>
    On už dávno umrel — slepý starec, aj jeho syn, a potomstvo, ktoré vymrelo až na dve
         ženy, len tak živorí, neduživé, oplakáva zašlé časy, a radšej by sa v chudobe opatrovaly,
         ako vo veľkej hospode isť istej záhube v ústrety.
   </p>
   <p>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507247">
       </a>
       XI. Na Čertovici
      </h2>
     </div>
    </div>
   </div>
   <p>
   </p>
   <p>
   </p>
   <p>
    Išli raz hudci hrať na svadbu do Brezna. Idú, idú, prídu pod Diel, kde to tá krčma „Pod
         Dielom“. Ztade ide sa na vrchy: na Plačkovú a na Čertovicu. Tam blízko je aj povestná
         čarokrásna dolinka, Čertov potok zvaná.
   </p>
   <p>
    Večerilo sa, a Cigáni neradi nocou chodia, i báli sa, ako oni dôjdu do Brezna, keďže
         ešte ani na Polhore neboli.
   </p>
   <p>
    Zrazu, kde sa vezme, tam sa vezme, prifrčí za nimi hyntov na štyroch paripách. Na koči
         sedel pán, cifrovaný, ako páni bývajú. Ako tak Cigánov zočí, zastaví koč a spytuje sa:
   </p>
   <p>
    „Kdeže idete, muzikanti?“
   </p>
   <p>
    „Do Brezna na svadbu!“ kričia hudci a strhli klobúky s hlavy, aby takého pána uctili.
   </p>
   <p>
    „A či by ste nešli tej noci mne zahrať?“
   </p>
   <p>
    „Jaj, pán veľkomožný, my sme pod závdavkom,“ vyhovára sa primáš.
   </p>
   <p>
    „Čo tam pod závdavkom, zaplatím vám bohate,
   </p>
   <p>
    i závdavok vrátite, i vám zostane dosť. Len poďte!“
   </p>
   <p>
    Cigáni nedali sa mnoho núkať. Pán pobral ich do koča, a potom šli ako vo vetre.
   </p>
   <p>
    Šli — ale nevideli kade — len ti tu odrazu krásny kaštieľ pred nimi, a v kaštieli
         veselo. Páni privítali muzikantov a len tak sypali im dukáty, že sa Cigánom oči len smialy,
         a pravda hrali, čo len vedeli najkrajšie.
   </p>
   <p>
    Páni ihrali a tancovali, že sa mali potrhať. A k tomu pili ohnivé víno, len tak bežalo
         po žilách, ako merný oheň.
   </p>
   <p>
    Už bolo hodne pozde, keď tu najväčší medzi nimi zvolá:
   </p>
   <p>
    „Strapanka, poďže ty dolu s toho klinca!“
   </p>
   <p>
    A to ti na klinci sedela ženská — tí hudci ju dobre poznali, Klenovčianka, Strapanka.
   </p>
   <p>
    Ako to Cigáni videli, len popozerali jeden na druhého, že je to veru už nie s tým
         dobrým.
   </p>
   <p>
    Skočila tá Strapanka s toho klinca a potom začal sa ešte len tanec — mali ju tí páni
         roztrhať.
   </p>
   <p>
    Zrazu prišlo na Cigánov spanie, páni hneď ochotní, odviedli ich do osobitnej izby a
         poukladali. Cigáni políhali si a peniažky položili si každý pod hlavu.
   </p>
   <p>
    Len tu raz začne svitať. Zobudí sa jeden, zima mu je, — siahne vedľa seba a tu: mokro.
   </p>
   <p>
    „Chlapci, zle je!“ budí ostatných, ešte v tuhom spánku odfukujúcich. „Vstaňte!“
   </p>
   <p>
    Povstávali hudci a poobzerali sa. Vôkol nich šumí hora, belejú sa skaliská, nad nimi
         trasú sa hviezdičky, vôkol nich vietor fučí — a oni ležia v barine.
   </p>
   <p>
    Len teraz im svitlo v hlave a s hrúzou zbadali, akým to pánom hrali tamtej noci.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507406">
       </a>
       XII. „Dvanásti musia byť.“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Hm, to stalo sa na klenovských vrchoch — ale dávno, dávno. Gazda klenovský mal na
         „Oltárnom“ kolešňu a izbičku. Klenovskí obyvatelia obyčajne letujú na vrchoch, ba ktorí
         majú viac statku, i zimovať musia tam, aby krm nemuseli po neschodných cestách voziť do
         mesta.
   </p>
   <p>
    Bola tichá, jasná noc. Od Vepra dúchalo ostré povetrie — ako niekedy okolo Jána býva, že
         je chladno, ako v jaseň.
   </p>
   <p>
    Gazda náš uložil sa do sena v stodole, ale nespal — načúval. Bolo ticho a predsa videlo
         sa mu, že od hory vietor nesie vravu chlapov. Vtedy chodili hôrni chlapci po horách, a veru
         nebolo radno postaviť sa im na odpor. Načúva ten gazda, načúva, len tu raz naozaj dostavia
         si tí istí chlapci, na ktorých myslel. Videl ich cez škáru, že ich je viacej, nebodaj ich
         bolo dvanásť.
   </p>
   <p>
    „Chlapci“ išli hore na kôlňu, šeptajúci medzi sebou, a tam na mäkkom sene poukladali sa.
         Ale nemuseli ešte všetci byť, lebo po chvíli prichodí ešte jeden a štverá sa hor’ na kôlňu.
   </p>
   <p>
    „Či si to ty, Paľo?“ opýta sa jeden z tých, čo už boli skorej prišli.
   </p>
   <p>
    „Ja,“ odpovedá ten. „Čože je?“
   </p>
   <p>
    „Nuž nič; len či si vykonal?“
   </p>
   <p>
    „Vykonal, neboj sa nič.“
   </p>
   <p>
    „A či si dobre?“
   </p>
   <p>
    „Dobre, nenajde ho nik, iba takí, ako my dvanásti.“
   </p>
   <p>
    „Akože si ho zaklial?“
   </p>
   <p>
    „Ako? Nuž tak, aby ho len dvanásti bratia mohli dostať, takí, ako sme my dvanásti.“
   </p>
   <p>
    „Tak je dobre. Spite, chlapci, zima je, lepšie tu na sene, ako dakde v hore.“
   </p>
   <p>
    Ešte za chvíľku šuchotali a šeptali, potom pospali všetci, a gazda tam dolu nepočul
         inšieho, iba chrápanie dvanástich chlapov a tu i tu zhúknutie nočného vtáka.
   </p>
   <p>
    Nemohol zaspať. „Dvanásti bratia! Dvanásti musia byť,“ opakoval si v mysli a hútal
         ďalej. „Pane Bože, kdeže ti tu dvanásti bratia? Ktorá mati že ich toľkých vychová?“ A
         nepokojilo ho to veľmi. Vtedy, tak ako aj teraz, groše páčily sa ľuďom a zišly sa im vždy
         veľmi dobre. I nášmu Klenovčanovi by sa boly zišly, vedel už napred, ktoré pole by si za ne
         kúpil a ako by si dom ponapravil — ale dvanásti museli byť, dvanásti bratia!
   </p>
   <p>
    Hútal, hútal, no nič nevyhútal. Naostatok len predsa zaspal, a spal do bieleho rána. Keď
         sa zobudil, chlapov na šope už nebolo, kto zná, kde oni už frištikovali, a ktože vie, kde
         budú poludňovať.
   </p>
   <p>
    Zamyslený šiel gazda do mesta (Klenovca). Príjduc domov, sadol si na lavicu, oprel sa o
         stôl a hlavu založil do dlane. Tí dvanásti nešli mu s mysle.
   </p>
   <p>
    „Čože je tebe, starý?“ opytuje sa gazdiná, chovajúca kuriatka na izbe.
   </p>
   <p>
    „Nič,“ povie gazda a hľadí na tie kuriatka, ako zobkajú chlebík. I príde mu zrazu niečo
         na um a on povie:
   </p>
   <p>
    „A to máš samé kohúty, žena?“
   </p>
   <p>
    „Veru samé, ani jedna mládočka; nuž ale predám a kúpim mládky za ne,“ odpovedá gazdiná.
   </p>
   <p>
    „A koľkože ich je? Vari ich je dvanásť?“
   </p>
   <p>
    „Dvanásť. Tak ako sa vykotúľaly, tak ich je aj toľko.“
   </p>
   <p>
    „Dvanásti bratia,“ zasmial sa gazda a skočil od stola. Gazdiná temer sa naľakala, čo tak
         strmo skočil a zasmial sa.
   </p>
   <p>
    „Jaj, ako som sa ľakla! Čože sa ti robí?“
   </p>
   <p>
    „Nič, žena moja; len ich nachovaj, tých dvanástich, a potom ich do koša a odvezieme ich
         ta na Oltárno.“
   </p>
   <p>
    „Na kýho —?“ chcela už tak povedať, ako netreba, ale gazda jej pekne-rúče vyrozprával,
         čo a ako, a gazdiná rada, všetko tak vykonala, ako gazda rozkázal. Dvanástich kohútikov
         nachovali, polapali a do koša zaviazali, a tak ich sama gazdiná vyniesla hore, aby sa im
         len niečo zlého neprihodilo.
   </p>
   <p>
    Okolo hospôdky hrabkali veselo tí „dvanásti“, až ti tu zajdú i kus ďalej, ale nie na
         veľkom, len tam pod uhlom kdesi to bolo, — začnú hrabkať, a tu, ako od samo seba, vyvrhne
         sa im poklad: hromada peňazí…
   </p>
   <p>
    Zoškriekaly kohútky, zasmial sa gazda, že predsa len našiel tých dvanástich, a posbieral
         peniažky do jedného. A potom už gazdoval, ako vedel, kýmkoľvek neumrel a nenechal všetko tu
         na tomto hriešnom svete.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578229">
       </a>
       XIII. „Kedyže bolo Božie narodenie?“
      </h2>
     </div>
    </div>
   </div>
   <p>
   </p>
   <p>
   </p>
   <p>
    A už či veríte, alebo nie — predtým vám to bolo inak, ako je dnes. A predtým aj všeličo
         dalo sa vidieť, i tí diabli chodili pokúšať ľudí, lenže čo sa nespustil Boha, tomu
         neublížili — lebo nemali práva do neho. Iba čo ho napokúšali a čo strachu vystál.
   </p>
   <p>
    Kosili raz chlapi kdesi pod Babinou trávy. A tam aj nocúvali, lebo „zavčasu, za rosy,
         najlepšie sa kosí“.
   </p>
   <p>
    Nakládli, navatrili si ohňa, posadali okolo neho a potom čo ktorý mal, povyťahoval, a to
         slaninku, to bryndzičku ujedali si a zapekali fajky. Okolo nich ticho, tichúčko. Ohník
         veselo blnkotal, iskry letely a zhasínaly vo vzduchu, listie a ratolesti najbližšieho
         krovia chvely a trblietaly sa v zohriatom vzduchu, dolu žblnkotal potok a tu i tu
         zašveholilo vtáča. Bolo jasno, na nebi nikde obláčka nevídať.
   </p>
   <p>
    Spomínajú chlapi všeličo, medzi besedovaním prišli aj na tých priepasníkov pekelných.
   </p>
   <p>
    „Ha, švagre, bez tých je nie, no nie! To mi môžeš veriť, že tí chodia, aby pokúšali
         ľudí. Či vieš, Ondrej, keď sme to s našimi ženami striehli na tot poklad?“ spýtal sa
         rozprávajúci jedného z kamarátov.
   </p>
   <p>
    „A to na Glôbišku?“ pýta sa Ondrej.
   </p>
   <p>
    „Mhmm — tam.“
   </p>
   <p>
    „Tuž a čože ďalej?“ opýtajú sa iní.
   </p>
   <p>
    „Nuž, natáraly nám ženy, že tam na Glianiku a Glôbišku vyhára poklad, a že práve malo
         byť Vstúpenie, išli sme ho striehnuť. Pred Vstúpením v tú noc, tak mohlo byť okolo
         jedenástej. Ako tak sedíme — teplo bolo a ticho — len vám tu raz priletí na koni pán — s
         pípou, kúril, len mu tak z tej pípy oheň padal.“
   </p>
   <p>
    „Adaj ale na koni?“ spytuje sa najmladší z chlapov.
   </p>
   <p>
    „Akože, na koni, takom, len mu tak pod kopytami iskry sršaly. My sme sa nazdali, že to
         pán, ako pán, postávali sme pekne a poklonili sme sa: „Pán Boh daj dobrý večer!“ Ale on
         nič, len prefrngnul vedľa nás. Iba sme hlavami pokrútili, strach nás obchodil, až ja
         poviem: No nič, reku, to je nie dobré, poďme my domov. Ideme my za ním tou cestou k Píle a
         dívame sa naň, lebo mesiačik svietil a bolo ako vo dne, — kým nepríde na tot mostík poniže
         Píly. Iba tam hurt zostal a pán i s koňom prepadli sa, ani nevieme, kde. Tak, hľa, musí len
         byť voľáky ten pokušiteľ.“
   </p>
   <p>
    „Nuž a tu na Kráľovom? Koľko ráz počuli tu voliari na lúke muziku — gajdy — a v potoku
         škrek, hvek, piskot, ako by všetko dodrúzgať malo — tak: na hore gajdoval, a v jarku
         svaďboval.“
   </p>
   <p>
    „No,“ rečie najstarší, „nespomínajte ho veľa, lebo vám môže aj prísť.“
   </p>
   <p>
    Nestačil to dopovedať, len, kde sa vezme, tam sa vezme, postaví sa pred nimi malý
         chlapčok.
   </p>
   <p>
    „Či chcete trnky?“ opýta sa a hľadí na chlapov.
   </p>
   <p>
    „I načože by nám trnky boly?“ riekli chlapi a popozerali jeden na druhého. Chápali, čo
         to už má byť.
   </p>
   <p>
    „Či chcete šípky?“
   </p>
   <p>
    „Nechcemo!“
   </p>
   <p>
    „Či chcete hlôžky?“ pokušiava zasa maličký.
   </p>
   <p>
    No aj naši vedeli, čo treba povedať. I ohlási sa Paľo Mihovkovie:
   </p>
   <p>
    „Ale, čo nechceš, čo si neprišiel!? Oj, nech tam osvitne, kde zamrkne. A kedyže bolo
         Božie narodenie?“
   </p>
   <p>
    Nestačil dopovedať, chlapčok zmizol, i strhol sa vresk, tresk po hore a po jarku a
         víchor sa schytil taký, len tak krovinu lámal a drúzgal. Ale našim nestalo sa nič, do nich
         zlé už práva nemalo, keď spomneli na Božie narodenie.
   </p>
   <p>
    Dobre, že nepovedali, že chcú trnky, alebo šípky, hlôžky, lebo by ich bolo povláčilo po
         trnine, po ožiní, hložine a po všetkých čertoch-diabloch, kým by sa neboli zastavili hen
         kdesi v jarku.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578422">
       </a>
       XIV. „Ak si chlapčok, tak si Adamčok“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na kraji mesta stojí dom. Predtým hovorili o ňom, že je tam nepokoj veľký. Teraz býva v
         ňom stráž bezpečnosti a, možno, že i tie duchy utiahly sa pred tými kohútimi perami.
   </p>
   <p>
    Ešte predtým, kým títo nebývali v ňom, bývali dvaja starí ľudia: muž a žena. Mali
         slúžku, vdovicu. Bola to osoba nábožná a rozumná a vedela, kedy slovo povedať a kedy mlčať.
         Zbadala ona ten nepokoj v dome. Ale dlho nepovedala nič, len čakala, čo bude ďalej.
   </p>
   <p>
    No, naveľa, v jednu noc nemohla ani spať. Z pivnice dvere, idúce do kuchyne, otváraly sa
         a ztade bolo počuť: „tap, tap“ kroky, akoby mokrými nohami, lebo pivnica bola mokrá.
   </p>
   <p>
    „Ale, čože si?“ povie Marka. „Či si pes, či si mačka? Počkaj, veď ťa ja vydurím.“
         Vstala, zapálila svetlo a hľadá po kútoch, popod posteľ, no nikde nič — aj do pivnice
         chcela isť, ale dvere boly pekne-rúče zatvorené.
   </p>
   <p>
    Marka ľahla si, že už bude spať. Ledva zadusila svetlo, už tu zasa: „tap, tap, tap.“
   </p>
   <p>
    „Ale, čože si? Čože mi nedáš pokoja?“ spytuje sa Marka, a zasa len vstane, zažne a tu
         zasa nič, všetko pekne bolo v poriadku, ako večer, a nikde živej duše.
   </p>
   <p>
    „Nič,“ hovorí Marka, „muselo sa mi to len prisniť, či čo; alebo na dvore to bolo.“ A už
         len zasa ľahla si do postele.
   </p>
   <p>
    Nestačila zadúchnuť sviecu, už len zasa „tap, tap, tap“ po dlážke a po schodoch.
   </p>
   <p>
    „Nuž ale čože si?“ spytuje sa Marka naveľa zasa. „Ty do mňa nič nemáš, ja do teba nič
         nemám — čože chceš? A ak to chceš, nuž tak vo meno Božie: Ak si chlapčok, tak si Adamčok,
         ak si dievčička, tak si Evička, vo mene Boha, Otca i Syna i Ducha svätého. Amen!“
   </p>
   <p>
    Tak pokrstila a prežehnala Marka tú nepokojnú dušu, a potom vzdychla a preriekla:
   </p>
   <p>
    „A teraz chcem spať!“ A zaspala, ako spia spravedliví, pokojne až do rána.
   </p>
   <p>
    Iba ráno vstane, len tu si našla všetok riad so stien a s políc na zemi poukladaný, ale
         ani jeden kus nebol poškodený, na znak toho, že tá pokrstená dušička naozaj tam bola, a
         Marka od tých čias mala svätý pokoj.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578542">
       </a>
       XV. Vďačný medveď
      </h2>
     </div>
    </div>
   </div>
   <p>
   </p>
   <p>
   </p>
   <p>
    Uhliari tiež vedia všeličo rozprávať. Oni vedia to i to, i o černokňažníku i o tom
         čiernom z pekla, i počujú hudbu a škrek čertovej svadby, a preto musí to byť aj pravda. Veď
         sa za starých časov všeličo dávalo vidieť — teraz toho už nepočuť viacej.
   </p>
   <p>
    Ale toto je naozajstná pravda. Uhliari to rozprávali.
   </p>
   <p>
    Že išla jedna uhliarka s
    <span class="emphasis">
     <em>
      ťarchom
     </em>
    </span>
    <sup>
     [
     <a class="footnote" href="#ftn.id2578577" name="id2578577">
      6
     </a>
     ]
    </sup>
    ku mužovi. Mala čo niesť na chrbte a preto len pomaly šla hore vrchom na
         „Rožkovú“. Ako tak ide, pozre hore, vidí tu veľkého medveďa sedieť pred sebou.
   </p>
   <p>
    „Jaj, Bože môj!“ zvolá žena v strachu, a temer spadla od veľkého ľaku. Nevedela, čo
         urobiť, či sa vrátiť, či bežať na bok, či napred, — nič nevedela. Naostatok, vidiac, že mu
         ujsť nemôže, pomyslela si:
   </p>
   <p>
    „Poručena Pánu Bohu, už som ja v tvojej moci.“
   </p>
   <p>
    A tu medveď išiel proti nej. Ona sa ani nehýbala. Vystre medveď laby a chytí ju za
         plecia, posadí ju na trávu. Úbohá žena ani temer nedýchala od strachu. Medveď ku nej, a len
         otŕča jej labu a trasie, osŕka tou labou. Žena zbadala, že ten medveď musí dačo mať v tej
         labe. Vezme mu ju do ruky a pozerá, pozerá, len tu naozaj: v labe bolo drevo zadreté.
   </p>
   <p>
    „No,“ pomyslela si, „to ja ihličkou nevykolem, to je veľké,“ — i spamätala sa, že má
         kdesi aj nožík. Vykrútila batôžok a vyňala nožík, i vyvážila mu to drevo z tej laby. Medveď
         všetko trpel, ako by rozumel a len hlavou kýval a mumľal — od bolesti.
   </p>
   <p>
    Konečne bolo drevo von. Medveď oblizoval si labu a potom začal jej ruky i hlavu i háby
         lízať. Zrazu schytí sa macko a beží do hory. Ženička tiež nelenivá, nazdávajúc sa, že už
         medveď nepríde, pobrala svoje veci a hybaj, ponáhľala sa svojou cestou. Len tu vidí, že
         medveď vracia sa z hory a zaberá za ňou.
   </p>
   <p>
    „No,“ pomyslí si žena, „keď si mi dosiaľ nič neurobil, neurobíš ani teraz,“ a zastala,
         čo bude ten medveď robiť. Medveď ide ku nej a nesie jej voľačo; príde bližšie, i vidí
         chudobná žena, že medveď nesie jej v pysku plášť utešeného medu. Položil jej med k nohám,
         pozrel na ňu a zašomral. Ženička naradovaná vzala med do obrúska, a medveď, vidiac to,
         spokojne pobral sa do hory.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578577" name="ftn.id2578577">
        6
       </a>
       ]
      </sup>
      „ťarch“ — živnosť vydielaná sluhom, valachom a rubárom — toľko ako
               „merinda“
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578663">
       </a>
       XVI. Nie stružliny, ako stružliny
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kedy to bolo, neviem; ale to viem, že bolo dávno. Lebo dnes vám už zlato nerastie po
         horách, ani ohník zlatý nehorí, — ani takých vecí nevídať, nepočuť, aké predtým sa stávaly.
   </p>
   <p>
    Išiel raz jeden mladý valach — Handelec bol — pásť ovce, tam vôkol toho Vepra. A to
         viete, že okolo Vepra všelijakých vecí dosť vídať, kto ich najsť umie, — to Jánošíkova
         zahradka a v nej všetko, všetko, čo do kuchyne treba, i Jánošíkov kostolík, kde mu pán
         farár Šramko prisluhoval večeru Pána, — i pivnica, v ktorej visia Jánošíkove nohavice; ale
         o pivnici niet znaku, len zápole strmia k nebu, jedle, ukazujúce vchod do nej, dávno
         vyvalily víchre. No o všetkom tomto náš mladý valach nevedel ničoho, lebo bol trochu
         nasprostastý a sveta nezkúsený. Nevedel teda o nijakých fígľoch, ako už len starší valasi
         vedia. Ale si on veselo prehvizdával a hľadel na tie svoje ovčiatka, ako veselo sa pasú.
   </p>
   <p>
    Len ako tak pred seba hľadí, zatrbliece, zajasá sa mu niečo pred očami, ako malý ohník,
         ba pahrabka živých uhlíkov celá. Udivený nad tým, že kto navatril tu ohňa, začne pichať do
         toho ohníka svojou paličkou, a čo viac kutal do tej žiary, tým viac nabralo sa mu z nej na
         tú paličku. Ale nie že by bola obhorela, ako v ohni, — nie, ona ožltla, ako keď králiky
         rozkvitnú sa po lúke…
   </p>
   <p>
    Ako sa ovčiatka napásly, zahnal ich dolu do doliny, do dvora gazdu svojho. Keď ich
         opatril, bolo ešte trochu vidno, sadol si ku vrátam na kameň, vzal paličku i nožík a začal
         tú paličku strúhať, len tak fŕkaly stružliny okolo neho.
   </p>
   <p>
    Ide tade gazda, obzre sa na valaška, a vidí aj tie stružliny po zemi. Vezme z nich za
         hrsť a prizerá sa im, prizerá…
   </p>
   <p>
    „A to si kde vzal?“ opytuje sa gazda.
   </p>
   <p>
    „Tam, hen pod Veprom.“
   </p>
   <p>
    „Daj mi tie stružliny, zaplatím ti za ne.“
   </p>
   <p>
    Chlapec usmial sa: „Há, veď si ich berte; načože sú mi.“
   </p>
   <p>
    Gazda zohnul sa a posbieral ich do jednej so zeme, a čo by ako mak, nenechal tam. Valach
         udivene prizeral sa tomu a nepovedal nič.
   </p>
   <p>
    „A či vieš to miesto, kde si to nabral?“
   </p>
   <p>
    „Viem, akože by som nevedel.“
   </p>
   <p>
    „No, keď je tak, na zráň zavedieš ma ta, zaplatím ti; aj tebe bude dobre, aj mne.“
   </p>
   <p>
    „Čože by vás nezaviedol, keď tak veľmi chcete; zavediem vás, veď toho tam bolo hromada,
         môžete si ho aj do cedidla nabrať, ak vám nevyhorí.“
   </p>
   <p>
    Gazda nespal celú noc od samej nedočkavosti. Konečne brieždilo sa, a on sohnal valacha i
         kázal mu isť pod ten Vepor.
   </p>
   <p>
    Idú, idú, prichodia oni popod tie zápole — a čo diaľ, tým sú ony strmšie. Už nevidno ani
         chodníčka, chlapec obzerá sa, postáva; zarudla mu tvár od spechu, pot vyrazil sa na čele;
         no konečne zastal, obrátil sa ku gazdovi a rečie: „Gazdíčko, ja už neviem, kde sme; toho
         miesta ja najsť nemôžem.“
   </p>
   <p>
    A ani nenašiel ho viac. Gazda musel uspokojiť sa s tými stružlinami, za ktoré dal
         valachovi celých sedem groší; ale viac nedostal. Valach bol spokojný, či aj gazda — o tom
         sme nepočuli.
   </p>
   <p>
    (V T. túto istú povesť tak rozprávajú, že valach našiel jaskyňu, v ktorej rástlo drevo
         takej podivnej žltej farby, a z toho odrezal si paličku, ktorá gazdovi zapáčila sa a on
         kúpil si ju od valacha. Za tú paličku dostal mnoho peňazí a z toho vystavil si dom, ktorý
         aj podnes stojí a ukazujú ho ľudia, že to ten za tú zlatú paličku vybudovaný.)
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578844">
       </a>
       XVII. Hajvidla
      </h2>
     </div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.id2578854" name="id2578854">
      7
     </a>
     ]
    </sup>
   </p>
   <p>
   </p>
   <p>
    „Za čo som kúpila, za to predám.“
   </p>
   <p>
    Kde bolo, tam bolo, že vraj bolo v Muránskej Hute. Stalo sa, že umrela jedna stará
         dievka, menom Hajvidla. Za živa jej nikto nechcel mať za ženu a po smrti skoro zabudli na
         ňu.
   </p>
   <p>
    A žil tam kdesi tiež jeden mládenec. Bol ináče hodný takto, aj dobre sa opatroval, a
         predsa ženy dostať nemohol. Dosť sa nachodil, naprosil, napýtal, nedaj Pane Bože dostať
         ženy.
   </p>
   <p>
    Konečne raz, idúc domov zdakade, cestou stretne sa s poriadnou, hodnou dievkou. Dali sa
         do reči. Ona spytuje sa, kde chodí a čo hľadá, a on jej povedal, že si hľadá ženu.
   </p>
   <p>
    „No, keď je tak, ja ti budem ženou. Sľubujem ti, že ti budem dobrá a verná, len jedno
         musíš sľúbiť aj ty.“
   </p>
   <p>
    Naradovaný mládenec opýtal sa, čo to má byť?
   </p>
   <p>
    „To, že sa nikdy nenahneváš na mňa. Lebo ako sa prvý raz na mňa nahneváš, vtedy opustím
         ťa a nikdy viac nevrátim sa k tebe.“
   </p>
   <p>
    „Nenahnevám sa; ej, čo by som sa mal nahnevať!“ sľuboval mládenec, a oni šli do domu
         jeho a žili spolu veľmi pekne a dobre, ako dva holúbky.
   </p>
   <p>
    Len tu raz umrel otec mužov. Bol to človek statočný, a preto plakali ho mnohí. Ale
         nevesta nie; ona práve dala zavolať hudcov, a čímkoľvek on ležal mŕtvy, hudci hrali a
         nevesta spievala, tancovala, veselila sa. Muž ovesil hlavu, zaťal zuby, ale nepovedal nič.
         Kýmkoľvek mŕtve telo neodprevadili ku hrobu, ona len veselila sa, ihrala a hudci museli
         ešte aj do cintorína isť a hrať aj tam. Potom opýtala sa ona:
   </p>
   <p>
    „Muž môj, či sa nehneváš?“
   </p>
   <p>
    „Nehnevám,“ povedal jej a vyšiel von.
   </p>
   <p>
    No minulo pár čias a naši manželia žili zasa veľmi dobre a pekne, ako dva holúbky. Ona
         mu gazdovala, pracovala a múdre si počínala vo všetkom, tak že on nemal príčiny ani hnevať,
         ani len mrzieť sa. Hospodárstvo vzmáhalo sa očividome a ľudia chválili dobrú ženu a muž
         blahorečil tej hodine, kedy sišiel sa s ňou.
   </p>
   <p>
    Len raz prišiel do dediny žobrák akýsi otrhaný, ošklbaný, nik ho neznal, nik ho nemal
         rád — ba ešte aj pohľad mal taký, ako by bol sedem dedín podpálil; a tento žobrák umrel tam
         v dedine. I mali ho pochovať, ako pochovávajú žobrákov, bez spevu, bez náreku, bez
         modlitby.
   </p>
   <p>
    Ale čo sa nestalo! Naša mladá žena začala žobráka nariekať, zaplatila za pohreb, dala mu
         peknú truhlu spraviť a plakala, nariekala usedave za ním, dokiaľkoľvek posledná hruda naň
         nezapadla, ona plakala a nariekala, len jej tak srdce trhalo a oči ani neosychaly.
   </p>
   <p>
    Príde potom domov; akoby nič, opýta sa muža:
   </p>
   <p>
    „Muž môj, či sa nehneváš?“
   </p>
   <p>
    „Í, čert by sa nehneval nad tým, čo robíš. Umrel mi otec, ona tancuje, veselí sa; umrel
         žobrák, zkaderuka-zkadenoha, ona dobre neumorí sa v žiali. Neviem, kto by sa nad tým
         nehoršil!“
   </p>
   <p>
    „Tak? Ty sa hneváš — ja idem. Ale i vedz, prečo som ja to urobila. Tvoj otec bol
         statočný, bohabojný človek; on umrel a prišiel do slávy nebeskej, preto som sa ja veselila.
         Ale ten žobrák, to bol veľký hriešnik, on kradol, zbíjal a neľutoval hriechov svojich,
         preto prišiel do večného zatratenia. Nad touto ztratenou dušou zaplakala som ja, ktorá som
         prišla nazpäť na tento svet, aby som ťa šťastným urobila. Lebo vedz, ja som Hajvidla!“
   </p>
   <p>
    Ešte raz pozrela naň ľútostive a zmizla. Ani jedno ľudské oko nevidelo jej viac na tomto svete.
    <sup>
     [
     <a class="footnote" href="#ftn.id2579026" name="id2579026">
      8
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578854" name="ftn.id2578854">
        7
       </a>
       ]
      </sup>
      azda Hadviga
     </p>
    </div>
    <div class="footnote">
     <p>
      <sup>
       [
       <a class="para" href="#id2579026" name="ftn.id2579026">
        8
       </a>
       ]
      </sup>
      Túto povesť počula som od mladej Klenovčianky, na Píle vydanej, a ja rozprávala
               som ju starkej našej, ktorá mi rozprávava. Ona vzchopila sa a povie: „No, keď je o
               žobrákovi reč, tak i ja poviem, čo sa stalo našej tetke Hvezdárke. — Tak zavše
               dostanem povesť za povesť.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579048">
       </a>
       XVIII. „Uloženo je človeku umrieť…“
      </h2>
     </div>
    </div>
   </div>
   <p>
   </p>
   <p>
   </p>
   <p>
    Aj tetkou Hvezdárkou volali tú istú staričkú, o ktorej som už raz rozprávala, že so
         svojím tiež veľmi staričkým bračekom na Máňoviech peci sedávala a ihrala sa s čriepkami a
         drobným kamením.
   </p>
   <p>
    Prečo ju volali „Hvezdárkou“? Preto, lebo jej muž večer vždy hľadieval na hviezdy a
         vedel o všetkých, ako sa volajú, kedy vychodia, kedy zapadajú; vôbec vedel on všeličo o
         tých hviezdach, ale to všetko zaniklo s ním v hrobe.
   </p>
   <p>
    Preto pomenovali ho ľudia Hvezdárom a jeho ženu Hvezdárkou.
   </p>
   <p>
    Ona, ešte kým aj sama sebe gazdinou bývala, nič nemala horšieho, ako keď jej prišiel
         žobrák do domu. Vyhnala ho obyčajne metlou a nedala mu ničoho. Potom, keď už tak veľmi sa
         ostarela, že bola zasa dieťaťom, sedávala, hľa, na tej peci a zakaždým, keď žobrák otvoril
         dvere a natrčil sa do izby, ona zlostne skríkla:
   </p>
   <p>
    „Tajdite, nevidíte, že gazdiná má dvoch žobrákov tu na peci? Practe sa!“
   </p>
   <p>
    Dosť gazdiná, tá dobrá, pobožná Marika, nadpoviedala: „Ale, tetka, čušteže, čušte, keď
         vám je dobre. Či neviete, čo nám Písmo káže o almužnách?“
   </p>
   <p>
    Tetka Hvezdárka dudrajúc stiahla vycivené telo svoje nazpäť na pec, aby tam zasa úbohého
         bračeka drážila, alebo ihrala sa s ním.
   </p>
   <p>
    Ale raz len prišla tá hodina, o ktorej povedáme, že nepáči sa nám. Prišla — a tetka
         Hvezdárka sišla s pece, sniesli ju, aby ju položili „na dosky“. Obliekli ju pekne, lebo
         mala od smrti hábky všetky, ako náleží, prichystané; mala plachty vyzdobené starobylými,
         hodvábom vyšívanými mrežkami a čipkami — tie jej dali so sebou a tak pekne vypravili ju na
         tú poslednú cestu.
   </p>
   <p>
    Medzitým stalo sa, že do dediny prišiel žobráčik-neboračik, starý, vycivený, ubiedený.
         Nemal ničoho, ničoho, len tie handry na tele, a triasol sa, chudák, zimou, starobou a
         chorobou.
   </p>
   <p>
    Na kraji dediny, tam, kde teraz krčma stojí, stála vtedy len akási pivnica slamou krytá.
         Ta vtiahol sa pod slamu opustený žobrák na noc — a umrel. Ráno našli ho tam mimoidúci
         ľudia. Oznámili to rychtárovi, odniesli ho odtiaľ, a že bol taký veľmi, veľmi chudobný,
         nemali mu za čo spraviť ani truhlu, ani zaplatiť za zvonenie, ani za jamu, i usniesli sa na
         tom, že vynesú ho na cintorín a pochovajú do hrobu toho, koho najskôr pochovávať budú.
   </p>
   <p>
    A ona to bola sama tetka Hvezdárka.
   </p>
   <p>
    I položili žobráka na dno jamy.
   </p>
   <p>
    „Na, tu máš,“ povedal hrobár a napil sa pálenky, ktorú mu poslali od rychtára. „Tu lež,
         dobre ti bude!“ A začal mudrovať, ako hrobári majú vo zvyku.
   </p>
   <p>
    Tetke Hvezdárke pekne vyzváňali, veľký sprievod ľudu hrnul sa na cmiter, i spustili
         truhlu dolu na toho žobráka-neboráka. Tie krásne, starobylé plachty pekne zakryly handry
         jeho, že ani kúska z nich vidno nebolo — a potom prežehnal ich kňaz a hrob zasypali…
   </p>
   <p>
    „Uloženo je človeku umrieť a potom bude súd.“
   </p>
   <p>
    Hneď, idúc s cintorína, povedaly si ženy:
   </p>
   <p>
    „Hľa, tetka Hvezdárka nechcela žobrákov; teraz musí po smrti so žobrákom ležať v hrobe.“
   </p>
   <p>
    <span class="emphasis">
     <em>
      (1893 — 95)
     </em>
    </span>
   </p>
   <p>
   </p>
  </div>
 </body>
</html>
