<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2576543">
       </a>
       1
      </h2>
     </div>
    </div>
   </div>
   <p>
   </p>
   <p>
   </p>
   <p>
    V onú marcovú noc, v tú noc, keď zavítala k nám naša malá Anna, ešte bola tuhá zima.
         Veľmi dobre pamätám sa na to. Prvé marcové dni boli teplé. Slnce už vystúpilo hodne vysoko
         a ohrialo našu zem svojimi teplými lúčmi. Sneh zmizol, ľadu očividne ubúdalo. Celé balvany
         ľadu niesol náš potok nadol. A nádeje ožili aj v našich srdciach. I my sme sa úfali dožiť
         nových radostí, i my sme čakali od novej jari mnoho, ja najviac: zdravie pre svojho syna.
   </p>
   <p>
    Hej, môj syn, môj jedináčik, ležal chorý už mnohé mesiace. Niet mu pomoci, niet lieku. S
         nevýslovným žiaľom vyznávam, že sme nevládni, nemáme moci odvrátiť strašnú hodinku smrti od
         milovaného stvorenia, nemôžeme predĺžiť dýchanie, dať novej krvi, stvoriť nové pľúca:
         biedni sme, biedni. Keď tak prívetive zasvietili prvé jarné lúče do našich oblokov, tu sa
         zdvihol môj malý chorý a túžobne pozeral na oblok. Uväznené vtáča! I oprel hlávku o malú,
         chudú dlaň a díval sa, díval.
   </p>
   <p>
    „Bože môj, bože môj,“ zvolal hlasom starého človeka, lebo dieťa v chorobe na duchu sa
         chytro vyvíja, pravda, nezdravý to vývin. „Bože môj, dajže mi krídelká!“
   </p>
   <p>
    Mne bôľom zastalo srdce.
   </p>
   <p>
    „Čo si to žiadaš, syn môj? Načo sú ti krídelká?“ opýtala som sa ho.
   </p>
   <p>
    Pozrel na mňa hlbokým pohľadom teraz už vpadnutých, mne takých drahých očí, i povedal:
   </p>
   <p>
    „Aby som mohol uletieť preč, preč do neba!“
   </p>
   <p>
    Ujsť som musela od neho, aby nevidel moje slzy, nepočul moje kviľby. Len keď som
         premohla mocné pohnutie, vrátila som sa k nemu.
   </p>
   <p>
    V sklepíku, v ktorom sme predávali rozličný, pre naše dedinské obecenstvo potrebný
         tovar, zamestnaný bol môj muž. Ale nebolo mu to po vôli. Bola to moja práca obsluhovať v
         sklepe, a on dovážal i rozvážal nápoj do vyárendovaných krčiem, on kupoval i predával
         tovar, železo, remeň vo väčšom, mne ponechal s tovarom zachádzať len v malom. Pritom veľké
         hospodárstvo, dom, veľká záhrada vyžadovali rozšafnosť skúsenej gazdinej — a ja som veru
         nebola skúsená…
   </p>
   <p>
    Preto medzi nami boli časté roztržky. Vedel hneď, keď som niečo prilacno predala, keď
         som mohla viac zarobiť, kde som škodu namiesto osohu zapríčinila. Vyhovárala som sa, a tým
         som len zväčšovala zlo. V taký čas vzal klobúk a palicu a odišiel. Často len z mesta
         Zárubného mi odkázal, aby som mu poslala to alebo to, že sa vybral s priateľom na víno
         alebo na kukuricu nadol.
   </p>
   <p>
    Tak sme ostali sami na niekoľko dní.
   </p>
   <p>
    I vtedy, keď to mnohosľubujúce marcové slniečko zasvietilo, odišiel.
   </p>
   <p>
    A potom prišli zasa snehové i dažďové mrákavy. Vietor ich dohnal i zavisli nad našou
         dedinkou. Náš dom je na kraji dediny, i nájde ho každý vetrík i počuť z neho zavýjať silný
         severák…
   </p>
   <p>
    Ako prestalo byť teplejšie tamvon, klesli i novooživnuté naše nádeje, podobné kvietku,
         ktorý, vylákaný svetlým lúčom, zdvihne hlavičku, ale oviaty ostrým dýchnutím severáka klesá
         umŕtvený do včasného hrobu.
   </p>
   <p>
    Bdiem celé noci pri postieľke svojho dieťaťa.
   </p>
   <p>
    Lampa horí mdlo, postavená v kúte na kasni, aby neznepokojovala môjho chorého. Ešte je
         nie pozde, azda len desať hodín, áno, minulo už desať, vidím to na našich prostých
         hodinách, ktoré veselým svojím tik-tak ma posmeľujú aj ďalej bdieť. Môj Fedorko drieme. Ani
         ja sa nehýbem, strážiac jeho spánok. Hľadím na neho pohľadom zarmútenej matky. Ó, vykríkla
         by som v zúfalosti nad svojou malomocnosťou, že mu nemôžem pomôcť, nemôžem mu znova dať
         život!
   </p>
   <p>
    A v strachu pred tým, čo ma očakáva, zablúdi mi zrak aj po izbe. Pozerám vôkol seba,
         akoby azda z jedného alebo druhého kúta mala vyjsť nejaká príšera, znamenie, ohlas, ale
         nič, len veselé, vždy rovnaké tik-tak hodín a vytie vetra zvonku počuje moje ucho. A
         nepravidelné dýchanie malých, chorých pľúc svojho syna viacej cítim, ako počujem…
   </p>
   <p>
    A v tomto naslúchaní počujem zrazu cudzí, zvláštny zvuk. Ide zvonku. Mieša sa do dutia
         vetra a blíži sa. Je pod oblokom, cítim to jasne. Zostrený sluch rozozná stonanie človeka.
         Zdvihnem hlavu a pozriem do obloka, vstať mi nemožno, lebo sa bojím. A Fedor sa zobudil a
         načúva tiež.
   </p>
   <p>
    „Kto je to, mama?“ opýtal sa.
   </p>
   <p>
    „Neviem, dieťa moje,“ odpovedala som, pohladiac ho po horúcom čielku, aby sa upokojil.
         No moje zraky zasa udreli na nezastretý oblok, vysoko nad ulicou.
   </p>
   <p>
    Teraz — táto chvíľa zostane mi večne tkvieť v duši — videla som niečo také zvláštne, že
         som sa zdesená strhla i hodila hlavu pod podušku chorého dieťaťa. Vyznám, bála som sa,
         vyznám, nebola som nikdy silná, nikdy smelá.
   </p>
   <p>
    Videla som strápenú tvár, videla tmavé oči, upreté bôľom na mňa, videla polootvorené
         ústa, ako v prosbe, a videla som to opreté o sklo obloka. Môj synček, oprúc sa o moje
         plecia, videl to tiež. Ale on sa nebál ani najmenej.
   </p>
   <p>
    „Mama, to je akási žena, choď, mama, pozrieť, kto je to.“
   </p>
   <p>
    Zvonku sa znova ozval ten bôľny vzdych, i slová a plač, plač dieťaťa.
   </p>
   <p>
    „Choď, mama, chytro, tá žena má aj dieťatko pri sebe, prines mi ho!“ posielal ma syn.
   </p>
   <p>
    A ja som sa vzmužila. Veď som videla, že je to nie nič nadprirodzeného. Poznala som, že
         akási biednica sa zatárala sem i hľadá nocľah. A že náš dom je prvý v dedine, že sa v
         obloku ešte svieti, to ju priviedlo nazrieť dnu.
   </p>
   <p>
    Kým som sa zberala, bolo ešte raz počuť:
   </p>
   <p>
    „Bože môj, zmiluj sa nad nami!“
   </p>
   <p>
    Ponáhľam sa, lebo oblok otvoriť som sa bála pre mrazivé povetrie, ktoré by chorému
         istotne zaškodilo, a preto som vyšla na dvor. Aj náš Orech zbadal, že niečo cudzieho blíži
         sa k dvoru, čakal už pri dverách a načúval. Pohladila som hlavu verného psa i tíšila ho,
         keď chcel vyskočiť dverami na ulicu.
   </p>
   <p>
    Vietor ma temer zvrátil, keď som otvorila dvere, vedúce na ulicu. V tomto vetre, v tejto
         noci vonku nie je pre živého tvora. Ako sa mohla dostať sem táto žena, čo tu chce a kto je?
   </p>
   <p>
    Pod oblokom na kamennej lavičke, odkiaľ pozerala do obloka, sedela teraz žena učupená.
         Skrývala, zahrievala niečo a srdce mi hovorilo, že je to dieťa. Pristúpila som k nej a
         položiac ruky na jej plece, oslovila som ju. Ona vstala a začala ma prosiť:
   </p>
   <p>
    „Ach, pani, zmilujte sa nado mnou! Ak ste z boha, nedajte nám zahynúť!“
   </p>
   <p>
    „Poďte dnu, tam sa zohrejete aj vy aj dieťa, dajte ho sem, veď nevládzete.“
   </p>
   <p>
    „Nevládzem, veď idem z mesta od samého poludnia.“
   </p>
   <p>
    Mesto je vzdialené len na hodinu od nás.
   </p>
   <p>
    „Ach, tisíc ráz som chcela už svojmu životu urobiť koniec,“ hovorila plačom a zimou
         chvejúca sa žena, „ale toto dieťa, tento červiačik ma od hriechu vystríhal.“
   </p>
   <p>
    „Neplačte už, sem dieťa, je skrehnuté od zimy, nebožiatko.“ Žena mi podala dieťa s
         veľkým namáhaním, lebo bolo ťažké, bolo vidno, že netrpelo nedostatok, aspoň nie toľký ako
         jeho mať. Zaplakalo, keď cítilo, že ho beriem z náručia matere, no skoro som ho zavinula do
         teplej šatky, ono oprelo hlávku na plecia a čušalo. Sladká radosť, azda zmilovanie nad
         biednejším je také sladké, vtiahla mi do srdca. Dieťa som pevne privinula k sebe, neznajúc
         ani, čie je, aké je, odkiaľ je, cítila som len, že je odkázané na moju podporu, a niesla
         som ho s radosťou dnu.
   </p>
   <p>
    Žena len pomaly kráčala za mnou. Kašlala veľmi a postonávala:
   </p>
   <p>
    „Noc nás zastihla na poli — mňa a moju Anču, zimnica ma zachvátila, musela som ostať na
         ceste. Nebolo ani človiečika nablízku, ani voza, nikoho.“
   </p>
   <p>
    „A prečo ste radšej nezostali v meste?“ opýtala som sa.
   </p>
   <p>
    „V krčme ma odbili, aj kde som pýtala, oj, ako som sa hanbila, nechceli ma prichýliť,
         žeby im, vraj, mohla v dome umrieť.“ Kašeľ ju zas pochytil, a tak sme prišli do domu.
         Zaviedla som chorú ženu do kuchyne, zobudila slúžku i pestúnku a kázala rozložiť oheň a
         pristaviť vodu i mlieko na sporák.
   </p>
   <p>
    Dieťa som položila na slúžkinu posteľ. Spalo. Bežala som do izby uspokojiť svojho
         synčeka.
   </p>
   <p>
    „Mama, kde máš to dieťatko, prečo si mi ho nedoniesla?“ privítal ma Fedor.
   </p>
   <p>
    „Ach, ono spí, dieťa moje, Anička teraz spí a potom bude chcieť jesť.“
   </p>
   <p>
    „Zato nič, len mi ju dones, ja ju chcem vidieť,“ hovoril a hlas sa mu triasol od
         rozčúlenia. Privolila som, vyšla som i doniesla som malú Anču na rukách do izby. Vtedy sa
         zobudila a po prvý raz som pozornejšie pozrela na ňu. V svetle lampy som videla, že je
         dieťa veľmi pekné, zdravé, že má umné očká a hľadí na mňa temer skúmavým pohľadom a že si
         všetko pozorne obzerá.
   </p>
   <p>
    Aj Fedorko si ju obzrel. Bol celý natešený, že ju vidí. Odjakživa veľmi rád mal deti a
         vždy si žiadal mať malú sestričku.
   </p>
   <p>
    „Mama, veď ti tá má zlaté vlásky, však je to zlatovláska?“ Naozaj malo rozpustené vlásky
         ako zlato.
   </p>
   <p>
    „Kto je jej mama? Odkiaľ je? A či má ešte otca?“ spytoval sa chorý chlapec ďalej.
   </p>
   <p>
    „Neviem nič, syn môj, ale Aničku musím vyniesť a ty musíš spať, len tak ti ju ráno
         donesiem.“
   </p>
   <p>
    „Ale jej poprav, daj jej moju hlavničku, mama, a zajtra jej uši iné šatočky, veď pozri,
         aké sú jej roztrhané!“
   </p>
   <p>
    „Dobre, dobre, ale teraz búvaj, dieťa moje, lebo mi zajtra budeš zasa väčšmi chorý a
         bude ťa bolieť hlávka, milý syn môj!“
   </p>
   <p>
    „Nie, mama, ale poďže sem, voľačo ti poviem potichu, aby dievčatko nepočulo. Počuj,
         mama, nedaj viac túto Aničku od nás, pusť jej mamu samu preč a my si Anku podržme u nás, ja
         sa budem s ňou ihrať.“
   </p>
   <p>
    Ó, syn môj drahý! V mojej duši sa tiež vzbudili podobné myšlienky. Žiadal si si mať
         sestru, brata, žiadal si si druhov v svojich hrách a Anička by sa ti videla na to súca — aj
         mne sa namanula myšlienka, že ti toto prinesie zdravie a predošlú živosť. Veď boh je
         milostivý, všemohúci. Jemu je možné aj mŕtvych vzkriesiť k novému životu. On môže i mne
         navrátiť radosť, uzdraviť jediného syna. Tak som sa modlila i sľubovala, že chcem byť
         milosrdnou k chudobným, že i ja sa chcem zmilovať nad biednejším odo mňa, že svoj život
         posvätím núdznym. Ach, čo som všetko sľubovala, ja biedna, sebecká žena!
   </p>
   <p>
    Druhý deň som poznala, že žena, ktorú som do svojho domu prijala, je naozaj veľmi chorá.
         Zvliekla sa síce z lavice, kam jej boli slúžky postlali, ale vždy jej bolo zima a sedela
         ustavične v kúte za pecou a smutne pozerala na dieťa baviace sa okolo nej.
   </p>
   <p>
    Poprosila ma, aby som jej ukázala moje dieťa. Zaviedla som ju do izby. Zvedavo, s tým
         zrelým pohľadom chorých detí pozeral sa môj chorý na Ankinu matku. Aj ona sa zahľadela na
         neho a pokývala mlčky hlavou. Ale ten pohľad, to kývanie hlavou povedalo mi viac než mnoho
         slov, také významné to bolo, a ja som znova videla, že pre mňa niet nádeje, niet pomoci!
   </p>
   <p>
    Aničku som musela umyť a obliecť pred Fedorkovými očami. Kázal jej dať hračky, sám jej
         dával obrázky a povedal jej, čo ktorý znamená a predstavuje. Ale ona, dvojročné dieťa,
         nerozumela hneď, a preto ho skoro omrzela, a unavený aj mnohým hovorením poslal ju preč.
   </p>
   <p>
    Všetko som mu robila po vôli, mysliac, že tým mu obľahčím stav.
   </p>
   <p>
    Keď prišiel lekár z mesta, chodil každý deň, povedal, že sú nervy chorého chlapca
         náramne napäté. Kdežeby nie! Také dojmy, a ja som ich neodstránila, ba ešte som ho
         obťažovala!
   </p>
   <p>
    Lekárovi som ukázala aj chorú cudziu ženu. Vyslovil podivenie, že som vôbec takú
         pochybnú osobu pustila do domu, potom, obzrúc ju dôkladne, povedal po nemecky:
   </p>
   <p>
    „Tej niet pomoci! Skoro pôjde zo sveta, len ráčte hľadieť, ako sa jej zbavíte.“
   </p>
   <p>
    Úbohá žena rozumela lekárovým slovám. Ako som sa pozdejšie dozvedela, vedela po nemecky.
         Rozprávala mi všetko, čo už zlého prežila a pretrpela.
   </p>
   <p>
    Teraz už bola vdova. Vdova po murárovi Petrovi Lámanovi. Pochádzala z malej dediny,
         rozloženej na úpätí Tatier. Otec jej ešte žije, je zeman, ale zeman bez značného majetku.
         Lenže na svoj harmáles je pyšný aj teraz, preto nedovolil, aby sa Mariena vydala za murára,
         hoci sa aj radi mali a hoci aj Peter Láman bol poriadny, usilovný šuhaj. A keď Mariena,
         jediná dcéra pri troch bratoch, majúc svoju hlavu, nechcela Petra opustiť, otec ju vyhnal z
         domu. Je to temer každodenné, stáva sa to, ach, len keby kliatba otcova sa nesplnila tak
         často, temer vždy. Mariena šla za svojím milým, žili spolu istý čas na vieru, ale potom
         nemala pokoja, kým sa nezosobášili.
   </p>
   <p>
    Ale nebolo požehnania na tom manželstve. Museli prežiť mnohé trpké chvíle: tu Peter
         nedostal roboty, tam ochorela Mariena. Keď sa narodila Anča, vtedy už Mariena bývala na
         želiarstve a nemal ju temer ani kto opatriť. Miesto láskavého ošetrovania dostávalo sa jej
         len surových odkazov od otca, ktorému bolo ľúto dcéry, ale nechcel jej to dať najavo,
         úfajúc sa, že ju bieda privedie na prah otcovského domu, a keby tam prosila o kúsok chleba,
         dostalo by sa jej, možno, odpustenia.
   </p>
   <p>
    V jeseni sa Peter vrátil domov a na čas vtiahol do chalupy blahobyt a pokoj. Ale k jari
         zasa ho vyhnal nedostatok do sveta. Mariena šla s ním. Videlo sa jej ľahšie žiť blízko muža
         ako v dedine, kde ju všetko upomína na otcov dom, kde ho vidí každý deň, stretá sa s
         tetkami, donášajúcimi nové kliatby, nové odkazy, preto opustila domov, nesúc so sebou
         nádej, že v cudzine založí základ dobrobytu pre svoju rodinu. Chcela pracovať, chcela
         sporiť, ale či sa to dá v takých pomeroch?
   </p>
   <p>
    Cez leto len šlo, ako šlo. Peter mal robotu pri stavbe veľkej fabriky neďaleko Miškovca.
         Ona bývala v baraku s mnohými inými ženami, aj s takými, s ktorými by sa doma nebola ani
         zhovárala. Ale teraz musela pretrpieť mnoho. A robila to všetko v nádeji, že potom pôjdu
         domov a za usporené groše nadobudnú si niečo do hospodárstva.
   </p>
   <p>
    Keď sa blížila jeseň, ostatní murári sa rozišli domov, len Peter na Marieninu radu
         ostal. Páni ho mali radi i ponúkli mu miesto pri peciach. Práca bola ťažká, každý deň bol
         pre neho plný nebezpečenstva. Mariena ani nevedela, ako blízko je jej muž smrti: veru
         nebola by trpela, aby ďalej vydával svoj život nebezpečenstvu.
   </p>
   <p>
    Raz jej ho doniesli raneného… Parný kotol sa roztrhol i odtrhlo mu nohu… Vzali ho do
         špitála, nohu amputovali, ale tým sa jeho stav nepolepšil, ba zhoršil: po mnohých týždňoch
         ťažkého utrpenia umrel. Ona strápená ochorela tiež i musela ležať v špitáli. Dieťa jej
         vzali a dali do opatery istej sedliačke. Čo mala usporené, to šlo na trovy za dieťa i za
         lieky. Polovyliečená opustila nemocnicu, túžba za dieťaťom a domovom nedala jej pokoja.
         Myslela, keď raz bude doma, prestanú všetky jej bôle i neresti. Nie pre seba, ale pre svoje
         dieťa chce ísť k prísnemu otcovi a pýtať kus chleba. Azda nezatvrdí svoje srdce a prijme
         ich potom už k sebe.
   </p>
   <p>
    Ale na ceste ochorela znova. V istej maďarskej dedine ležala dva týždne. Ale i tu
         zobrala posledné sily a pobrala sa ďalej. Dobrá gazdinka, u ktorej ležala, nahovárala ju,
         aby nechala jej, bezdetnej, to malé dievčatko, ale Mariena by to nebola urobila ani za
         svety, i ponáhľala sa preč, tým viac, že začalo byť teplo a myslela, že to už tak má byť.
         Ale nešla dlho v tom blahom naladení mysle, lebo už v našom stoličnom meste ochorela a len
         z nohy na nohu sa vliekla ďalej, až prišla do Zárubného, a tam ju už nikto nechcel prijať,
         alebo lepšie rečeno, nenašla takého, kto by sa nebol bál prijať do domu ženu zrejme veľmi
         chorú. Od Zárubného až k nám potrebovala temer desať hodín.
   </p>
   <p>
    Ani teraz nemala pokoj, chcela ísť ďalej. Ale ja som nechcela privoliť, najmä keď sa
         popoludní dostavila veľká horúčka. Dala som ju odviesť do susedov k istej statočnej vdove i
         poprosila som ju, aby opatrila chorú ako najlepšie, sľúbiac jej, že časom sa jej to
         nahradí. A ona ochotne prisľúbila mi všetko. — Potom som sama šla k nášmu starému pánu
         farárovi, aby písal Marieninmu otcovi, že jeho dcéra u nás leží a možno ani viac nevstane,
         aby prišiel k nej alebo poslal jej na cestovné trovy, keby vyzdravela. Pán farár schválil
         poriadky, aké som porobila s chorou, sľúbiac mi, že príde navštíviť aj môjho synáčka a
         navštívi aj chorú ženu.
   </p>
   <p>
    Môj muž, vrátiac sa domov, nebol spokojný, že som si k našim mnohým ťarchám vzala ešte i
         túto.
   </p>
   <p>
    „Ale povedz mi,“ povedala som mu, „čo by si bol urobil ty na mojom mieste?“
   </p>
   <p>
    „Bol by som jej dal dva groše alebo aj päť, prípadne i desať a zaviedol by som ju do
         krčmy,“ odpovedal.
   </p>
   <p>
    „Nie, to by si nebol urobil, nebol by si mal srdce odpraviť od prahu svojho domu
         prosiacu biednicu, a to ešte s malým dieťaťom!“
   </p>
   <p>
    „A čo,“ začal on zasa, „čo budeš robiť s ňou, keď ti tu ostane ležať chorá mnohé dni
         alebo i týždne, čo, keď umrie, si počneš s dieťaťom?“
   </p>
   <p>
    „Vykonám svoju povinnosť, opatrím núdznu a keď umrie, dieťa má starého otca, azda sa oň
         postará.“
   </p>
   <p>
    Ale v srdci som sa úfala, že starý otec sa nepostará o vnučku, ale nechá ju mne a môjmu
         synovi, ja sebecká!
   </p>
   <p>
    Medzitým malé dievčatko, netušiac tragédiu svojej rodiny, chodilo po kuchyni i tĺklo
         hlávku pajáca, ktorého mu daroval Fedor, o stôl, veselo švitoriac, miešajúc maďarské i
         slovenské slová do čudnej reči. Len čo začínalo zrozumiteľne hovoriť, osvojilo si pri
         svojej maďarskej pestúnke jej slová, posunky a hoci v ústach toho malého stvorenia boli ony
         smiešne, smutný dojem na poslucháča robili. Dieťa ako dieťa, všade privykne, skoro si
         osvojí reč i odvykne od svojej, len mu daj, čo poslúži na jeho chvíľkové uspokojenie.
   </p>
   <p>
    Môj malý chorý často si žiadal vidieť malú Annu a hneď mu prišlo na um, že i ja som
         Anna, opytoval sa, prečo je to, že dievčatko tak menujú ako mňa?
   </p>
   <p>
    Vysvetlila som mu, že meno Anna je veľmi rozšírené a pekné, a preto je nie div, keď aj
         toto malé dievčatko pokrstili tým menom.
   </p>
   <p>
    Ale nie dlho ho zaujímalo malé dievčatko, skoro ho zunoval a posielal preč.
   </p>
   <p>
    „Len ty, mama, ostaň, už nechcem iného, len teba,“ tak hovoril môj syn. On už nechcel
         nikoho viac, len svoju matku! (Ó, syn môj, dobre ti hovorí malé, nežné srdce, že nikto ťa
         tak verne neobslúži ako tvoja matka, že ona až do poslednej chvíle zostane pri tebe.)
   </p>
   <p>
    Smutné dni prišli, najsmutnejšie celého môjho žitia. Videla som umierať otca, no bola
         som ešte mladušká, necítila som osteň bôľu tak ako už starší ľudia. Videla som umierať
         milú, utrápenú, starostlivú matku, len nedávno ešte, no srdce moje nepoznalo ten žravý bôľ
         ani vtedy, nepocítilo až na hranice zúfania vedúci žiaľ. Myslela som, že sa pozbavím
         rozumu, že umrieť musím i ja so svojím miláčkom, i boli chvíle, keď som si žiadala smrť.
   </p>
   <p>
    Len jedno ma zachovalo od rúhavých myšlienok: viera. V najťažšie chvíle tohto biedneho
         žitia chopila som sa knihy: modlila som sa. Prosila som o pomoc a pomoc prišla mi, neviem
         ako. Ale všetko, i to najhroznejšie, čo matku môže postretnúť, som prežila.
   </p>
   <p>
    K ostatku som ani neplakala. Tupá rezignácia zavládla mojou dušou. Necítila som už viac
         pustotu, aká sa vzmáhala vôkol mňa. Oddajúc raz všetko do vôle božej, nemyslela som na nič,
         len na to, kedy i ja pôjdem za svojím synom.
   </p>
   <p>
    Zatemnilo sa mi nebo, zašlo mi svetlo radosti, pre mňa niet viac šťastia, niet blaha.
         Nikdy viac neusmejú sa moje oči, nezaspievajú ústa veselú pieseň, niet pre mňa viac
         veselosti, niet.
   </p>
   <p>
    Divné je ľudské srdce. Hneď sa ide umoriť v plači a žiali, potom prídu iné udalosti,
         život žiada svoje práva a slabé srdce plesá znova a otvorí sa novým radostiam…
   </p>
   <p>
    Dva týždne za mojím vrúcne milovaným dieťaťom umrela Mariena Lámanová. Vždy sa úfala, že
         vyzdravie, túžobne čakajúc teplé dni jari, že pôjde do rodného kraja, no prikvačila ju smrť
         a ona, poručiac mi svoje dieťa, prosila, aby som hľadela vymôcť odpustenie otca pre vnučku.
         Odobrala sa za svojím mužom.
   </p>
   <p>
    Na malú Annu ťažko mi bolo pozrieť pri myšlienke, že moje dieťa, ošetrované čo
         najnežnejšie, muselo umrieť, a toto, opustená sirota, nikým neoplakaná, nemilovaná, žije a
         je veselé, zdravé. I posielala som ho preč, ale zasa volala ho naspäť a znova sa odvrátila
         od neho v nespravodlivom žiali. Nemohla som zniesť jeho zdravý smiech, jeho nevinné reči
         rozrývali rany môjho srdca: hľa, taký sebecký je žiaľ!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506479">
       </a>
       2
      </h2>
     </div>
    </div>
   </div>
   <p>
   </p>
   <p>
   </p>
   <p>
    Neviem, ako som prežila. Preplakala jar i leto. Ten čas som temer ani nežila. Konajúc
         mechanicky práce, v myšlienkach som sa vždy zaoberala svojím synom.
   </p>
   <p>
    Od pohrebu nechal nám tu švagor Pavol, starší brat môjho muža, svojho najstaršieho syna
         Dezidera. Chlapec sa nechcel učiť, otec by ho bol rád posielal do škôl, ale keď videl, že i
         napomínania, i sľuby, i hrozby boli daromné, že chlapec len samé sekundy doniesol aj z
         prvej, ešte viac z druhej triedy, že už nepomáhajú ani profesorom sľubované dary, odhodlal
         sa dať chlapca za učňa. Ale čo? Chlapec nechcel robiť, najviac ak mal vôľu do predávania a
         do kupčenia vôbec. I doviezli ho k nám hovoriac, že azda dostane chuť do sklepu alebo do
         hospodárstva.
   </p>
   <p>
    Chlapec nechcel u nás ostať, ba nohami-rukami sa bránil, kričiac z plného hrdla:
   </p>
   <p>
    „Ja sa vám skántrim, ak ma tu necháte, ja vám skočím do studne, ak ma nevezmete domov.“
   </p>
   <p>
    Otec sa zľakol, hneď ho chcel brať naspäť, ale môj muž, ktorý chlapca rád videl, začal
         mu sľubovať hory-doly, a že mu sľúbil práve to, čo si žiadal, hodinky s retiazkou, dal sa
         milý Dežko nahovoriť a ostal.
   </p>
   <p>
    Keby bolo odo mňa záviselo, nebola by som mu sľúbila hodinky ani dary, ale povedala
         inšie a sľúbila inšie. Ale ja som sa nestarela do nich, čo ma do toho? Dieťa je cudzie,
         nemiluje ma, ani ja jeho, preto čo ma do neho?
   </p>
   <p>
    Dezider, vtedy dvanásťročný, ostal, nezmárnil sa, nehodil do studne. Ale ani hodinky
         neprišli. Toto vždy vyhadzoval svojmu strýkovi na oči a pozdejšie mu viac neveril.
   </p>
   <p>
    Mňa rád videl natoľko, že ma uctil a poslúchol. Ja jeho natoľko, že som ho opatrila,
         pekne som s ním zachádzala. V sklepe mi už pomáhal, pravda, mal aj tu divné predstavy,
         ktoré sme mu museli vyháňať. Ale predsa aspoň tu bol na akejsi pomoci, i dalo sa predvídať,
         že keď príde do rúk súcemu kupcovi, keď sa dostane pod spravodlivú disciplínu, môže sa stať
         z neho užitočný človek.
   </p>
   <p>
    Aničku rád videl, často ju zastavil na dvore a povedal jej:
   </p>
   <p>
    „Bozkaj ma, Anička,“ čo ona bez zdráhania aj urobila. Ale chlapci ako chlapci: štipol ju
         na líčko.
   </p>
   <p>
    Dieťa sa rozplakalo a nechcelo ho viac bozkať.
   </p>
   <p>
    Keď Anna videla, že plačem, zadívala sa na mňa a povedala mi:
   </p>
   <p>
    „Neplač, pani, prečo pani plače? Anča neplače, utri pani očká,“ a doniesla mi hneď šatku
         na osušenie sĺz, akú pochytila. Mimovoľne som sa musela usmiať, i hovorilo mi srdce, že to
         dieťa zaslúži, aby som ho aspoň bozkala za tie slová, ale som to ešte nemohla. Nazdala som
         sa, že by to bola bývala urážka pre môjho syna.
   </p>
   <p>
    Leto sa míňalo, i prišli tie utešené dni podjesene, ktoré vždy tak čarovne účinkujú na
         moju dušu. Veď v taký čas, pred rokmi otvorila sa moja duša novému žitiu: láske. V taký čas
         pocítilo srdce raj prvej lásky, čistej ako sen dieťaťa.
   </p>
   <p>
    Ešte je nie tak dávno odvtedy, a jednako, čo som už precítila. Žila som ako mladá deva v
         chudobnom domku predmestia Zárubného. Mamička moja, už vdova, mala malý skliepok. Predávali
         sme múku, soľ, slaninu, kašu a podobné. Tak sme sa živili chudobne, ale čestne.
   </p>
   <p>
    Neďaleko nás bývala tetka Lízika Litvanová. Nemali sme ju rady, ale báli sme sa jej.
         Chodila k nám viac ako my k nej. Neviem ani teraz, čím sa živila. Mala akúsi penziu, jej
         muž býval úradníkom pri istej spoločnosti, potom sa zastrelil, ale to bolo dosť málo, aby z
         toho ona vyžila a synovi posielala. Mala syna len o rok odo mňa staršieho, Janka, môjho
         Janka.
   </p>
   <p>
    Bol veľmi krásny šuhaj, aspoň mne sa tak zdalo. Jeho mať nebola vari nikdy pekná, aspoň
         pochybujem o tom veľmi, ale mala čosi pánovitého i pútavého, čo jej získalo priazeň u ľudí.
         A vedela i lichotiť i uraziť, kde čo pokladala za potrebné. S mojou mamkou boli sesternice,
         boli naoko dobré, ale i ja viem, že v srdci mojej mamky žila zášť oproti tetke Lízike. Lebo
         kedysi, keď moja mamička bola ešte mladá a veľmi šumná, zaľúbil sa do nej pán Litvan, i bol
         by ju aj vypýtal, keď tu zavítala tetka Lízika a ako v letku opanovala jeho srdce, i stala
         sa jeho ženou. Moja mamička sa tiež vydala, ale to nemohla nikdy zabudnúť. Bola dosť
         šťastná, v plnení svojich povinností našla tiché, ale trváce blaho, ktoré je základom
         dobrobytu rodiny. Ale, žiaľ, včasná smrť urvala jej dobrého manžela, môjho dobrého otca, i
         ostal nám po ňom skromný majetoček, malý domec, dosť, aby sme slušne mohli vyžiť. Smutné
         zadosťučinenie dostalo sa mojej mamke, keď počula, že jej niekdajší záletník sa zastrelil,
         jedni hovorili, že to urobil v chvíli nepríčetnosti, iní tvrdili, že rozorvané domáce
         pomery vnútili mu do ruky vražedný nástroj.
   </p>
   <p>
    Tetka Lízika s malým Jankom prišla bývať, pre lacnotu výživy, do nášho mesta. Odvtedy
         dosť často bola u nás a ponosovala sa na celý svet, na nespravodlivosť osudu a podobné.
         Podľa jej reči by sa človek nazdal, že celý svet je nespravodlivý, len ona jediná trpiaca
         nevinnosť!
   </p>
   <p>
    Janko chodil do škôl. Vždy sme sa tešili, keď mal prísť na prázdniny domov. On a ja
         necítili sme nič zo sporu, ktorý rozdvojoval a, divno, zas aj spájal naše matky. Žili sme
         len radostiam svojej mladosti, nedotknutí ešte vypočítavými plánmi, bezstarostne, ako
         opravdivé deti.
   </p>
   <p>
    Keď skončil ôsmu triedu gymnázia, zložil skúšku dospelosti a mal ísť na univerzitu.
         Matka naliehala, aby prijal niekde pri úrade miesto pisára alebo sa domáhal prísť na miesto
         otca, ale on na to nemal vôle, ba rozhodne oprel sa proti tomu. Tým viac, že už od rokov
         nedostával od nej podpory, iba tú, ktorú dostával od spoločnosti až do osemnásteho roku.
         Teraz mu už ten vek vypršal a bol postavený pred veľké starosti, odkázaný na vlastné sily.
         (Ach, toto leto, krásne, jediné leto.)
   </p>
   <p>
    Naše roličky hraničili s roľami pána Demka zo susednej dediny. Často som sa zišla s ním,
         keď som chodila k robotníčkam. On sa mi vždy prívetivo poklonil, ja som zaďakovala, niekedy
         nešli sme ďalej, ale niekedy sa ma opýtal, ako sa mám.
   </p>
   <p>
    Istého večera, keď odchádzalo leto, keď mal odísť Janko na univerzitu, žiadal si byť
         profesorom, bola som celý deň na poli. Večierkom prišiel po mňa Janko. Robotníčky nás už
         nechali, my len zvoľna sme kráčali ďalej. Smútok sadol na naše mladé duše. Veď už posledný
         deň trávi Janko doma, už nebude chodiť domov ani na Vianoce, ani na Veľkú noc. Srdce mi
         bilo rýchlejšie, nevedela som, čoho sa ľakám, čo si želám, po čom túži moja mladá duša.
   </p>
   <p>
    Vôkol nás bolo ticho ako v kostole a taká sviatočná nálada zaujala miesto v našich
         srdciach.
   </p>
   <p>
    Kráčali sme cestou, ja nesúc slnečník i kyticu uvädnutých poľných kvetov, Janko mi
         niesol košíček s pletením a šatku.
   </p>
   <p>
    Na ceste bolo počuť koníka, pri najbližšej zákrute videli sme jazdca: bol to pán Demko,
         ktorý sa vracal domov z mesta alebo ktozná skadiaľ.
   </p>
   <p>
    Zasa ma pozdravil veľmi úctivo, ale pozrel na mňa akýmsi divným pohľadom, potom prešiel
         popri nás a stratil sa nám z očú.
   </p>
   <p>
    Janko podozrivo pozrel na mňa.
   </p>
   <p>
    „Poznáš toho pána?“ opýtal sa ma.
   </p>
   <p>
    „Poznám, je to pán Demko, ktorý kupuje u nás všeličo. Nedávno bol si sám kupovať cigary,
         bola som práve v sklepe,“ odpovedala som. „Ale prečo sa spytuješ?“
   </p>
   <p>
    „Preto, že jeho pohľad a pozdravenie sú také vyzývavé. Keby ja bol tebou, nedovolil by
         som si to!“
   </p>
   <p>
    Zamyslela som sa a odstúpila od Janka. Dosiaľ som nezbadala, že by v Demkovom pozdravení
         bolo niečo urážlivého, teraz som rozmýšľala, čo to môže byť? V myšlienkach zohla som sa po
         kvietok vykvitnuvší na okraji cesty a odtrhla ho.
   </p>
   <p>
    Janko sa znova priblížil ku mne a povedal mi, že je to sedum album.
   </p>
   <p>
    I vytiahol drobnohľad a začal rozoberať kalíšky kvietka a pomenoval jednotlivé čiastky.
         Botanika bola jeho najmilšou vedou i zábavou.
   </p>
   <p>
    „Ach, škoda kvietka, či ti je nie ľúto potrhať ho kvôli uspokojeniu zvedavosti?“
   </p>
   <p>
    Zasmial sa.
   </p>
   <p>
    „Veď ich je dosť a akože mám zvedieť, čo chcem vedieť, len ak ho rozrežem napoly a
         podelím na jednotlivé čiastky.“
   </p>
   <p>
    Odtrhol mi druhý taký kvietok a podal s prosbou v očiach i na ústach.
   </p>
   <p>
    „Pozri, tu máš hneď druhý.“
   </p>
   <p>
    Vzala som ho i priložila k druhým. Chvíľku sme mlčky kráčali ďalej. Ale odrazu sme
         obidvaja zastali a pozreli na seba.
   </p>
   <p>
    „Anuška!“ povedal Janko ticho. Hlas sa mu chvel a v očiach sa svietilo v divnom svetle
         niečo záhadného. Zachvela som sa. I mne sa slzy tisli do očí. Janko ma chytil za ruku,
         pritiahol k sebe nesmelo, šetrne, ja som zaplakala.
   </p>
   <p>
    „Neplač, srdiečko moje,“ boli jeho slová, „veď naše lúčenie nebude také dlhé, možno
         prídem aj na Vianoce. Ale sľúb mi…“
   </p>
   <p>
    „Čo, Janíčko, sľúbim ti všetko!“
   </p>
   <p>
    „Sľúb mi, že sa nevydáš, kým neskončím svoje štúdiá. Sľúb mi to sväto-sväte.“
   </p>
   <p>
    „Sľubujem,“ povedala som. Ľahko mi bolo vtedy sľubovať.
   </p>
   <p>
    Potom ma znova privinul k sebe a boli sme v tom sladkom, luznom sne. Nad nami zasvietili
         prvé hviezdy. Bolo tak ticho, velebno vôkol nás. Oba sme cítili, že náš sľub je posvätný,
         ako prísaha, oba sme mali pevnú vôľu zadržať ho, zachovať sľub, ktorý sme učinili pred okom
         Stvoriteľa… A jednako niet takého sľubu, ktorý by človek nezrušil.
   </p>
   <p>
    „Či mi budeš písať?“ opýtal sa ma Janko, môj Janko.
   </p>
   <p>
    „Budem, oj, budem, ale čo povie mamka?“
   </p>
   <p>
    Aj jeho táto otázka naplnila bázňou. Ale hneď ma vzal za ruku a viedli sme sa domov tak
         ako dobré deti. Ešte viac ráz sme zastali, pozreli na seba usmievavo, akoby sme si chceli
         zapamätať svoje črty, akoby sme si silnejšie chceli vtlačiť svoje obrazy do duše — ešte raz
         sme sa pritúlili k sebe.
   </p>
   <p>
    Moja mamka nás čakala a robila mi prísne výčitky. Že som jej mala pomáhať opatriť
         robotníčky, i v sklepe večierkom že je viac práce, ale že nedbám na svoje povinnosti.
   </p>
   <p>
    Tieto slová ma veľmi zronili. Plakala, bdela som dlho do noci, kým som od únavy
         nezaspala, i spala som dlhšie, ako som chcela. Janko vtedy už bol odišiel.
   </p>
   <p>
    Zbohom, milý môj, zbohom!
   </p>
   <p>
    Časom som povedala mamke, čo sa stalo medzi mnou a Jankom. Ona sa zamyslela, zrejme
         nebolo jej to po vôli.
   </p>
   <p>
    „To sú detinské sľuby, dieťa moje,“ povedala mi potom láskave. „Na také sľuby nikto
         nekladie váhu, tým nepridá nikto dôležitosti.“
   </p>
   <p>
    „Ó, mamička, viem, on sľub nezruší a ani ja nie. Mamička moja, som taká šťastná v
         povedomí, že ma miluje, neber mi to moje blaho.“
   </p>
   <p>
    „Neberiem, dieťa moje,“ odvetila a bozkala ma na čelo. „Radšej by som ti ho dala, vieš,
         len teba mám, tvoje šťastie je jedinou úlohou môjho žitia. Ale pováž, dieťa moje, ako
         ďaleko je Janko od svojho cieľa! Pováž, kedy by on mohol pomyslieť, aby utvoril vlastnú
         domácnosť, on je len o rok starší od teba, keď sa bude môcť ženiť, ty budeš už…“
   </p>
   <p>
    „Starou dievkou?“ pýtala som sa a slzy mi vypadli z očí. „Ó, mama, keď ma len bude
         milovať.“
   </p>
   <p>
    „Veď keby ťa aj vtedy miloval! Ale ver mi, dieťa moje, ľudské srdce, nechcem povedať
         srdce mužského, je nevyspytateľné, často nepríčetné, ach, smutné skúsenosti som i ja mala,
         od ktorých zavaruj ťa bože!“
   </p>
   <p>
    Tak hovorila moja mamička, viem, že myslela najlepšie so mnou, viem, že mala čiastočne
         aj pravdu, ale som pevne verila, že nikdy, nikdy nás nikto na svete nerozlúči.
   </p>
   <p>
    Prvé Jankove listy boli plné vrelej túžby i vzletných poetických myšlienok. Tu i tam sa
         miešali do toho i verše a mne, keď som ich čítala, zdalo sa, akoby to boli drahé perly, a
         tak sladko mi bolo pri srdci.
   </p>
   <p>
    Istý čas mamka trpela toto dopisovanie, lebo ma vrúcne milovala, ale ako začala tvoriť
         pre mňa iné plány, nepriaznivo pozerala na našu „nezmyselnú“ lásku. Pozdejšie mi aj
         zakazovala písať Jankovi, a ja som mu predsa písala — a našla som i spôsob, akým som
         dostala jeho listy.
   </p>
   <p>
    V zime častejšie prišiel k nám pán Demko. Pamätám sa, raz som stála v sklepe a vážila
         som múku istej ženičke. Vtom sa otvorili dvere, zvonček zaznel a vo dverách stál pán Demko:
         boli ho plné dvere, taký bol naobliekaný. Zľakla som sa, neviem prečo, varecha, ktorou som
         sypala múku na váhu, temer mi vypadla, i prevážila som, takže pán Demko usmievavo prikročil
         ku mne, vzal mi varechu z ruky a povedal žartovne:
   </p>
   <p>
    „To je priveľa, slečinka, škodujete!“ A odvážil múku znova. Ženička s múkou odišla,
         tuším on aj peniaze odobral a prečítajúc ich, pustil do truhličky. Zavolala som mamku a
         opustila sklep. Ale oni prišli za mnou, lebo mali dlhé „komputy“ so sebou. Ja ani neviem,
         čo to bolo, lebo som v ten deň pánu Demkovi nepovedala ani slova. Zdalo sa mi, že je pán
         Demko veľmi ďaleko odo mňa, práve tak, ako keď hľadíme cez obrátený ďalekohľad, vidíme
         blízke predmety vo veľkej diaľke od seba.
   </p>
   <p>
    Myslím, že pán Demko bol by aj skoro odišiel a vystal od nás, ale posmeľovala ho
         mamičkina prívetivosť a, musím vyznať, i tetka Lízika mala v tom účasť. Azda prvý raz sa na
         niečom zhodli tie dve sesternice: obom záležalo dostať ma za pána Demka.
   </p>
   <p>
    Vo februári ma pán Demko pýtal celkom formálne, privedúc so sebou brata i sestru. Oni si
         najprv všetko poobzerali, na všetko sa dôkladne povypytovali, a až potom sa začali reči…
         Hneď od začiatku som si pevne umienila, že rozhodne poviem „nie“, ale mňa sa veľmi
         nespytovali a keď ma priviedli do izby, bolo temer uznesené, že v máji má byť svadba. Ja
         som zasa plačúc vybehla a nechcela sa viac ukázať a nad tým sa naši hostia smiali, že ktorá
         mladá nevesta je spurná, potom je tým lepšia žena. V svojom žiali som písala siahodlhý list
         Jankovi, plný zúfania i prosby, aby sa on do toho zamiešal a nedovolil ma odviesť. Ale list
         mi mamka zhabala a po odchode pytačov povedala mi náležitú kázeň.
   </p>
   <p>
    „Kedy ty, dievča, budeš mať už rozum? Či ty vieš, že Demko je taký dobrý, poriadny
         človek, že si ho temer ani nie hodna! Či ty vieš, aké starosti mi robíš svojou
         hlavatosťou?“
   </p>
   <p>
    „Ó, mamička, netráp ma, ja nemilujem pána Demka, môže byť dobrý, poriadny, môže byť
         vzorom všetkých mužov, ale ja ho nemilujem!“
   </p>
   <p>
    „Nemilujem! Nemysli si, dievča, že len ty vieš, čo je láska! Aj druhí ľudia boli mladí,
         aj druhí poznali klam mladých duší a pozdejšie poznali, že je to veru len klam a mámenie,
         nič viacej. Ani ja som nešla za tvojho otca z lásky, a nebolo šťastnejšieho manželstva nad
         naše, lebo my sme sa vzájomne uctili, nepodujali sme nič bez vedomia druhého. A na druhej
         strane tetka Lízika a jej Litvan zobrali sa z takej divej lásky, temer sa od lásky i
         zjedli, a čo? Niekoľko rokov zatým sa nešťastník zastrelil…“
   </p>
   <p>
    Potom ma privinula k sebe a pohladila mi hlávku.
   </p>
   <p>
    „Ver mi, dieťa moje,“ začala zasa miernejšie, „dnes nenavyberáš. Dievčat je mnoho a
         bohatých; mladí ľudia nie sú spoľahliví, preto sa musíme uspokojiť a poddať sa i obetovať
         túžby vlastného srdca. Vidíš, ja som stará, chorľavá, ťažko by mi bolo nechať ťa tu v
         cudzom svete osamelú, nezaopatrenú. Ťažko, ťažko,“ vzdychla i utierala si slzy zo starých
         verných očí.
   </p>
   <p>
    Hodila som sa jej do náručia a hodnú chvíľu plakali sme obe.
   </p>
   <p>
    Dnes mi viac o vydaji nehovorila: už bola presvedčená o mne, už ma mala na svojej
         strane. Celé noci som premýšľala, plakala, modlila sa, prosila smrť, aby si prišla po mňa,
         ale nič, smrť ma nepočula.
   </p>
   <p>
    Od Janka som nedostala list, zrejme mu zakázali písať, iste mu pohrozili, aby nekazil
         moje šťastie. A isté bolo aj to, že čakal odo mňa celkom inšie, než čo som vykonala, iste
         očakával, že rozhodne poviem: nepôjdem! Ach, a ja slabá, nerozhodná, nemala som toľko sily!
   </p>
   <p>
    Vždy keď som sa znova chcela vzoprieť, mamka dojemnými slovami začala mi hovoriť o
         povinnostiach oproti rodičom a aj oproti sebe. Dôvodila aj tým, že také sľuby, taká láska
         je číry nerozum a že nemôžeme vždy rozhodovať nad vlastným osudom…
   </p>
   <p>
    Divné to bolo, to moje zasnúbenie. Pán Demko chodil k nám často a bolo vidno, že ma mal
         veľmi rád, lebo bol smutný, keď som nechcela k nemu prehovoriť, a nevedel si zas od radosti
         ani rady, keď som sa len trošku usmiala na neho. Prinášal mi pekné dary, ale ony ma
         nepotešili, lež ako ťažká výčitka zaťažili moju dušu.
   </p>
   <p>
    Ešte vždy som dúfala, že nejakým divom sa stane, že príde Janko a urobí môjmu trápeniu
         koniec.
   </p>
   <p>
    Namiesto toho chodila tetka Lízika a hovorila mi:
   </p>
   <p>
    „Pomysli si len, ty nerozumné dievča, aké to šťastie pre teba! Budeš pani urodzenou,
         budeš mať všetkého hojnosť, matku si opatríš až do smrti.“ Zato dostala u nás v ten deň
         veľmi dobrý olovrant a pokračovala rozohriata dvojnásobnou porciou kávy:
   </p>
   <p>
    „A kto vie, kedy môj Janko skončí, kto vie, či dovtedy nebude ľúbiť aj dve, vieš, chlap
         je taký, koľko vidí, toľko ľúbi.“
   </p>
   <p>
    „Ó, tetka, na vlastného syna hovoríš si také veci! Ja ho lepšie poznám, ja viem, že on
         len mňa má rád a preto mi je tak ťažko oklamať ho.“
   </p>
   <p>
    „Lárifári… To je hlúposť. On je rozumný šuhaj a vie, že je to číra nemožnosť, aby z vás
         niekedy bol pár. Možno už sám sa tomu smeje.“
   </p>
   <p>
    A tak som sa stala pani Demkovou, i zrušila sľub daný v posvätnú hodinu a myslela, že ma
         neminie boží trest…
   </p>
   <p>
    Hneď po mojej svadbe dostala som od Janka list taký chladný, taký formálny, preplnený
         samými frázami, že som z neho vycítila jeho hnev i smútok. Neodpovedala som mu naň a
         nevidela som ho odvtedy, nepočula o ňom, len keď nás tetka Lízika kedy-tedy navštívila a
         mimochodom ho spomínala.
   </p>
   <p>
    Na našu prosbu prišla mamička bývať k nám, pomáhala mi všade, kde mohla, ale dlho sa
         netešila s nami, istý čas chorľavela a umrela na porážku pľúc.
   </p>
   <p>
    Moje manželstvo bolo až dosiaľ šťastné, natoľko, že vinula som sa k svojmu mužovi
         úprimne. Nie vrelou, náruživou láskou, ale opravdivo, s čistým a verným úmyslom.
   </p>
   <p>
    A moje šťastie bolo úplné, keď sa mi narodil syn. Na neho som preniesla všetku tú
         rojčivú ideálnu lásku svojej mladosti. V ňom som videla zvrchované blaho svojho žitia, v
         ňom som skladala nádej budúcich dní, u neho som hľadala potechu zarmútená nad matkinou
         stratou, v ňom moje všetko a s ním pochovala som všetko, všetko!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507335">
       </a>
       3
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Či toto dievčatko nemá mamy? Kde je tomuto dievčatku mama?“ tak sa opytovala malá Anna
         a hľadela na nás spýtavým okom, ukazujúc na seba drobným prštekom.
   </p>
   <p>
    Ó, ako ma bolí tá otázka! Kde je môj syn? Anna nemá viac matky a ja, rovnako osirelá,
         nemám svojho jedináčka! Obidve sme v ten istý čas osireli, pusto je v mojom srdci, i v nej
         sa ozýva túžba po matke, zobudená iste pozorovaním, že druhé deti majú matky, a ona nie. A
         túžbe tejto dáva výraz v otázke: „Nemám ja matky, som ja naozaj sirota?“
   </p>
   <p>
    Nie si sirota, milé dieťa, ja ti budem matkou! Ty i ja sa musíme potešiť. Tvoju matku,
         jej lásku, tú pravú, jedinú, slabo ti nahradí iná, ani moje srdce sa nemôže zaplniť, ty mi
         nenahradíš lásku môjho syna, ale chcem sa pokúsiť byť ti druhou matkou, milovať ťa i starať
         sa o teba.
   </p>
   <p>
    „Poď sem, Anna, máš ma rada?“
   </p>
   <p>
    „Mám, veľmi rada!“ odpovedala jasne a prišla ku mne. Objala som ju.
   </p>
   <p>
    „Budem ti mamou, chceš mamu?“
   </p>
   <p>
    „Chcem!“ a dieťa ma vrúcne objalo oboma rúčkami. A zasa sa mi prizeralo do tvári,
         zasmialo sa nahlas a znovu sa mi hodilo do náručia, bozkávajúc ma.
   </p>
   <p>
    „Chcem mamu, chcem,“ hovorila Anička. „Mama mi už dala pančušky, šatočky aj bábku, mama
         je dobrá, ale aj Anča je dobrá! Či chceš Anču, mama?“
   </p>
   <p>
    „Chcem,“ odpovedala som jej zasa ja a odvtedy je Anna mojou dcérou. Často opustila
         hračky, pribehla ku mne a opýtala sa ma:
   </p>
   <p>
    „Mama, či ma chceš?“
   </p>
   <p>
    „Chcem!“
   </p>
   <p>
    „Tak aj ja teba chcem,“ a zas odbehla.
   </p>
   <p>
    Prvé časy po umretí jej matky viac sme len trpeli toto dieťa, úfajúc sa, že obec porobí
         poriadky alebo že pozostalá rodina matky príde si preň. Ale listy písané starému otcovi
         ostali bez odpovede, trovy za opateru a pohreb Marieny zaokryl môj muž, tým zahanbil aj
         mňa, a tak dieťa ostalo i naďalej u nás, nezavadzajúc nikomu, motalo sa po kuchyni, po
         dvore, po záhrade cez leto. Teraz, keď znovu zavítala zima, vtiahla sa aj Anna do kuchyne a
         pri obloku zabávala sa zväčša sama.
   </p>
   <p>
    Keď ju videl môj muž, povedal dobromyseľne:
   </p>
   <p>
    „Čo s touto potvorou? Či nám len prischne? Ja nedbám, keď bude väčšia, môže ti pásť husi
         a morky.“
   </p>
   <p>
    Ale Anička nepásla husi ani morky. Bola som rada, že sa takto vyslovil o nej, i všemožne
         som sa usilovala vychovávať ju tak, aby vždy a všade hľadala vôľu môjho muža, aby ho nikdy
         svojím odporom, lebo vedela byť aj hlavatá, nerozhnevala. A to sa mi darilo…
   </p>
   <p>
    Ale mala som iné nepríjemnosti s cudzou osobou, ktorá mi Annu kazila, ba do divej zlosti
         vedela doniesť aj Dežka.
   </p>
   <p>
    Bola to stará slečna Amália, zlá dcéra nášho staručkého pána farára. Aj jeho dosť
         týrala, matku už nemala, tuším umrela od žiaľu nad takou nezdarenou dcérou, a týrala
         každého, kto jej prišiel pod jazyk. Najmä mládež prenasledovala, kde mohla.
   </p>
   <p>
    Nebola ešte taká stará, pán doktor Kolmáni, môj starý priateľ, hovoril o nej žartom:
   </p>
   <p>
    „Ach, veď je ona ešte v najlepšom veku, len tak medzi pätnásť a päťdesiat.“
   </p>
   <p>
    Ale vlasy mala už celkom šedivé, aj obrvy, ktoré jej neporiadne viseli do očí. Nad
         ústami sa povážlivo brnelo. Dežko, šelma, keď ho raz hnevala, ukázal jej, ako sa vykrúcajú
         fúziky, čo ju strašne domrzelo, i dala sa do neho, až sa chlapec nahneval a začal milú
         slečnu obrábať päsťami. Pravdaže, trest neminul ani jeho, ale pre slečnu to bol trpký
         príučok. Oči jej mohli byť pekné, ale nie, oči sú pekné len vtedy, keď z nich hľadí dobrá a
         bohatá duša… Na pravom líci mala objemnú bradavičku, keď bola mladá, bolo to azda dosť
         pikantné, ale teraz zvyšovala aj ináč nevinná bradavička nepriaznivý dojem celého zjavu
         slečny Kernbachovej.
   </p>
   <p>
    Táto slečna trápila aj mňa, lebo kedysi, úbohá, úfala sa, že si ju vezme môj muž, a
         trápila i moje deti. Fedorka, pravda, milovala, to bola azda jediná bytosť na svete, ktorú
         milovala nezištne, ale vrúcne, prinášala mu cukríky, kým bol zdravý, chodila ho
         navštevovať, keď bol chorý, ale on ju nemal rád a v chorobe vždy býval horšie po jej
         návšteve, preto som hľadela predísť tým návštevám. Keď umrel, plakala za ním opravdivo,
         nevidela som ju tak plakať ako vtedy, len keď plakala od zlosti alebo v škodoradostnom
         smiechu. Hoci často sme jej vypovedali dom, jednako prišla, i ľúto nám bolo pána farára a
         trpeli sme ju zas ďalej.
   </p>
   <p>
    Istého dňa, bolo to už zjari, rok po smrti môjho syna, bola som v sklepe a riadila.
   </p>
   <p>
    Okolo mňa bolo ticho. Muž bol na poli, dal orať a siať, aj Dežka pojal so sebou. Anna sa
         bavila na priedomí a ja som bola sama. Dvere na sklepe boli otvorené, bolo už teplo a
         povetrie tu dnu bolo od všelijakých látok ťažké, presýtené.
   </p>
   <p>
    Z myšlienok ma vyrušili kroky na schodíkoch. Pozrela som hore i poznala vo vystupujúcom
         pánovi pána doktora Kolmániho.
   </p>
   <p>
    Pán doktor Kolmáni je šedivý, ale čerstvý starík, starý pán, akých máme radi. Jeho
         pohľad je veselý, tvár svieža, len vlasy a veľká brada sú biele, ako srieň. Oblek mal
         vzorne, okázale usporiadaný. Golier a manžety sú biele a hladké, hovorieva, že poriadna
         bielizeň u mužského je odporúčajúcim listom, upraveným na všetky panie a slečny. A v tom
         mal úplnú pravdu. Chodieval k nám ako náš domáci lekár.
   </p>
   <p>
    Zdvorile, ba galantne, ako vždy, poklonil sa aj teraz a bozkal mi ruku, ktorú som ja
         márne odťahovala.
   </p>
   <p>
    „Zasa je milosťpani sama,“ povedal potom, sadnúc na vrece s fazuľou, „samota je nie pre
         mladé panie.“
   </p>
   <p>
    „Keď je práca, nie som sama,“ odpovedala som a triedila balíčky ďalej.
   </p>
   <p>
    „A zdraví ste všetci?“
   </p>
   <p>
    „Zdraví ver‘, veď viete, že u nás od istého času panuje, ako vy doktori hovorievate,
         tuhá ,Gesundheitsepidemia‘.“
   </p>
   <p>
    Potom som mu podala cigary a položila vedľa balíka aj zápalky.
   </p>
   <p>
    Doktor si zapálil a s pôžitkom labužníka vzal ju zas do úst, pozrel na mňa, chcel niečo
         povedať, čo práve myslel, keď nás od ulice zarazil veľký krik. Rozoznala som Annin plač a
         ostrý hlas slečny Amálie.
   </p>
   <p>
    Hneď potom vstúpila do sklepu Amália, vlečúc jednou rukou mocne sa brániace dieťa,
         druhou si naprávala šatku na hlave, lebo jej zišla na šiju.
   </p>
   <p>
    Bola oblečená do širokej tlačenej sukne, aj živôtik bol z tej istej látky, na ňom mala
         prehodenú ešte veľkú šatku zloženú na kosák a na hlave tiež šatku.
   </p>
   <p>
    „Dobrý deň!“ povedala zhurta, vlečúc ešte vždy moju Aničku za sebou. Jej tvár bola
         zarudnutá od hnevu, oči len tak sršali a divo pozerali na nás.
   </p>
   <p>
    „Prepánaboha, slečna, vy ste azda rozum potratili, čo robíte s tým dieťaťom!“ zvolala
         som, pomáhajúc Aničke vyslobodiť sa, lebo ju držala v rukách ako v kliešťoch, „čože vám
         urobilo?“
   </p>
   <p>
    „Haha, nič!“ odvetila a mrskla okom na doktora Kolmániho, ktorý pokojne fajčil svoju
         britaniku ďalej. „Ani ja som mu neublížila a jednako vrieska, akoby mu pásy z chrbta dral!“
   </p>
   <p>
    Dieťa v mojom náručí prestalo plakať a pozeralo na mňa pohľadom plným dôvery. Vedelo, že
         ho bránim, a cítilo sa byť u mňa istým pred nápadmi svojej trápiteľky. Prsičká sa mu ešte
         od prestáteho plaču kŕčovite napínali a vydychujúc hovorilo, ponosujúc sa:
   </p>
   <p>
    „Anička nechce tetu, teta je zlá, štípala Aničku a ťahala ju za vlásky.“
   </p>
   <p>
    Slečna sa nahlas zasmiala a prehŕňala sa v ryži, pri ktorej stála.
   </p>
   <p>
    „Ty žaba!“ osopila sa na dievčatko, ktoré si chytro ukrylo hlávku na mojich pleciach.
         „Ja nemôžem pochopiť, pani Demková, ako môžete milovať dieťa také škaredé, ako je táto
         potvora? Keby ja bola na vašom mieste, zadrhla by ho!“
   </p>
   <p>
    „Ale mama Aničku nedá, však, mama?“ ozvala sa devuška a pozrela na mňa, túliac sa ku
         mne.
   </p>
   <p>
    „Šťastné dieťa!“ ozval sa pán Kolmáni s dobrým úsmevom; v očiach mu svietila slza.
   </p>
   <p>
    „A vy čo tu hľadáte?“ opýtala sa bezohľadne Amália.
   </p>
   <p>
    „Vás, slečna,“ povedal pán Kolmáni a uklonil sa s podareným úsmeškom.
   </p>
   <p>
    Slečna sa zarazila. Nevedela hneď, či je to pravda alebo posmech? A doktor Kolmáni
         pokračoval:
   </p>
   <p>
    „Je to neľudské od vás, slečna, trápiť dieťa: to je nehodné ženského srdca.“
   </p>
   <p>
    „Ale veď ja len žartujem, veď ono nemusí tak kričať,“ vyhovárala sa slečna.
   </p>
   <p>
    „To nie je žart, to je zlosť!“ povedal starý pán vážne.
   </p>
   <p>
    Amália pozrela na neho a potom sa odvrátila od neho.
   </p>
   <p>
    „Dobre, čo koho do toho?“
   </p>
   <p>
    „Slečna má dnes zasa svoj zlý deň, trápi každého, kto sa jej namanie,“ povedala som s
         trpkosťou.
   </p>
   <p>
    „Načo sú takéto žaby tu?“ ukázala na Annu, ktorú zavolal starý pán k sebe. Dievča išlo
         vďačne k nemu, lebo mu dovolil pozerať hodinky, prstene a zlatú ihlicu v nákrčníku.
   </p>
   <p>
    „Načo sú?“ opakovala Amália.
   </p>
   <p>
    „Každého to musí popudiť, keď vidí, ako sa vy maznete s cudzím deckom, ako mu dávate
         miesto, ktoré opustil váš syn!“
   </p>
   <p>
    „Ale teraz už dosť!“ zvolala som urazená. „Vy sa nestarte do toho, čo robím, koho
         milujem! Zakazujem vám hovoriť mi podobné reči a keby ste mali len trošku citu, neprišli by
         ste viac do domu, v ktorom ste neboli nikdy vítaný hosť!“
   </p>
   <p>
    Akoby hrach sypal na stenu, také daromné boli slová moje, len som sa rozhorlila. Amália
         sa uškrnula a povedala: dobrého zdravia a odišla.
   </p>
   <p>
    Pán Kolmáni položil dieťa, pristúpil ku mne a chcel mi zas bozkať ruku. Nedovolila som
         mu.
   </p>
   <p>
    „Dobre ste to povedali, milosťpani, ale účinok nijaký. Ona je mrzutá sama na seba,
         nenapraviteľná. Ale hľa, ide váš pán…“ a ukazoval, obrátiac sa k obloku.
   </p>
   <p>
    Páni vošli a ja som pokračovala v svojej práci.
   </p>
   <p>
    Aj tetka Lízika nás navštívila, ale vtedy hľadel môj muž, kade by mohol ujsť… Nemal ju
         rád hovoriac: „Keby len starých báb nebolo na svete!“ Tetka prišla obyčajne v taký čas, keď
         nemala z čoho troviť doma, ale namiesto toho hŕbu noviniek. Navarila som jej kávu a potom
         ma ona chválila i blahodarila hodinke, v ktorú som sa dostala za pána Demku.
   </p>
   <p>
    „Však veru, nahliadla si už,“ hovorila mi, „aký nerozum by bol býval dať košík takému
         mužovi, ako je tvoj? Vidíš, máš všetkého dosť, si bohatá a vážená pani, pravda, máš mnoho
         aj starostí a práce, ale to ide jedno s druhým. A môj Jano ani dnes ešte nie je skončený,
         má akúsi mizernú rechtóriu tam dolu kdesi na tureckej hranici — adresu mám doma, meno také,
         dobre sa mi jazyk nevyláme, keď ho mám vypovedať… Nalej mi, dievka moja, ešte za šáločku,
         veď ju máš doma, v sklepe, tú požehnanú kávu. No, ďakujem, bude, tak, čože by bolo z teba
         dosiaľ? Bola by si sa utrápila, ustarala a ktovie ešte, kto bude Janovou ženou!“
   </p>
   <p>
    Veru, kto vie! — Anička pribehla a pýtala si svoj olovrant. Tetka nemilovala deti, ale
         kvôli mne tvárila sa k Anke milo.
   </p>
   <p>
    Pri odchode naplnil sa céger: to kus slaninky, pol funtíka kávy, funtík cukru a s tým
         odišla, žehnajúc ešte minútu, v ktorú som prišla do Mackovej.
   </p>
   <p>
    „No, či už odišla?“ opýtal sa muž, keď zasa prišiel domov po tetkinej návšteve.
   </p>
   <p>
    „Už,“ odvetila som a povedala, že som jej dala kávu a cukor.
   </p>
   <p>
    „Daj jej, len nech mi nechodí sem často. Čože ti zas natárala? Nemáš hlavu plnú
         kadejakých vrtochov?“ I pozrel pátravo na mňa, ale som pokojne vydržala jeho pohľad a on sa
         uspokojil i začal prezerať knihy. Našiel mnohú nesprávnosť v nich. Neporiadok v mojom
         vedení kníh bol často. A on sa mrzel, veď mal pravdu, ale najviac sa mrzel, keď som
         nechcela uznať chybu, ktorú som spravila. To ho priviedlo často do hnevu i praštil knihy o
         zem, vzal klobúk a palicu a šiel ku kamarátom.
   </p>
   <p>
    Po takom výstupe prišiel domov len pozde v noci, nie triezvy a ja som si robila trpké
         výčitky, že som to zavinila a on že pre moju neústupnosť opustil dom a lumpoval.
   </p>
   <p>
    Ale stalo sa, že aj okrem neústupnosti prihodilo sa podobné, smútila som nad tým i
         prosila ho, aby nechodil preč z domu. Niekedy aj sľúbil a za čas nešiel nikde, ale keď
         nešiel, prišli jeho priatelia a on ich kamarátsky pouctil a potom pili celú noc a kartovali
         až do rána. Často šlo to aj dosť vysoko, prihodilo sa, že prehral niektorý z nich 30 až 50
         zlatých. A keby len to bolo! Ale v taký čas môj muž všetko sľúbil, o čo ho kto požiadal.
         Podpisoval zmenky a hoci pre to podstúpil už mnohú stratu, jednako nezmúdrel. Po takých
         nociach bol potom mrzutý a nič mu nebolo po vôli. Hneval sa na všetko, neodpustil mi nijakú
         maličkosť.
   </p>
   <p>
    Pán Kolmáni prišiel zas a nájduc ma samu, neprestal dovtedy, kým mi nezahnal trudné
         myšlienky. Raz prišli do sklepu cigánky, nesúc svoje zdravé, čiernooké deti so sebou.
   </p>
   <p>
    Hneď jedna z nich smelo chopila sa mojej ruky a chcela mi veštiť.
   </p>
   <p>
    „Nechcem,“ hovorila som im, „nechcem ja vašej veštby.“
   </p>
   <p>
    „Ale nech si len dajú, poviem im pravdu, koľko milých mali! Osemdesiat rokov dožije
         pani, nebudú mať ani jedného zuba, keď umrú.“
   </p>
   <p>
    „Hahaha!“ zasmial sa pán Kolmáni, ktorého cigánky dosiaľ nevideli, a hneď zmenili
         taktiku.
   </p>
   <p>
    „Nech nám niečo dajú, pani, máme šestonedieľku medzi nami, nech dajú na krst nejakú
         handričku, poviem im ešte niečo…“
   </p>
   <p>
    „Nežiadam, choďte preč, lebo zavolám sluhu s palicou na vás,“
   </p>
   <p>
    „Ej, nieže, nie,“ ozvali sa poniektoré a jedna stará devla vyšla predo mňa a povedala:
   </p>
   <p>
    „Oni dali viac chleba cudzím deťom ako svojim vlastným.“
   </p>
   <p>
    „Uhádla, striga,“ poznamenal Kolmáni a potom pokračoval, obzrúc si jej starú, zhrbenú
         postavu.
   </p>
   <p>
    „Tá azda ani mladá nebola,“ ale vtom sa zasekol obzrúc sa.
   </p>
   <p>
    Stará devla kričala zas:
   </p>
   <p>
    „Ich najmilší je ďaleko odtiaľto, ale o malý, krátky čas zídu sa ich srdcia zas.“
   </p>
   <p>
    „Netárajte už, marš preč,“ zamiešal sa už teraz môj ochranca a zdvihnúc ľahkú paličku so
         striebornou guľkou, rozohnal sa po nich. Cigánky vrieskajúc sa rozpŕchli. Ešte som vybehla
         za nimi, lebo som sa bála, že mi ukradnú Annu, ale ona sa hrala s deťmi v piesku a s
         radosťou pribehla ku mne.
   </p>
   <p>
    Môj starý priateľ mal iste zas nejaký vtip za lubom, lebo sa usmieval, keď som vkročila
         s malou Annou. Potom som zamkla dvere na skliepku a zavolala pána Kolmániho do izby.
         Ponúkla som ho vínom i cigarami.
   </p>
   <p>
    Akási tajná predtucha ma opanovala. Ešte vždy mi hučali v ušiach slová starej cigánky a
         nemilo, nemilo účinkovali na mňa. Nevediac, ako sa striasť trápneho pocitu, chytila som
         ihlicu a utiekala sa k práci. Doktor sedel na kanape, fajčil a díval sa dookola. Zrazu sa
         zasmial, pozrela som na neho. Tvárou mu preletoval temer detský úsmev a hovoril:
   </p>
   <p>
    „Ale mali ste si jednako len dať prorokovať, milosťpani.“
   </p>
   <p>
    „Myslíte naozaj? A aký úžitok by ste mali z toho?“
   </p>
   <p>
    „Bol by som sa chutne zasmial a takto mi vhodná príležitosť uletela.“
   </p>
   <p>
    „To teda kvôli sebe…“
   </p>
   <p>
    „No, celkom nie…“ pretrhol starý pán. „Počkajte len, aby sa vám ešte také proroctvo
         nevyplnilo.“
   </p>
   <p>
    „Ako to myslíte?“ spýtala som sa a uprela som na doktora zrak.
   </p>
   <p>
    „Iba tak všeobecne, tak podľa seba to súdim. Mne sa už taká predpoveď vyplnila navlas.“
   </p>
   <p>
    „Možno, ale úprimne rečeno, vám nebolo ťažko hádať.“
   </p>
   <p>
    „Prečo?“ opýtal sa starík a pozrel chytro na mňa.
   </p>
   <p>
    „Máte taký ctihodný vek za sebou, skúsenosťami ste taký obsypaný, že kto z toho žije,
         veru ľahko vám natrafí na strunu.“
   </p>
   <p>
    Doktor sa pohniezdil na kanape a povedal polo smiechom, polo namrzený:
   </p>
   <p>
    „Nerozumiete, lebo nechcete ma rozumieť. Mne cigánka nehádala, ale prorokovala a to sa
         mi navlas vyplnilo.“
   </p>
   <p>
    Vedela som, že starý smieškar zasa má nejaký žartík za lubom, no nemajúc veľkej vôle
         pustiť sa na to pole, obrátila som reč inam.
   </p>
   <p>
    Doktor sedel opretý o operadlo. Ja som vyšla otvoriť sklep, nechajúc chovanicu v izbe.
         Po čase vrzli dvere a starík vyšiel, vedúc Anicu za ruku.
   </p>
   <p>
    „Vy idete?“ pýtala som sa.
   </p>
   <p>
    „Musím nazrieť k chorým a aj tak máte dosť práce,“ hovoril a poberal sa ďalej.
   </p>
   <p>
    Ľudia hovorili o ňom, že je čudák. Iní zasa, že je nedouk. Lebo študoval najprv práva,
         potom medicínu a napokon bol lekárom v Zárubnom. Bol už mnoho rokov vdovcom, mal staršiu
         dcéru, vdovu, vnukov, ba vari aj pravnúča kdesi, ale nebárs hovoril o svojej rodine.
   </p>
   <p>
    Za mladi mnoho cestoval, ako študent najviac peši, a nazbieral mnoho skúseností. Keď
         hovoril rozumne o svojich cestách, bola radosť počúvať ho. Ale teraz už ostarieval a
         vychodil na detinské chodníky. No musím úprimne vyznať: jeho návštevy tešili ma a
         rozveselili.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505535">
       </a>
       4
      </h2>
     </div>
    </div>
   </div>
   <p>
   </p>
   <p>
   </p>
   <p>
    Od smrti milovaného syna minulo už päť rokov. Moja Anička už chodí do školy. Vyvíja sa
         na prekvapenie i radosť. Je dobrá, poslušná, učí sa pilne a s veľkou radosťou. Oprávňuje ma
         na skvelé očakávanie. I telesne je hodná, zdravá, vždy veselá, spevavá. Oči má veľmi pekné,
         ústočká sú trošku veľké, ale zdravo červené a plné drobných bielych zúbkov. Líčka
         prekvitajú zdravím. Vlasy už prechodia do tmavej farby, bude počerná a bude pekná, táto
         moja milá dcéra. Som hrdá na ňu.
   </p>
   <p>
    Už sa všetci spriatelili s myšlienkou, že ostala u nás. Môj muž miluje veselé dievča,
         berie ju so sebou na pole, ukazuje jej, kde čo rastie, kde aké vtáčky robia si hniezda a
         aké sú osožné v hospodárstve a v prírode. Ba aj v sklepe obslúži a potom je hrdá na to.
   </p>
   <p>
    Dezidera sme dali do väčšieho mesta, muž ho chce všemožne osadiť v našom meste a sám
         zamýšľa kúpiť dom v Rudnom, kam by sa rád čo najskôr presťahovať. Dom už vyhľadal dávno,
         ale dosiaľ sa nemohol s majiteľom pojednať.
   </p>
   <p>
    Konečne istého večera prišiel mi s novinou, že dom kúpil, ale že potrebuje mnoho opráv.
         Budúce leto musíme budovať, preto už teraz dobre bude postarať sa o stavebný materiál.
   </p>
   <p>
    S chuťou, neúnavnou vytrvalosťou zháňal všetko potrebné na budovanie. Nemal ani noci ani
         dňa. A pritom obstarával i ďalej predošlý obchod s nápojmi, dodávajúc ich krčmárom. Často
         neprišiel domov ani do týždňa a keď prišiel, ledva si oddýchol, už zas išiel ďalej.
   </p>
   <p>
    Ach, táto neúnavná činnosť bola akoby predtuchou veľkého nešťastia, ktoré ho malo
         zastihnúť a ktoré ho zastihlo.
   </p>
   <p>
    Raz mu voziari doviezli zo stanice mnoho sudov vína. Bol sám pri skladaní a sám ich
         ukladal v pivnici podľa akosti a veku. Pritom sa nemohol zdržať nepomáhať, a tu sa stalo,
         že sa mu noha skĺzla, spadol a dolu schodmi kotúľajúci sa sud prebehol cez neho. Nemohli ho
         zastaviť. Omdletého vyniesli ho chlapi nahor. Poslali sme hneď po lekára, no už medzitým
         prišiel k sebe a ponosoval sa na veľké bolesti v bokoch. Na šťastie došlý lekár hovoril, že
         nie je tak zranený, ako sa dalo obávať, ale musí sa veľmi šetriť a podobné práce nesmie
         nikdy viac robiť sám.
   </p>
   <p>
    Ako naša rodina počula o tomto nešťastí, hneď prišli všetci. Môjho muža, chudáka,
         znepokojoval hluk, vrava a nárek sestár, ale on miloval svoju rodinu i videl, že z rodinnej
         lásky aj oni prišli k nám. Tu i tu bola reč aj o poslednej vôli a ako poriadny hospodár
         začal rozmýšľať o tom aj sám chorý. No chvalabohu, nebolo s ním tak zle! Jeho posledná vôľa
         teraz ešte nebola posledná. Ale som sa poučila pritom, že rodina môjho muža bdie, aby svoj
         majetok nenechal „cudzím“, to jest mne a mojej chovanici, a táto myšlienka bola bolestná
         pre mňa, ktorá som nikdy nebola vypočítavá!
   </p>
   <p>
    Môj muž ozdravel, ale neprišiel nikdy viac k predošlej sile. Každé prechladnutie, každá
         duševná i telesná napätosť nechala na ňom stopy. Často býval smutný, zádumčivý a omrzený.
         Starosť o hospodárstvo, o obchod, o budovať sa majúci dom znášala som teraz väčšinou ja a
         vďačne som to robila, keby len bol býval so mnou spokojný. Koľko ráz som sa vyplakala
         potajomky; hneď oľutoval, keď ma tvrdými slovami urazil, ale ja som cítila účinok tých slov
         ešte aj potom. Prirodzene, nemohla som všetko správne vykonať a tým nepokojom zmietaná,
         hynula som aj ja.
   </p>
   <p>
    Mojou pomocou, potechou bola teraz už osemročná Anna. Bola rezká, bystrá a pochopila
         hneď všetko, túlila sa ku mne a bozkávala mi tvár, kým som sa jej nezasmiala. Jej pomer ku
         mne, k nám bol ešte vždy ten istý. Vedela asi, že nie je moje dieťa, božemôj, bolo dosť
         ľudí, ktorí jej to povedali, ale ja som jej o tom nikdy nehovorila. Azda to bolo odo mňa
         sebecké, ale pokladala som to za lepšie aj z vychovávateľského stanoviska, aby sa naučila
         milovať, ctiť, poslúchať ma, ktorá som ju prevzala z rúk matkiných a nahradzujem jej ju.
         Keď bude väčšia, všetko jej poviem. Vtedy bude rozumieť a bude spokojná, aj keď zaplače nad
         mohylou svojej úbohej matky. Keď som aj niekedy poznala na nej, že ju trápi otázka: ,Kto
         boli moji rodičia, kde je moja matka,‘ tu som ju vzala k sebe a povedala som jej, že je
         moja, a dieťa sa upokojilo. Keď sme venčili hrob môjho ešte vždy vrelé milovaného — ach,
         len v duchu — syna, ovenčili sme aj osamelý hrob Anninej matky. Jej výchova robila mi teraz
         mnohé myšlienky. Ľudia blízki, pravda, úzkoprsí, hovorili mi: „Čo chceš s ňou? Vychovať ju
         za slečnu, bude to jej šťastie?“ Iní zasa strašili ma ináč. No ja som sa neobzerala a
         vychovávala som si Annu tak, ako mi srdce kázalo, ako by som vychovávala vlastnú dcéru,
         keby mi ju bol pánboh dal. Dám jej výchovu slušnú, ale viac domácu. Nech sa naučí
         vedomostiam potrebným žene vzdelanej, ale hlavne nech sa naučí viesť domácnosť, žiť rozumne
         vo svete, nech sa naučí samostatne myslieť a konať. Poznávam, že mám málo samostatnosti. Na
         príčine je sčiastky moja povaha, sčiastky výchova u mojej mamky, ktorá vždy všetko viedla a
         svoju nadvládu rozprestierala i na najmenšie udalosti. Ona mala energického ducha, ja ho
         nemám. A preto chcem Annu vychovať tak, aby sa nestratila, aj keď ostane sama na seba
         ponechaná, aby videla všetko na vlastné oči, poznala, čo je dobré, pre ňu prospešné, ale
         zlého aby sa vystríhala ako ohňa. Na šťastie ona mala hneď od mala povahu, ktorá mi
         obľahčovala výchovu. Ba mierniť som musela ten pud k samostatnosti, lebo sa mohol zvrhnúť
         na svojhlavosť. Vedela vždy dôjsť cieľa, čo zachcela, nezabudla tak ľahko a konzekventne sa
         toho držala. Ale láskavé slovo našlo u nej vždy účinok. Slzy jej vyhŕkli z očí a pozdvihnúc
         rúčky, volala:
   </p>
   <p>
    „Mamuška moja, nehnevaj sa!“
   </p>
   <p>
    Ó, ja by sa na teba hnevala! Hoci som bola často rozhnevaná a nervózna a vtedy z hnevu
         bola by ju aj ubila, ale nevýslovná ľútosť zadržala mi ruku… Dosť ťa ešte azda nabije svet,
         nie, dievka moja, nebude ťa biť táto ruka, ale žehnať.
   </p>
   <p>
    Často ma môj muž upozorňoval, hovoriac:
   </p>
   <p>
    „Pamätaj, žena, ty si to dieťa pokazíš. Nauč ho odoprieť mu tu i tu niečo, nebude všetko
         podľa jej vôle.“
   </p>
   <p>
    Vďaka môjmu dobrému mužovi, dal mi pri výchove chovanice voľnú ruku, okrem jednotlivých
         poznámok, ako som vyššie uviedla. On to myslel celkom správne a ja som sa aj správala časom
         podľa toho.
   </p>
   <p>
    Tešila som sa, že pôjdeme bývať do Rudného, sídelného to mesta našej stolice, najviac
         preto, lebo tam sa mi obľahčí výchova dievčatka, tam ju budem mať viac pre seba, tam mi ju
         nebude kaziť osoba podobná Amálii. Lebo ešte aj teraz mi ju napáda, ale dieťa je mocné a už
         sa nedá a vie náležite narábať nechtami i zubmi. Slečna na ňu žaluje doma i pred učiteľom,
         dieťa potresceme, ale viac zasluhuje trest ona. Anna cíti, že je v práve, keď sa bráni, a
         preto plače a nemôže sa uspokojiť. To sú jediné trpké slzy prvej mladosti mojej chovanice.
         Ani jedna doba nie je bez nich a hoci ako by ju chránila, ony sa musia dostaviť.
   </p>
   <p>
    Tetka Lízika nás tu i tu navštívi. Hovorila, že Janko má prísť bližšie za gymnaziálneho
         profesora, ale som sa nespytovala, kam; tetka Lízika mala vždy nejaké tajnosti, ktoré mňa,
         najmä teraz, nezaujímali. A veru ani nemali ma ako. Môj muž postonával. Sila, rezkosť a
         vytrvalosť v práci navždy ho opustili. A čo bolo ešte horšie, i bodrosť ducha a veselosť ho
         opúšťali. Časom sa pohrúžil do myšlienok, zadumal sa sám do seba a vtedy bol nervózny,
         popudlivý.
   </p>
   <p>
    „Nie som už ani ja ten, čo som býval predtým, v najlepšom veku ma opúšťajú sily,
         opravdivá kalika, musím hľadieť, ako iní pracujú, a to je pre mňa pravá muka!“
   </p>
   <p>
    Od niekoľkých dní sa mi zdalo, že je nespokojný, často vzdychá, je zamyslený, prehŕňa sa
         v papieroch a keď sa ho spýtam, čo mu je, odpovie nevrlo, zasa smutne, že nič.
   </p>
   <p>
    A už je čas začať stavať. Dal sa už viac ráz odviezť do Rudného, od nás štyri hodiny
         vzdialeného, a celé dni sa radí s podujímateľom a jedná murárov. Ale ho to neteší tak ako
         pred rokom, teraz posiela mňa tatam pozrieť alebo aj zakúpiť, a on len prizerá na domácnosť
         a s pomocou Anny vysluhuje v sklepe. A tak sme si čarovali úlohy, on ostáva doma, ja chodím
         viac na trh a do Rudného k domu.
   </p>
   <p>
    A zasa prišla jeseň. Milé dni podjesene zasa ma naplnili rozkošou. Kochala som sa v
         pozorovaní prírody, ktorá, čo doniesla zrelého, už podáva človeku na jeho výživu a radosť.
         Ako sa človek hotový sám so sebou poddáva svojmu určeniu bez reptania, konajúc ešte v
         službe iných všetko, čo od neho očakávajú, tak aj v prírode sa všetko znovu a pomaly
         poddáva svojmu určeniu a sticha, ale dôsledne kráča k cieľu, nesúc so sebou zárodok nového,
         budúceho žitia. To tiché, beznáročné odriekanie lahodí mojej prírode. To vedieť je veľkým
         šťastím pre človeka, ktorému je určené nedosiahnuť nikdy, čo naplňuje jeho srdce vrelou
         žiadosťou, po čom túžil a čomu by vďačne posvätil svoj život.
   </p>
   <p>
    Náš dom je hotový. Posledný raz boli robotníci v ňom: maliar, maľujúci predné izby, a
         stolár, ktorý robil police do veľkého sklepu. Sklep sme vydali do árendy. Donesie nám viac
         ako ostatné miestnosti. Budúcim rokom prejdeme do Rudného, ale kupčiť viac nebudeme. Tomu
         sa veľmi teším, život nám bude pokojnejší, bezstarostnejší. Len obchod s vínom a liehom
         chce môj muž i napotom podržať. Nechce sa zrieknuť všetkého zamestnania.
   </p>
   <p>
    V istý krásny jesenný deň išla som domov z mesta. Vozík bol naložený tovarom. Išli sme
         hore vrchom k prvej dedine. Stretávali sme vozy naložené batožinou, na nich sedeli maminky
         alebo otcovia so svojimi deťmi. Vzdychla som si. Áno, je čas, keď rodičia vedú svoje deti
         do škôl, i ja by som bola takto už viezla svojho syna na gymnázium do Rudného. Kde a
         kedykoľvek vidím chlapca v jeho veku, zabolí ma srdce, v duchu si pomyslím, že takého by už
         aj ja mala!
   </p>
   <p>
    Chlapci boli smutní, čím bližšie dochodili k mestu, mamičky zamyslené a unavené cestou.
         Aj im azda smútok zlietol na dušu, že sa musia rozlúčiť s miláčikmi svojho srdca, že ich
         dajú do rúk cudzích, ľahostajných, že azda prvý raz ich pustia na vlastné krídla a ono to
         vtáča spadne ešte neraz, kým sa samostatne naučí lietať; ach, koľkí zahynú pritom!
   </p>
   <p>
    Jožkovi som rozkázala zastať. Zišla som z vozíka a chcela som ísť na vrch pešo. Slnko
         zapadalo. V červenkavom slnku skvel sa dubový háj, jeho tmavá zeleň prechádzala už cez
         žltkavú farbu do červena. Na lúkach rozostavené petrence ešte nedosušenej otavy rozosielali
         korenistú vôňu, povetrie bolo ňou naplnené i nasýtené a trblietalo sa v svetle zapadajúceho
         slnka a v ňom sa preháňali celé roje mušiek. Pokraj cesty strmou stráňou zašveholilo kde-tu
         vtáča a ako splašené vyletelo a hľadalo úkryt hlbšie v hore. Duša mi okriala, akoby sa
         rozvinula, cítim, že žijem, teším sa, že žijem azda prvý raz povedome a radostne. Prečo
         práve teraz? Veď už toľko rokov som žila a necítila túto radosť, túto túžbu po žití ako
         práve teraz. Čo je to so mnou? Snila som dosiaľ? Koľko ráz som tadiaľto prešla a nikdy som
         nezbadala krásy tohto kraja, len práve dnes. Oko nepoňalo odtienky sýtych farieb na stráni
         i na poliach. Vidím to dnes po prvý raz, či som azda dosiaľ nevidela v horách len zelené
         drevo, na poliach zrno donášajúcu slamu, v rieke len vodu a na pestrých lúkách len budúce
         seno? Možno, pohybovala som sa medzi hmotou, i vo všetkom som videla len hmotu…
   </p>
   <p>
    Pomaly som prišla na vrch. Vystupovala som sa niekoľkým vozíkom, ale teraz počuť len v
         diaľke hrkotať kolesá už k mestu sa blížiacich. Okolo mňa je ticho a voľno mi je. Som teraz
         šťastná i spokojná. Nemám vari ani žiadosti, aspoň nie jasné.
   </p>
   <p>
    Prichodím k vrcholu. Bystrým okom zazriem na pokraji cesty sedieť na skale človeka. Je
         to akýsi pán. Sedí zhrbený, hlavu majúc opretú v dlani, a pozerá na druhú stranu. Vidím len
         jeho hlavu, pokrytú havraními vlasmi, vidím kontúry pliec a zastanem. V tráve leží biely
         slamený klobúk s čiernou stužkou, pri ňom niečo blýskavého, áno, rozoznávam i to, je to
         schránka na byliny pre botanikov a poznávam tohto osamelého, poznávam ho po dvanástich
         rokoch. Je to Janko Litvan, môj niekdajší Janko. Obzrel sa, ale ma nevidí, lebo je trošku
         krátkozraký. Mohla by som prejsť popri ňom a nepoznal by ma azda. Premenil sa, stal sa azda
         ešte krajším, aspoň mne sa tak vidí, ale nepremenil sa tak veľmi ako azda ja. Na žene čas
         necháva hlbšie stopy, mužského ušetrí viacej. Či prejsť popri ňom, nepozdraviť ho?! Nie,
         nemôžem!
   </p>
   <p>
    Prišla som blízko k nemu, zbadal ma, vstal a pozrel uprene na mňa. Poznal ma.
   </p>
   <p>
    „Anna?“ zvolal prekvapený a mimovoľne mi podal ruku.
   </p>
   <p>
    „Kde si sa tu vzal, Janko, medzi nami, veď som myslela, že azda Turkov učíš vyznávať
         našu vieru?“ povedala som, len aby som hovorila, lebo slzy sa mi tisli do očí a nechcela
         som ich ukázať.
   </p>
   <p>
    „Nie, Anna, Turkov som už opustil a teraz som prišiel domov, zacnelo sa mi za mojimi
         vŕškami, zatúžil som za domovom, prosto rečeno: som teraz profesorom na gymnáziu v Rudnom.“
   </p>
   <p>
    „Naozaj! Mamka tvoja hovorila niečo, ale…“
   </p>
   <p>
    „Mne vypadlo z pamäti, však, Anna, máš krátku pamäť,“ podotkol s úsmevom trochu trpkým.
         Neodpovedala som; kráčala som ďalej cestou, kým on zdvihol klobúk a schránku prevesil cez
         plecia a ponáhľal sa za mnou. Bolo mi ľúto, že takto hovoril; nemohol už zabudnúť aj on?
         Nemožno nám bez výčitky pozrieť na seba; čo sa stalo, viac sa neodstane, prečo nemôže
         odpustiť?
   </p>
   <p>
    „Odpusť, Anna,“ prosil, keď prišiel ku mne, „a dovoľ odprevadiť ťa. A to bol tvoj voz,
         ktorý prešiel pred štvrť hodinou vedľa mňa?“
   </p>
   <p>
    „Môj, áno, mala by som sa ponáhľať domov.“
   </p>
   <p>
    „Domáci ťa budú netrpezlivo čakať a ty sa už tešíš, že ich zasa uvidíš. Anna, či si
         šťastná?“ Pri tejto otázke zastal a pozrel na mňa dlhým pohľadom.
   </p>
   <p>
    „Som, brat môj, som šťastná, mám, čo mi treba, muž ma miluje…“
   </p>
   <p>
    „Pravda, to je pre šťastie dosť, mať, čo treba pre každodenný život, to je dosť.“ Zasa
         sa chvela trpká výčitka jeho slovami.
   </p>
   <p>
    „Tvoja matka príde k tebe bývať, hej?“ spýtala som sa ho, keď sa zamlčal.
   </p>
   <p>
    „Áno, pôjdem na druhý týždeň po ňu, dovolíš, navštívim vás. Rád by som poznať tvojho
         muža a tvoje deti!“
   </p>
   <p>
    Moje deti! Chcela som mu povedať, že nemám deti, ale pre žiaľ som nemohla. Prišli sme k
         vozíku; Janko mi pomohol do neho a bozkal mi ruku.
   </p>
   <p>
    „Zbohom, Anna!“
   </p>
   <p>
    „Do videnia, Janko, u nás!“
   </p>
   <p>
    Dlho ešte stál na vrchu, videla som ho, keď som sa obzrela a keď sme zašli za horu,
         myslela som, že ho vidím všade stáť predo mnou. Ó, ty pekný sen mojej mladosti, buď
         šťastný, nájdi blaho, ktoré si si zaslúžil, ktoré ti žičím z celého srdca, ktorému sa chcem
         tešiť z celej duše.
   </p>
   <p>
    A mne daj, panebože, ducha zmužilosti, aby, keď sa s ním zasa zídem, videla som v ňom
         to, čo mi je a čo mi ostať má naveky: brata.
   </p>
   <p>
    Doma ma muž očakával veľmi netrpezlivo, robil mi výčitky, že nedbám o neho, že je
         chorľavý, a že sa neponáhľam domov a množím jeho starosti. Našla som ho upadnutého. Popod
         oči mal tmavé podkovy, čelo ukazovalo niekoľko vrások viac než predtým.
   </p>
   <p>
    „Čo ti je, muž môj, si azda chorý?“
   </p>
   <p>
    „Ach nie, ale sa trápim…“
   </p>
   <p>
    „Čo ťa trápi, povedz mi, vidím, že už od dlhšieho času skrývaš niečo predo mnou.“ Pozrel
         na mňa. V očiach sa mu zračila bolestná prosba.
   </p>
   <p>
    „Povedz mi, čo ťa trápi, ľahšie bude aj tebe, povedz mi svoje obavy, nech je to čokoľvek
         na svete!“
   </p>
   <p>
    A on ma pritiahol k sebe, vzal moje ruky do svojich, posadil ma vedľa seba a potom mi
         povedal, že sme schudobneli, že sme temer na mizine!
   </p>
   <p>
    „Zaručil som sa za priateľa Galbana, spravil bankrot a zmenka na jedenásťtisíc zlatých
         vyprší dnes-zajtra.“
   </p>
   <p>
    Zaiste je to smutné… — chvíľu nepovedala som ani slova.
   </p>
   <p>
    Myšlienka, že som toľké roky pracovala neúnavne a teraz výsledok mojej práce je tam, je
         bolestná, a tým bolestnejšie ešte povedomie, že môj muž potrebuje teraz pohodlie, pokoj — a
         nemôže si ho dožičiť!
   </p>
   <p>
    „Anna, povedz mi niečo, rob mi výčitky, ale nemuč ma svojím mlčaním.“
   </p>
   <p>
    „Nechcem ťa mučiť a výčitky ti nejdem robiť, bolo by to aj márne a dosť trpíš. Vzmuž sa,
         nemysli viac na to, peniaze zoženieme a ďalej nám pomôže boh!“
   </p>
   <p>
    „Ďakujem ti za tie slová, žena moja, áno, len boh nám pomôže.“
   </p>
   <p>
    Uspokojil sa akosi, azda prvú noc od dlhého času spal dosť pokojne, ale ja som
         preplakala, prebdela väčšiu čiastku noci, veď sa mi zdalo, že všetko, čo milujem, čomu som
         navykla, čomu sa teším, uniká mi vtedy, keď mi je najmilšie…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578229">
       </a>
       5
      </h2>
     </div>
    </div>
   </div>
   <p>
   </p>
   <p>
   </p>
   <p>
    Aby sme tento nečakaný dlh splatili, museli sme spraviť pôžičku na náš majetok v
         Mackovej. Môj muž to robil s ťažkým srdcom a sľuboval, že už nikdy nikomu nebude ručiteľom.
         A zasa, náhle sa cítil trošku lepšie, začal svoj obchod a ja tiež som vzala svoje práce
         pred seba.
   </p>
   <p>
    Tešila som sa Jankovmu príchodu. Prišiel, idúc pre matku, ale zabavil sa len hodinku.
         Môj muž ho prijal priateľsky, pozdejšie si s ním potykal. Častejšie sa obzrel po izbe,
         vedela som, že hľadá moje deti. Zavolala som Annu, ona zastala a ako bol jej zvyk,
         premerala ho dlhým pohľadom smelo, bez strachu. Mala bystrý pohľad, takže vnikol až do duše
         človeka.
   </p>
   <p>
    „To je moja dcéra, Janko,“ povedala som mu, predstaviac mu svoju chovanicu.
   </p>
   <p>
    „Ale ty si mala aj chlapčeka, kde je?“
   </p>
   <p>
    „Toho viac niet a Anna… Choď, Anička, niekto prišiel do sklepu.“ Anna ma poslúchla,
         odišla. „Anna nie je moja vlastná dcéra.“
   </p>
   <p>
    „Ako to? Je to dieťa cudzie, a čieže je to dieťa?“
   </p>
   <p>
    Povedala som mu v krátkosti o Anninej matke, on celkom vážne počúval.
   </p>
   <p>
    „Škoda ti bolo brať do domu cudzie dieťa, nebudeš mať za to odmeny od neho, ani uznania,
         je to vždy veľmi nevďačná úloha vychovávať cudzie deti, deti, ku ktorým nás neviaže nijaká
         páska, ani len rodinná, deti, ktoré sú nám cudzie, celkom cudzie.“
   </p>
   <p>
    „Ako to môžeš hovoriť ty ako vychovávateľ, učiteľ!“
   </p>
   <p>
    „Práve preto, lebo som si nadobudol v svojom povolaní smutné skúsenosti, no nechcem ťa
         zarmucovať, Anna, vidím, že dieťa miluješ, ale želám ti, aby si nepoznala nevďak namiesto
         vďaky!“
   </p>
   <p>
    „Smutné by bolo odo mňa, keby som Annu vychovávala len pre jej vďačnosť, tak istotne by
         sa mohla sklamať, lebo vidíme vlastné deti nevďačne odtrhovať sa od rodičov, od reči
         svojej… A keby sa to mne prihodilo, nebolo by to na podivenie, no úfam sa inšieho od mojej
         Anči!“
   </p>
   <p>
    Práve sa vrátila a prišla ku mne, jednostaj pozerajúc na môjho hosťa. On zasmušile
         pozeral na ňu, nepáčila sa mu, neviem prečo. Povedal medziiným, že má rád chlapcov, ale s
         dievčatami že nerozumie zachádzať.
   </p>
   <p>
    Keď odišiel, Anička povedala:
   </p>
   <p>
    „Aký je to neprívetivý pán, ani mi len ruku nepodal! Kto je to, mama, ty nemáš brata,
         ako sa volá?“
   </p>
   <p>
    „To je tetkin Lízikin syn a menuje sa Ján Litvan. Je profesorom v Rudnom, nebodaj bude
         učiť aj dievčatá náboženstvo a neviem ešte čo, aspoň jeho predchodca učil aj dievčatá.“
   </p>
   <p>
    „Poznať, že je tetkin syn, lebo je aj on taký ako ona! Tetku Líziku nemám rada, ani ona
         mňa, ja to dobre viem, kto mňa má rád; tetka Lízika, keď si ty nie v izbe, vždy zazerá na
         mňa alebo ma okríkne, a preto viem, že ma nemá rada.“
   </p>
   <p>
    „Tetka Lízika už odvykla od detí, Anička moja, preto sú jej cudzie nepríjemné. Ale ty
         musíš byť k nej vždy milá, musíš ju uctiť a byť jej na výsluhu, kde môžeš.“
   </p>
   <p>
    „Dobre, mama, ale viem, že ju nemám rada.“
   </p>
   <p>
    „Nehovor tak, lebo by som sa musela nahnevať na teba. A máš úlohu na zajtra hotovú?“
   </p>
   <p>
    Anička vyznala, že ešte nemá, a skočila i skoro zabudla na tetku Líziku a jej syna, pána
         profesora.
   </p>
   <p>
    Zima sa minula, i leto prišlo a míňalo sa i ono v trudení a v práci. Ťažko nám prišlo
         platiť úroky od peňazí, ktoré sme nestrovili, ťažko, najmä pre môjho muža! Veď on si robil
         časté a ťažké výčitky pre svoju chybu, niesol vec ťažko už aj preto, že nevládal tak
         pracovať ako predtým. Prechorieval veľmi, hneď ho bolel žalúdok, hneď ho pichalo v boku,
         pritom kašlal a len sa úfal, že ozdravie. Lekár mu radil i do kúpeľov ísť, ale nechcel sa
         pohnúť z domu ani za svet. Ale čokoľvek mu lekár dal a predpísal, plnil to svedomite, temer
         pedantne.
   </p>
   <p>
    V jeseni sme prešli bývať do mesta. Sklep a predné miestnosti sme vydali do prenájmu,
         podržali sme si len tri izby do dvora. K domu patrila aj veľká záhrada a kus zemičky za
         mestom. Z toho sme úfali ťažiť toľko, koľko nám bude potrebné pre dom.
   </p>
   <p>
    Smutne mi bolo opustiť dom, v ktorom som prežila veľkú časť svojho života. Radostné i
         smutné rozpomienky ožili mi v srdci, čo všetko dialo sa tu v tomto kútiku a čo všetko na
         mňa ešte čaká.
   </p>
   <p>
    Ľúto mi bolo odtiaľto odchodiť, aj môjmu mužovi, ale už bol sľúbil svojmu bratovi, že
         keď vyjde stadiaľto a pôjde bývať do Rudného, že ho prijme do domu, pozdejšie má sa tam
         osadiť Dezider. Lebo Dezider neukazoval schopnosti vyšvihnúť sa na niečo samostatného, ani
         schopnosti, ani vôle neukazoval, aby sa prebil svetom. A preto otec si tak rozmyslel vec,
         že v Mackovej osadí Dežka, náhle ho vyreklamujú spod vojenčiny, a potom mu nájdu súce
         dievča za ženu, ktorá by ho i milovala, ale držala aj v príslušnej bázni. Lebo Dezider si
         rád vyhodil kopýtkom a jeho starostlivý otec to všetko bral do ohľadu a budúcnosť syna bola
         pred jeho vnútorným okom pekne dočista vyobrazená, len už teraz keby sa to všetko tak
         stalo!
   </p>
   <p>
    Na naše miesto prišla teda nová rodina. Naše zeme obrábali spolovice oni, sčiastky za
         istú vynáhradu. A pritom cítili sa veľmi dobre.
   </p>
   <p>
    Ale môj muž nemohol privyknúť v cudzom meste. Dlho chodil ako zabitý. Netešil ho dom,
         ktorý si predtým žiadal mať, netešilo ho kasíno, kam sa dal zapísať, netešila ho zábava,
         lebo víno mu lekár zakázal piť. Pracovať nemohol, nevládal, čítanie novín ho omrzelo. A tak
         sa prechodil zväčša v izbe a vešal smutne, beznádejne hlavu. Nad svojou chorobou často si
         lámal hlavu, prečo to, odkiaľ táto bolesť, a keď sme mu nepomáhali, hneval sa a hrešil nás.
         Napokon v zime obľahol, bol náramne upadnutý. Veľmi kašlal a bol v ustavičnej horúčke.
         Nesmela som ho opustiť ani na chvíľku, hneď sa dozvedal a vyčítal mi, že už nedbám o neho!
         Ach, smutne bolo pozrieť na neho teraz, na neho, ktorý býval taký hodný, o ktorom by človek
         myslel, že je istý pred všelijakou chorobou. — A teraz!…
   </p>
   <p>
    Prišla nás navštíviť tetka Lízika, prišiel aj Janko. Sedávali pri posteli chorého a
         rozprávali mu všeličo. Ale po takých návštevách bol nespokojnejší, nežiadal si spoločnosť,
         okrem malej Anny chcel len mňa mať okolo seba. Niekedy prišiel aj jeho brat z Mackovej, ale
         vždy mal robotu, ponáhľal sa domov.
   </p>
   <p>
    Ach, smutné dni prišli zasa!
   </p>
   <p>
    Raz prišiel k nám Janko, teraz bol celkom pokojný a milý, zhovárali sme sa potichu, lebo
         môj muž driemal. Spytoval sa na neho a potom som mu všetko rozprávala, čo som pretrpela pri
         chorom jedinom dieťati, ako som ho milovala, aká nešťastná som bola vtedy, keď mi umrel
         syn! Vyplakala som sa pred ním ako pred vlastným bratom a dobre mi padlo, že cítil so mnou!
   </p>
   <p>
    „Úbohá Anna!“ povedal a bozkal mi ruku. „Mnoho ťažkého si už prežila a ešte mnoho ti
         nastáva.“ Pritom ukázal na môjho chorého muža. — Muž už dlhšie musel nespať, lebo teraz
         hľadel na mňa tak smutne, že mi až do duše vnikol ten pohľad. Ach, a pomôcť som mu nemohla!
   </p>
   <p>
    Často ma prosil za odpustenie, hladil i bozkával ma; hneď sa lúčil so mnou, hneď zas
         vášnivo žiadal si žiť, žiť! Hneď zas plakal, že musí v najkrajšom svojom veku takto hynúť,
         hneď zasa trpezlivo sa oddal do vôle božej.
   </p>
   <p>
    Anna chodila do školy, mala mnoho učenia. Často prišla domov vyplakaná, pán profesor
         Litvan, lebo on im prednášal botaniku a počtovedu, bol veľmi prísny na ňu. On zasa sťažoval
         sa na ňu, že mu odporuje, a keď ju vyvoláva, nedajbože od nej dostať slova. A že som sa jej
         nezastala, bolo Anne veľmi ľúto, chodila ako zabitá, nespievala tak veselo ako niekedy v
         Mackovej. Táto nová vlastnosť mojej chovanice ma znepokojovala a myslela som, že musím byť
         prísnejšia na ňu, ach, ale jej práve chybovala tá nežnosť, ktorú poznala predtým u mňa a
         ktorú práve teraz tak veľmi potrebovala. A bolo poznať aj cudzí vplyv na nej. Istotne
         všeličo počula v škole, a že som teraz nemohla tak často ňou sa zamestnávať, zamlčala mi
         všetko a rozmýšľala a cítila sa nešťastná, nemilovaná.
   </p>
   <p>
    Ale niekedy ma objala náružive a bozkávala, dávajúc mi mená najkrajšie, najsladšie.
   </p>
   <p>
    Tak nás našiel istého odpoludnia Janko. Anna ma pustila a zahanbená vybehla. Čo sa tomu
         dievčatku robí?
   </p>
   <p>
    Janka som privítala, sadol si.
   </p>
   <p>
    „Ty to dievča veľmi chybne vychovávaš, Anna, skoro ti vyrastie nad hlavu a toto poznanie
         bude pre teba bolestné.“
   </p>
   <p>
    „Azda sa mýliš, Janko, nebude to tak zle,“ odpovedala som.
   </p>
   <p>
    „Ja sám,“ ozval sa môj muž, „vystríhal som Annu pred prílišným milkovaním sa, ale som
         videl, že dosiaľ to dievčaťu nepoškodilo, kto vie, ako bude s ňou ďalej.“
   </p>
   <p>
    „Ja myslím, že u Aničky sa javí potreba nežnosti. Ona ma chce mať takú, aká som jej bola
         predtým.“
   </p>
   <p>
    „To je práve to zlo u nej, že chce niečo, čo práve nemá chcieť, nemá žiadať, ale vďačne,
         pokorne prijímať všetko, čo jej tvoja láska podá,“ tvrdil Janko.
   </p>
   <p>
    Pokrútila som hlavou.
   </p>
   <p>
    „Nepoznáte moje dievčatko,“ povedala som potom.
   </p>
   <p>
    „A čo, ak ju nepoznáš ani ty?“
   </p>
   <p>
    „Možno ešte ju nepoznám úplne, možno vzbudia sa u nej také vlastnosti, ktoré som dosiaľ
         nespozorovala, veď prichodí do veku, keď sa začína vyvíjať, a ona vyvinie sa skoro.“
   </p>
   <p>
    „A potom, či si nikdy nerozmýšľala, že jej príbuzní môžu žiadať, aby sa vrátila k nim, a
         aké to pre ňu bude nešťastie, keď sa nájde v celkom rozdielnom kruhu.“
   </p>
   <p>
    „Nie, na to som nikdy nemyslela. Ja som dosiaľ Annu pokladala výhradne za svoju, nikto
         sa k nej nehlásil, teraz sa to len azda nestane.“
   </p>
   <p>
    „Alebo ona si zažiada ísť k rodine a opustí ťa nevďačne.“
   </p>
   <p>
    „Ach, načo o tom hovoriť? Bolo by to možné? Nie, ja na to nechcem ani myslieť!“ zvolala
         som a pritom ma zaliali slzy.
   </p>
   <p>
    „Ty veľmi miluješ to dievča!“ podotkol Janko.
   </p>
   <p>
    „Áno, milujem ju, lebo vidím u nej podobnú lásku ku mne, milujem ju, lebo potrebujem
         milovať niekoho, bez nej by bol môj život prabiedny, chudobný.“
   </p>
   <p>
    Nemala som toto povedať, môj muž to cítil bolestne. Vyšla som. V kuchyni sedela Anna so
         založenými rukami a hľadela divo pred seba. Aj ona bola vyplakaná.
   </p>
   <p>
    „Čože ti ten pán profesor už o mne zlého narozprával?“ spýtala sa, keď som vkročila do
         kuchyne.
   </p>
   <p>
    „Že neposlúchaš tak, ako by si mala, Anna,“ hovorila som tichším, vážnejším hlasom.
   </p>
   <p>
    Dievča pozrelo na mňa prenikavým pohľadom. Chcelo azda vyčítať z mojich očí, či tomu
         verím. Tiekli jej slzy po tvári. Pristúpila som k nej, položila ruku na hlavu a hladila jej
         vlásky. Anna dosť skoro ovila si rúčky okolo môjho drieku a fikala.
   </p>
   <p>
    „Čo ti je, dievča?“ spýtala som sa, premáhajúc pohnutie.
   </p>
   <p>
    „Máš ma ešte rada, mamička?“ spýtala sa a uprela na mňa zaslzený pohľad.
   </p>
   <p>
    „Mám, mám, Anička, len poslúchaj a buď pilná, aby som mala z teba potešenie. A prečo
         plačeš?“
   </p>
   <p>
    „Keď si myslím, že už aj ty veríš, čo pán profesor hovorí, a taká si chladná oproti
         mne.“
   </p>
   <p>
    „Nie, dieťa moje, ale pán profesor musí mať tiež príčinu, keď sa na teba žaluje.“
   </p>
   <p>
    „On je taký prísny a chladný oproti mne a ničím sa mu nemôžem zavďačiť, mamička. Taká
         som v tej škole cudzia, akoby som bola kdesi na púšti.“
   </p>
   <p>
    Hľa, myslela som, jednako som uhádla, že dievča potrebuje viac srdečnosti v zaobchádzaní
         a iba pod chladom, ktorý ju ovieva, zotrváva v istom vzdore. Utíšila som ju a uspokojila:
         zdá sa mi, podarilo sa mi ju presvedčiť, že i prísnejšie zaobchádzanie má svoje dobré
         stránky a keď si i Litvanovu prísnosť všimne, nebude jej to na škodu.
   </p>
   <p>
    A dobre bolo, že sa dievča uspokojilo a priliplo zas ku mne celou teplotou svojej duše.
         Boh zložil na mňa nové skúšky, nové bremä, ťarcha žitia celou tiažou zaľahla mi na
         pleciach. Nastali hmlisté, mokré, pľúšťavé dni. Môj muž slabol, biednel a musela som sa
         spriateliť s myšlienkou, že ma opustí, zanechá bez pomoci, že onedlho mi pripadne ťažký
         údel vdovstva. I stalo sa. Po ťažkom boji, po nevýslovne bôľnych časoch zápasu, pri
         útrapách, ktoré srdce trhali na dvoje, môj dobrý, úbohý muž dotrpel a ja som zostala
         bohatšia o hrob a o hlboký žiaľ.
   </p>
   <p>
    I sklonila som hlavu v svojej izbietke. Utrpenia a nešťastie, ktoré ma zastihli, zronili
         ma úplne, cítila som sa slabou, nevládnou, nevšímavou oproti vonkajším dojmom. Opustenie ma
         ovládalo a keby nie Aničky, bohvie, čo by bolo bývalo so mnou. V samote ona mi bola
         všetkým. Jej milý hlas, jej citný pohľad, hladkanie boli mi ako hviezda v tmách, ako
         spomienka po mojich milých a drahých.
   </p>
   <p>
    Spolu sme sa modlievali, spolu kľačiavali, prosiac boha, aby teraz už dve siroty chránil
         a vystrel nad ne otcovské svoje ruky.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578804">
       </a>
       6
      </h2>
     </div>
    </div>
   </div>
   <p>
   </p>
   <p>
   </p>
   <p>
    Míňajú sa dni, letia ako oblaky preháňané vetrom. Ich tok je bystrý ako vlna na vode a
         ako vlna sa nevráti, tak ani naše dni nikdy neprídu naspäť.
   </p>
   <p>
    Opäť sa minula jar, začalo sa leto.
   </p>
   <p>
    Anička a ja sme sa uskromnili, ako bolo možné. Majetok v Mackovej som musela predať,
         kúpil ho švagor pre syna, mne ostal dom, v ktorom som bývala, ale aj na tom je veľká
         pôžička. Aby som dlhy mohla splácať, žila som veľmi prosto, utiahnuto.
   </p>
   <p>
    Vo dvore sme mali malú záhradku, ďalej za domom druhú, veľkú. V nich sme pracovali:
         Aničkina radosť bola opatrovať kvety a pozorovať, ako sa ktorý vyvinuje. Pre domáce práce
         ukazovala Anna už vtedy viac chuti ako pre školské. Želala si často, aby už skoro opustila
         školu, aby mi pomáhala a zdieľala moju samotu, lebo náš častý navštevovateľ Janko mal odísť
         hneď po letných skúškach do juhoslovanských krajov. Spytovala som sa sama seba, či ho ta
         ťahá niečo inšie ako len sama veda, ale odpoveď na to nemal mi kto dať! Vedela som iste, že
         nemám práva spytovať sa takto, lebo ja som mu viac ničím.
   </p>
   <p>
    A jednako som ho teraz tak veľmi milovala.
   </p>
   <p>
    Viem, moja láska prišla pozde, no darmo, zjavila sa poznovu, tým prudkejšie, tým
         náruživejšie; nevedela som si ani predstaviť, ako som dosiaľ žila. Či som len spala
         odvtedy, čo som mu sľúbila vernosť, či celých štrnásť rokov bolo len snom? A prečo toto už
         teraz?
   </p>
   <p>
    Tak som sa spytovala, nevediac si rady. Poznala som, že tento cit je taký silný, že
         nebodaj si podmaní celú moju bytosť, i bála som sa toho.
   </p>
   <p>
    On, pravda, to netušil, aspoň tak som sa domnievala. No keď som ho počula hovoriť,
         zabudla som na opatrnosť a prezradila som sa azda stokrát za hodinu. Jeho zvučný hlas zdal
         sa mi krajší od hudby, slovom, prežila som všetky strasti a slasti pod ťarchou citných
         poryvov žijúceho človeka.
   </p>
   <p>
    Jedného popoludnia čakala som Aničku domov zo školy. Sedela som v záhradke pohrúžená v
         myšlienkach a usilovne som šila. Na chodníku zaškrípal piesok, bolo počuť kroky, niekto
         prichodil. Pozrela som hore. To nie je Anička, je to akýsi mladík, štíhly, pobelavý.
         Usmieva sa a ponáhľa sa ku mne. Jeho oči sú mi známe: dobrý, trochu furtácky výraz tváre
         zdobenej malými fúzikmi zdá sa mi známym. Teraz sa pamätám: je to Dezider Demko, syn môjho
         švagra.
   </p>
   <p>
    Privítala som ho, bozkal mi ruku.
   </p>
   <p>
    „Však ste ma nepoznali, tetuška?“ opýtal sa šuhaj.
   </p>
   <p>
    „Veru som sa ti musela dobre prizrieť; no, kde chodíš?“
   </p>
   <p>
    „Idem už domov, tetuška. Otec si žiada, aby som prevzal závod i hospodárstvo. Necíti sa
         už dosť silným na to. Beztak som si už vyslúžil dobrovoľnícky rok.“
   </p>
   <p>
    „No, to je dobre, obracali ťa tam. Ale sadni si.“
   </p>
   <p>
    Dežko si sadol a potom vytiahol tobolku i prosil, či mu dovolím zapáliť si cigaretku.
   </p>
   <p>
    „Len si zapáľ a rozprávaj,“ ponúkla som ho.
   </p>
   <p>
    „Hm,“ spravil mladík a pritom sa usmial.
   </p>
   <p>
    „Nuž?“
   </p>
   <p>
    „Nedá sa to tak rozprávať, tetuška, a okrem toho je to vec každodenná. Nezaujímala by
         vás veľmi. Ale kde je vaše dievčatko, veď ste mali dievčatko u seba, volalo sa Anička, je
         ešte tu?“
   </p>
   <p>
    „Je, pamätáš sa na ňu? Teraz je už dievča veľké, chodí do školy a pomáha mi aj v dome.
         Hneď tu musí byť aj ona.“ Skutočne, sotva som dohovorila, Anička kráčala k nám, trošku
         pokrivkávajúc. V šatočkách zbadala som jej istý neporiadok.
   </p>
   <p>
    „Istotne ste mali zasa vychádzku, Anna?“ opýtala som sa.
   </p>
   <p>
    „Mali,“ odvetila dievočka a bozkala mi ruku. Pritom si ledva obzrela Dežka. „Boli sme na
         Vysokej,“ dokončila.
   </p>
   <p>
    „Botanizovať,“ zažartovala som. „Anna, pozri, tento mladý pán je Dezider Demko, pamätáš
         sa na neho?“
   </p>
   <p>
    „Nepamätám,“ povedala opýtaná pevne.
   </p>
   <p>
    „Slečinka je už veľká,“ začal Dežko.
   </p>
   <p>
    „Čo? Slečinka? Nieže tak hrdo, synak, povedz jej ty len tak ako predtým, Anička!“
   </p>
   <p>
    „S radosťou, milá tetuška. Anička, poď sem, pamätáš sa, keď som ťa bozkal?“
   </p>
   <p>
    Ale ona zazrela na neho a povedala, že sa nepamätá, a nepohla sa z miesta, na ktorom
         zastala, totiž pri mne.
   </p>
   <p>
    „Hej, šelma chlapec! Zakaždým sa mi rozplakala.“ pohrozila som mu.
   </p>
   <p>
    „Tetuška, teraz som už múdrejší,“ žartoval šuhaj.
   </p>
   <p>
    „A ty čo, Anna, trucovala si?“ spýtala som sa dievčaťa.
   </p>
   <p>
    „Nuž ale, mama, pomysli si, išli sme ti botanizovať na Vysokú. Pán profesor nám povedal,
         že tam rastie istý kvietok a teraz kvitne, je zvláštny pre svoje korienky. Aby sme ho
         hľadali a ktorá ho prvá donesie, dostane pochvalu. Hneď sme sa rozbehli za ním po hore — ja
         som si rozdrapila šaty, a mama, pomysli si: našla som ti ho!“
   </p>
   <p>
    „Veď hovorím! Nejedna babička v tvojej rodine musela byť zelinkárkou.“
   </p>
   <p>
    „Odtrhla som ho,“ pokračovala Anna, oprúc sa o mňa a ihrajúc sa s golierom mojich šiat,
         „a bežala som s ním k pánu profesorovi. Ale on, ako videl, že ho nesiem odtrhnutý, nahneval
         sa na mňa a skríkol, že som hlúpe dievča, že som ho nemala odtrhnúť, ale vyhrabať aj s
         korienkom, lebo pre korienok je zvláštny, a má meno koralovitý. Všetky dievčatá sa smiali
         zo mňa a potom ho našla druhá a tú pochválil.“ Anna si oprela hlávku na moje plecia. „A
         potom som ti ešte aj spadla, keď sme išli cez malý jarček a dievčatá sa zasa smiali a pán
         profesor sa zasa hneval i hovoril, že kedy už budem spôsobnejšia!“
   </p>
   <p>
    „A udrela si sa?“
   </p>
   <p>
    „Udrela o nohu, bolela ma, ale som neplakala, lebo by ma zas boli vysmiali. Ach, keby už
         bolo po skúške!“
   </p>
   <p>
    „Veď si už dosť múdra, Anička!“ žartoval Dežko.
   </p>
   <p>
    „Pre seba dosť,“ a potom mi šeptala: „som lačná, mama!“
   </p>
   <p>
    „Pravda, vy, deti, musíte byť aj hladné a ja som na to nepomyslela. Poďte dnu, dám vám
         najprv olovrant!“
   </p>
   <p>
    Deti išli napred, ja som ich nasledovala. Dezider sa chcel poprekárať s Ankou, ale ona
         sa mu opatrne vyhla. V mojej duši skrsla nová myšlienka i zahľadela som sa na tieto mladé
         postavy, zamyslela som sa.
   </p>
   <p>
    Konečne prišiel deň Ankinej skúšky. Pri skúške, kedykoľvek dostala otázku, obrátila sa
         najprv v tú stranu, kde som sedela, a odpovedala vždy správne, určitým spôsobom, ako
         hovorievala vždy. Hrdá na svoje dobré svedectvá, kráčala potom domov so mnou.
   </p>
   <p>
    „Už neodídem od teba, mama,“ sľubovala mi.
   </p>
   <p>
    „Ešte musíš rok chodiť učiť sa šiť a strihať.“
   </p>
   <p>
    „Čo len to, to je nič. Aspoň budem potom šiť za peniaze ako slečny Sláčikové a budem ti
         pomáhať. Prvé, čo spravím, ušijem ti šaty. Však, mama, dobre nám bude, nám dvom?“
   </p>
   <p>
    Mňa veľmi bolela hlava a ledva som videla, kade kráčam.
   </p>
   <p>
    Anna sa ešte bavila s dievčatami, ktoré sa prišli rozlúčiť s ňou. Aj Janko sa prišiel
         odobrať, ale dlho sa nezdržal u nás, hovoriac, že dnes má ešte mnoho práce. A okrem toho má
         mena, i prichodia mu blahoželať. Tetka Lízika istotne pláva v radosti.
   </p>
   <p>
    „Zbohom, šťastlivú cestu,“ povedala som mu i myslela, keď odišiel. Išla som do záhrady,
         zakrútená v teplej šatke ako prostred zimy, lebo mi bolo tak zima a clivo i pusto všade. V
         ten deň Anička zostala ponechaná na samu seba a musela sa aj o večeru postarať.
   </p>
   <p>
    V záhrade bolo krásne, veď bolo Jána. Lipa na konci záhrady bola v plnom kvete a na nej
         preháňal sa párik slávikov a žartovne znel ich spev, časom aj smutno, unylo. Sadla som si
         na lavičku vedľa múru, oprela hlavu o chladnú stenu a dívala sa hore na nebo, kde sa ešte
         len poriedku ukazovali hviezdičky. Všetko bolo ticho, posvätné ticho svätej noci. Po
         dedinách istotne pália ohne, dievčatá vyspevujú, chlapci preskakujú ohne a tak svätia
         pamiatku prastarých slávností. Kde sú tí, čo pred nami žili, a po rokoch kde budeme my?
         Myslím, dumám, no myšlienky moje nie sú jasné, sú chaos. Okolo ešte šumí opozdený motýľ,
         nedokonalý letúň, taký verný obraz nášho žitia.
   </p>
   <p>
    Povetrie je vonné a teplé, no mne bolo zima, a preto som vstala i prechodila sa po
         záhrade. Bolo mi clivo, bála som sa nešťastia, ktoré sa na mňa rútilo. Lebo nie je táto
         láska mojím nešťastím?! Nemám príčiny báť sa tohto čaru i vystríhať sa ho, ja, ktorá som už
         mnoho žila, porátala sa so svetom?!
   </p>
   <p>
    A nad tie myšlienky volalo niečo silno, vyzývavo: žiť, žiť! Máš právo i ty siahať po
         radostiach žitia, žiť, len žiť… Dlho do noci som nemohla zaspať i modlila som sa: „Bože
         môj, buď mi milostivý!“
   </p>
   <p>
    Ráno mi bolo lepšie, no Anička ma nepustila do kuchyne, hovoriac, že už dnes uvarí obed
         sama.
   </p>
   <p>
    „Dobre,“ podotkla som so smutným úsmevom, „skús!“
   </p>
   <p>
    Vzala som si knižku a začala čítať, ale nevedela som, čo čítam. Myslela som na Janka,
         ako už odišiel, ako ho zasa neuvidím dva mesiace, a potešila som sa, že dobre je tak, ale
         táto potecha ma neuspokojila…
   </p>
   <p>
    Zrazu počujem v pitvore kroky, niekto prichodí. Zhovára sa s Aničkou, ona hovorí: „Mama
         je chorá.“
   </p>
   <p>
    To je on, Janko. Teda neodišiel ešte. Vstala som a opretá o stôl čakala som jeho milý
         príchod.
   </p>
   <p>
    „Chorá?“ pýtal sa a pozrel na mňa prenikavým pohľadom. „Čo ti je, včera si ešte bola
         zdravá.“
   </p>
   <p>
    „Už včera ma bolela hlava, dnes mi je už lepšie, prejde to,“ vyhovárala som sa a
         vytiahla ruku z jeho rúk.
   </p>
   <p>
    „Ruka ti je horúca, Anna, ty si chorá, netreba zavolať doktora?“ opytoval sa
         starostlivo.
   </p>
   <p>
    „Ó nie, nie,“ zvolala som, „to prejde aj takto,“ hovorila som ďalej. „A ty si ešte tu?
         Myslela som, že si už za horami, za dolami.“ No on sa ešte vždy pozorne díval na mňa. Jeho
         pohľadu som sa ľakala.
   </p>
   <p>
    „Len zajtra pôjdem; som rád, že mi ostal ešte tento deň a keby som nebol dal priateľom
         sľub, nebol by som ani odišiel.“
   </p>
   <p>
    „Prečo by si nebol šiel. Tu je nudno, čo by si tu robil celé dva mesiace,“ hovorila som
         len tak, aby som niečo povedala.
   </p>
   <p>
    „To je najmenej, práce všade dosť a kto rád chodí po horách, ten je tu radšej ako v
         mestskom hluku.“ Hovoril to tak veselo a ja som horko-ťažko premáhala slzy. Niekoľko ráz
         prešiel po izbe pružným krokom a potom si zasa sadol neďaleko mňa a podíval sa na mňa.
   </p>
   <p>
    „Ty skrývaš niečo predo mnou, Anna,“ — hovoril a hlas mu bol nežný a prihováral sa rovno
         mojej ranenej duši, moje pohnutie už nebolo možno potlačiť…
   </p>
   <p>
    A neviem, ako sa to stalo: oprela som si hlavu o jeho plece a myslela, že dobre by bolo
         teraz umrieť. Tešil ma i hovoril, že ma miluje, že ma pozoruje a čakal túto chvíľu. Teraz
         už ťažko mu je odísť, no odísť musí.
   </p>
   <p>
    … A odišiel. Vyprevadila som ho. Anička sa veľmi zadivila, že som už vyzdravela. Moja
         choroba zmizla, ožila som, z úst mi neschádzal úsmev.
   </p>
   <p>
    Hneď na tretí deň dostala som od Janka prvý list. Jeho slová sú nežné a plné poézie a
         lásky. Nemožné stalo sa možným: môj obraz znovu ožil v jeho srdci. No nebol to pocit čisto
         sladký, obavy všelijakého druhu ma neopustili, ba tak veľmi morili moju dušu! On je pomerne
         ešte taký mladý oproti mne, hútala som, aké nešťastie pre mňa, keby raz mala ochladnúť jeho
         láska! I cítila som ťarchu svojho položenia a nemohla som sa zbaviť príchuti blenu, ktorý
         predčasne padal do čaše môjho citného vzrušenia, a vtedy som dvojnásobne cítila, ako veľmi,
         veľmi som nešťastná! A jeho matka? Nemám dosť príčin obávať sa, že ona už volila pre neho?
         Ale konečne cit zvíťazil nad rozumom, ja som sa poddávala nevyhnutnosti a nádej, že už
         teraz bude vedieť vykonávať svoju vôľu, všetko bude dobre a my budeme šťastní, nadobúdala
         prevahu čím viac.
   </p>
   <p>
    Tak som myslela, tak som sa úfala svojmu šťastiu. A v myšlienkach možno, ba
         pravdepodobne zanedbávala som Annu. Ona cítila i uťahovala sa a nebola už taká veselá ako
         dosiaľ.
   </p>
   <p>
    A mala i prečo: pobúrené city začali zaujímať celé moje myslenie i cítenie. Časom som
         chodila ako v snách a nevidela som nič vôkol seba, len to svetlo, ktorého prameňom bola
         Jankova láska. Čo bolo okolo neho, to bolo zahalené do tmy, ktorá ma nezaujímala. Ožívala
         som k novej mladosti, pružnosťou svojho ducha chcela som podujať boj proti všetkému, čo by
         sa mi malo postaviť do cesty. Udatnosťou milujúcej ženy chcela som brániť svoju lásku a
         zostať vernou svojim túžbam.
   </p>
   <p>
    Jankove listy boli mojím pokladom. Prečitovala som si ich a ukladala do najtajnejšej
         skrýše. Rada by som sa bola popýšila svojou ľúbosťou, no nevedela som ešte, či ona neostane
         večne sladkým snom! A i tak dobre, ak môj sladký sen nemá sa stať skutočnosťou, nech aspoň
         trvá naveky! Len tie kvapky blenu keby neničili moju slasť, keby som sa len mohla obrániť
         vše vzniklým obavám a predtuche…!
   </p>
   <p>
    Bola som premenená i v zovňajšku. Anička, ktorej bystrému zraku neujde ani to najmenšie,
         pozorovala ma a spýtala sa s prostorekosťou dieťaťa:
   </p>
   <p>
    „Mama, teba bolí niečo, azda ťa bolí srdiečko?“
   </p>
   <p>
    Ach, dieťa moje, ty nevieš ani sama, ako blízko si k pravde. Ale skade to ona vedela?
         Povedal jej to niekto a či sama od seba kládla túto otázku?
   </p>
   <p>
    „Bolí ma,“ odpovedala som. Tvár mi bola ako v plameni a nepokoj, zahanbenie vzmáhalo sa
         v mojej duši. „Áno, bolí ma, poľutuj svoju mamičku.“
   </p>
   <p>
    Ale nikto netušil, ako veci stoja. Ani samej Jankovej matke som sa nezdôverila, práve
         jej nie, lebo inštinktívna ostýchavosť ma odrádzala od toho. A mala som aj príčinu.
   </p>
   <p>
    V mojom dome, v čiastke, ktorá viedla na ulicu, bývala pani Králiková, vdova po
         úradníkovi od daňového úradu. Táto pani mohla vtedy byť štyridsaťdvaročná ženská, s očami
         chladnými a hranatou tvárou. Bola praktická v každom ohľade, lebo vedela zo šesťstozlatovej
         mužovej pláce urobiť za dvadsať rokov desaťtisícový kapitál! Na čokoľvek pozrela, to hneď v
         mysli aj ocenila, to jest, čo by to asi bolo hodno v jej očiach. Dosiaľ vraj kupčila aj so
         zbožím (pod rukou), teraz už len peniaze dávala na vysoké úroky, takto stále rozmnožujúc
         svoj kapitál, čo sa dalo z toho súdiť, že bolo vídať prichodiť ľudí rozličného stavu a
         povolania do bytu pani Králikovej. Najčastejšie prichodili ženy chudobné i vidno im bolo z
         tváre strádanie a biedu.
   </p>
   <p>
    Ale najväčšou starosťou pani Králikovej bolo: ako zaopatriť dcéry Blanku a Angelu.
   </p>
   <p>
    S mojou budúcou pani svokrou zišla sa Králiková u mňa a hneď obidve panie zahoreli k
         sebe večným priateľstvom. Tetka bola už aj tým nad všetko pomyslenie uveličená, že poznala
         v novej priateľke znamenitú kuchárku a osobu takú vzdelanú, ktorá prečítala romány všetkých
         knižníc, čo len v meste boli… Lebo tetka milovala dve veci náruživo: dobrú kuchyňu a
         senzačné romány. A čo ešte! Nevídaným ostrovtipom prišli moje panie na dôležitý vynález, že
         totiž ony sú rodina, lebo vraj pani Králikovej dedov brat mal Litvanovku za ženu. Item,
         dostatočná príčina, aby sa obe rodiny aj v budúcnosti uctili a nažívali v láske a v
         svornosti.
   </p>
   <p>
    Od tejto vážnej chvíle začali sa rodinkovať, povedali si pani sestra a dievčatá tetku
         Líziku volali podľa mena a tykali jej. Aby nielen slovom, ale aj skutkom vyjadrili svoje
         priateľské city, začali si posielať na okúsenie všelijaké dobré veci, ktoré v jednom alebo
         v druhom dome pripravovali. Dnes to bola torta, zajtra štrúdľa a pánbohvie aké lahôdky
         ešte! A všetko sa zalievalo spoločne vypitou kávou.
   </p>
   <p>
    Mňa tetka málokedy volala, lebo hovorila, že si neviem oceniť jej priateľstvo a dary jej
         ducha (vlastne výrečnosť), no niekedy som išla k pani Králikovej a tu som bola svedkom
         mnohých nežností z oboch strán.
   </p>
   <p>
    Už nebolo tajnosti medzi nimi, ba tetka skoro dala v kvetnatej reči na zrozumenie, že by
         si želala, aby si Janko vzal tichú Angelu za ženu. Istého dňa sa vyslovila priamo:
   </p>
   <p>
    „Môj syn je učený človek. Jeho si váži a uctí každý, mladý či starý, bohatý či chudobný.
         Má známosť sveta, i v knihách je doma, ale predo mnou je len takýto!“ I ukázala rukou nízko
         nad zem, vo výške, ktorá by zodpovedala trojročnému dieťaťu.
   </p>
   <p>
    „A preto robí len to, čo chcem aj ja, a ožení sa len vtedy, keď budem chcieť ja, a vezme
         si tú, ktorú mu ja vyberiem.“
   </p>
   <p>
    Na tieto pyšné slová som si pomyslela: ó, beda mi úbohej! Netušila som, že tento žartík
         môže sa stať vážnym činiteľom v dejinách našej lásky.
   </p>
   <p>
    Annu som posielala ešte do školy pre ručné práce. Zväčša som bývala sama doma, keď
         odišla. A vtedy som rada písala listy i denník alebo čítala Jankov posledný list. Ako dávno
         nepísal, azda už skoro príde domov… Ach, je tu!
   </p>
   <p>
    Áno, vtedy prišiel a toto prvé stretnutie bolo plné nekonečnej blaženosti. Hovoril mi,
         ako ťažko mu padlo ostávať v chladnej cudzine, keď jednostajne myslel na mňa a túžil po
         mne. „I nebudem mať viac pokoja dovtedy, kým nebudeme svoji,“ hovoril mi a díval sa na mňa
         svojím hlbokým okom.
   </p>
   <p>
    A mňa pri jeho slovách chytal závrat a so šťastím v srdci, s úsmevom na rtoch robievala
         som v svojej duši sľuby, ako ho veľmi, veľmi urobím šťastným, a on akoby mi z očí čítal
         moje pekné predsavzatia, vzal nežne moju hlavu do svojich rúk a pritúlil ma k sebe.
   </p>
   <p>
    Napokon povedal s odhodlanosťou dôstojnou veci i nás, že matke všetko oznámi a poprosí
         ju o udelenie požehnania pre zväzok našich duší.
   </p>
   <p>
    „Ach,“ vzdychla som, „ona sa bude vzpierať nášmu spojeniu. Viem to; má iné plány s tebou
         — a okrem toho: nemiluje ma.“
   </p>
   <p>
    „Bude milovať tú, ktorej som daroval svoje srdce už po druhý raz,“ povedal a znovu ma
         pritiahol k sebe.
   </p>
   <p>
    „Ale, zabúdaš, ja už nie som mladá ani krásna, niekedy oľutuješ…“ prestala som a začala
         sa zajakať.
   </p>
   <p>
    „Ty si mi vždy mladá, večne krásna, milujem ťa takú, aká si, a splním svoj sľub, čo hneď
         i matka bude proti,“ hovoril a nebála som sa viac. Načo sa báť, keď tak hovorí. Verím v
         našu budúcnosť.
   </p>
   <p>
    I zabudla som na všetky obavy, všetky mráčky sa rozplynuli pod lúčom jeho lásky ako pary
         vo svetle vychádzajúceho slnka.
   </p>
   <p>
    „Povedz mi niečo, rozprávaj mi!“ žiadaval ma Janko často, keď prichádzaval ku mne.
   </p>
   <p>
    I hovorila, rozprávala som mu, čo mi na um zišlo, pravda, všetko také, čo sa vzťahovalo
         na našu lásku a tisíc takých dôležitých maličkostí som mu zverila, on sa usmieval i hľadel
         na mňa vždy ako v opojení:
   </p>
   <p>
    „Láska ťa učí výrečnosti,“ podotkol potom žartom.
   </p>
   <p>
    „Áno,“ odpovedala som, „učí i naučí. A nebudeš sa ľakať svojej výrečnej ženy?“
   </p>
   <p>
    „Nie,“ odpovedal vrelo. „Nie, ty sa odťahuješ, prečo?“
   </p>
   <p>
    „Počujem kroky: Anička ide domov.“
   </p>
   <p>
    „Anička — počuj, ja budem na ňu žiarliť.“
   </p>
   <p>
    „Vari na to dieťa?“ zasmiala som sa.
   </p>
   <p>
    „Áno, len sa smej, uvidíš. Nebudem trpieť nikoho u teba, nikomu nesmieš preukázať lásku,
         len mne, a tvoja Anička, i tak veľmi rozmaznaná, dobre spraví, ak od nás odíde.“
   </p>
   <p>
    V nedorozumení som sa dívala na neho, či je to žart, či pravda? Vtom prišla aj Anička,
         teraz veselá, lebo spievajúc otvorila dvere. Keď videla sedieť hosťa na pohovke, zastala
         prekvapená a temný rumenec polial jej tvár.
   </p>
   <p>
    „Neprivítaš pána profesora, Anka?“ napomenula som ju.
   </p>
   <p>
    Ona pristúpila k nemu a podala mu ruku.
   </p>
   <p>
    „Veľké je a mocné toto dievča na svoj vek,“ povedal Janko.
   </p>
   <p>
    „Hodná je, však hej?“ s hrdosťou som sa ho opýtala.
   </p>
   <p>
    „No, to sa ešte ukáže.“
   </p>
   <p>
    Anička odložila šitie, chvíľku chodila okolo mňa, zrejme mi chcela potom niečo povedať,
         objala ma prudko a bozkala. Nemohla som sa zdržať nepozrieť na Janka a nezasmiať sa, keď
         som videla jeho zamračenú tvár. No Anička odišla do kuchyne a skoro sa odobral aj Janko.
   </p>
   <p>
    Spomenúť musím aj Vladimíra.
   </p>
   <p>
    Chudák Vlado! Ešte vidím jeho ohorenú, zachmúrenú tvár, jeho belasé oči, ústa, okolo
         ktorých sa ukazuje akýsi páper budúcej brady. Pred duševným okom zjaví sa mi tu i tu jeho
         dosť silná postava, pohyby hranaté, napred naklonená hlava. Hlas mal už chlapský, ale výraz
         očí priamo detinský, prostý a bez falše, no hlboký a plný náruživosti.
   </p>
   <p>
    Prišiel ako študent na naše gymnázium a býval v mojom dome. Pani Králiková vypratala
         totiž svoju komoru, dala postaviť plechovú piecku a vzala študentov. Aj tak zvýšila
         niekoľko zlatých. U mňa mal Vladimír raňajky a večeru.
   </p>
   <p>
    Otec mu bol chudobný, matku stratil už pred štyrmi rokmi. Cítila som zmilovanie nad ním,
         videla som všade, ako mu chýba materinská ruka a láska, aj pre inšie som sa zaujímala o
         neho. Videla som v ňom totiž vrstovníka môjho syna: keby bol žil, bol by asi takýto. Preto
         som sa neostýchala Vlada tu i tu napomenúť, starať sa o neho aspoň potiaľ, pokiaľ ruka ženy
         stačí. On mi za to dokazoval takú naivnú úctu a náklonnosť, že som sa niekedy musela usmiať
         nad ním. Rád sedával u nás cez dlhé zimné večery a čítal nám nahlas, najradšej nemeckých
         klasikov, lebo ich rozoberali v škole. Upozornila som ho na našich pevcov, lebo o nich
         nevedel, tak ako, žiaľbohu, mnohý syn slovenskej matere. A skoro bol Detvan Vladovým
         miláčkom. Chodil s ním do hory, keď len počasie dopustilo — a toho sa veľmi nebál, ba často
         som ho musela karhať pre ľahkomyseľné zanedbávanie zdravia. S Aničkou sa dobre znášali,
         Janko ho ako výtečného žiaka miloval a chválil, ale ináč hovoril o ňom, že sa ľahko môže
         stať z neho podivín. Istotne on, ktorý poznal ducha svojich žiakov, bude mať pravdu!
   </p>
   <p>
    Odchádzala jeseň, prichádzala zima. V našom pomere sa nič nezmenilo, Janko chodil málo k
         nám, i videla som na ňom, že sa predbežne nemôžem úfať, aby ma jeho matka prijala za dcéru.
         Ale on bol vždy ten istý, dobrý, jediný priateľ mojej duše a úfala som sa, že časom sa to
         zmení.
   </p>
   <p>
    „Prečo je také nedorozumenie medzi vami?“ spýtal sa ma medzi rečou raz Janko: „Či si
         azda mala s ňou niečo?“
   </p>
   <p>
    „Nemala! Neublížila som jej nikdy a ničím!“ odvetila som ja. „Veď ma ona milovala vtedy,
         keď som jej bola potrebná,“ chcela som povedať, no dosť zavčasu som sa zbadala i pomlčala.
   </p>
   <p>
    „A ani ty ju nemiluješ?“ opýtal sa i pozrel na mňa s očakávaním.
   </p>
   <p>
    „Či ju milujem, neviem,“ — znela moja odpoveď. A skutočne mohol to byť istý stupeň
         lásky, no isté je, že dôverné sme nikdy neboli.
   </p>
   <p>
    „Ale ty by si ju mala milovať kvôli mne!“ prosil on.
   </p>
   <p>
    „Kvôli tebe? Čo chceš, aby som kvôli tebe urobila? Žiadaš si, aby som ju sama prosila o
         česť, aby ma pomenovala dcérou? Ak to sama neurobí, tak ja ju nebudem o to prosiť!“
   </p>
   <p>
    Hej, zo mňa hovoril už vzdor i trpkosť.
   </p>
   <p>
    „Nie,“ pokračovala som, „ja som bola k nej vždy priateľská, vždy úctivá, tešila by som
         sa, keby ma milovala, no aby som sa o jej lásku uchádzala pokryteckým spôsobom, to nemôžeš
         ani ty žiadať!“
   </p>
   <p>
    Janko nepovedal na to nič; musela som uznať, že jeho postavenie je krušné. Nežne miloval
         matku (ako, bože, odpusť mi hriechy, ani nezaslúžila), ľúbil aj mňa, to verím, no tieto dve
         ľúbosti nespratali sa pod jednu strechu, a preto veľmi trpel.
   </p>
   <p>
    „Na takýto spôsob,“ povzdychol napokon, „nemôžeme sa úfať, že budeme šťastní.“
   </p>
   <p>
    Azda som očakávala, že povie: „Tebe kvôli opustím matku“? Možno, ale isté je, že veľký
         žiaľ naplnil mi dušu, lebo sa mi zdalo, že skôr by mohol opak toho urobiť, to jest kvôli
         matke opustiť mňa. Pre mňa by to bol úder neznesiteľný, aspoň tak som si myslela i chvela
         som sa pred touto možnosťou. Veď stratiť jeho lásku bolo by to isté ako stratiť životný
         cieľ…
   </p>
   <p>
    „Divné je to s vami, vy ženy,“ prehovoril zas po chvíli Janko. „Vo všetkom ste slabé ako
         trstina, takže každý mysliteľ sa cíti byť povolaný povedať o vás: Schwachheit, dein Name
         ist Weib, len v tých dvoch veľkých náruživostiach, v láske a nenávisti, neznáte slabosť.“
   </p>
   <p>
    „Slabosť! Aké pohodlné vám je to slovo, no zabúdaš, že tu ide o moju hrdosť,“ povedala
         som podráždene, nevediac, ako zachytiť ďalšiu niť rozhovoru. I pozrela som na Janka. Sedel,
         díval sa akosi smutne na mňa. Ale netrvalo to dlho. Zrak mu zjasnel a zas som uvidela
         svietiť z milých očí výraz lásky a počula som ho hovoriť: „Maj strpenie, milá duša moja, čo
         budeme aj trošku čakať, matka konečne nahliadne, že to nemôže ani inakšie byť, veď sa
         uspokojíš a znovu sa budeš úfať lepšej budúcnosti.“
   </p>
   <p>
    „Áno,“ odpovedala som, potešená jeho vrelými slovami, hoci neverila som v skoré
         „nahliadnutie“ Jankovej matky.
   </p>
   <p>
    I čakali sme celú zimu, celú jar, no nič sa nezmenilo v našich pomeroch, len mnoho
         útržiek som musela znášať z každej možnej strany. Pani Litvanová chodila ku Králikovej — ja
         som už nechodila, lebo i tam sa mi dostalo uštipačných poznámok a nemala som toľko sily
         odbíjať ich od seba a brániť sa pred ich jazykom. Ale keď mi tetka Lízika osobne nemohla
         pristúpiť, pokúsila sa listovne. Sprvu dostala i prečítala som ich, ale pozdejšie poslala
         som ich naspäť, lebo už som bola rozhorčená, pokorená, pohanená, bála som sa o svoje
         zdravie. A nemohla som sa ani požalovať, ani nikomu zveriť svoj žiaľ, lebo všade som videla
         divnú otázku, prečo ešte pomýšľam na vydaj? Jankovi som nič nepovedala, dosť mal na svojom
         údele, sám sa už posledné časy žaloval, že peklo, ktoré má doma, je neznesiteľné. Ešte som
         ho tešila.
   </p>
   <p>
    Anička ma mlčky pozorovala, ale vedela, odkiaľ pochodí moje trápenie, lebo pani
         Litvanová často nepokladala za nedôstojné odkazovať od dieťaťa veci nepekné; napokon i ona
         i Vlado v dojímavej horlivosti zastali si v boji proti môjmu nepriateľovi. Ale čože boli
         nevinné deti proti pichľavej žene, akou sa v posledné časy stala Jankova matka?
   </p>
   <p>
    Stav mojej duše bol neopísateľný. Napádali ma, a brániť som sa nemohla, nemala som toľko
         odvahy, aby som sa pred nápadmi ozbrojila rovnodušnou ľahostajnosťou. Bola som slabá!
   </p>
   <p>
    Už som povedala aj Jankovi, že toto ďalej znášať nemôžem, no on len prosil, aby som
         kvôli nemu ešte trpela, že sa skoro musí celá vec zvrtnúť, to jest on priamo myslel, že
         jeho matku nadíde dobrá vôľa a raz že sa stane z nej najnežnejšia svokra!
   </p>
   <p>
    Vlado v tých dňoch odišiel; lúčil sa dosť ťažko, lebo sme ho milovali a nedali mu cítiť,
         že je ponechaný sám na seba. Dojemné boli jeho slová, keď mi ďakoval za moju starostlivosť
         a opateru, viac len pomyslené ako vypovedané. Odviezli sme ho na stanicu i želali mu
         šťastnú cestu. Že na celý život, nevedeli sme, lebo odvtedy sme viac šuhajka nevideli.
         Stratil sa vo víre žitia tam v ďalekých cudzích krajoch Ameriky. Chudák!
   </p>
   <p>
    Konečne prišlo, čo sa muselo stať. Bol svätojánsky večer. Anička stála vo dverách pri
         vrátach a dívala sa na ulicu. Nebol to jej zvyk, ale dnes bol roztratený deň: všade bolo
         vídať vozy napakované perinami i truhličkami a na nich sedeli vysmiati študenti i
         starostlivé mamičky alebo otcovia aj po dvaja na jednom voze. Pre Aničku to bolo zaujímavé
         divadlo, lebo na niektorom voze tu i tu sa pestrela i suknička bývalej kamarátky, a ona jej
         volala zbohom a kývala šatkou. Pritom sa jednou rukou držala brány, druhou kývala a
         kolísala sa na spôsob detvákov. Často sa stane, že aj väčšie dievčatká schytí takáto
         detinská chúťka. — V tie časy ide pani Litvanová okolo. Ako sa stalo, ako nie, pani
         Litvanová padla, no ale nie nebezpečne, lebo zaraz sa zdvihla a spustila taký krik, že sa
         zbehli vyšní i nižní susedia počuť nadávky, ktoré platili mne. Ja som nebola tam, azda na
         nešťastie, bola som v záhrade a ako som počula i rozoznala hlas tetky Líziky, zašla som až
         na kraj, aby som nerozumela slovám zrejme rozhorčenej ženy. No už i počutie toho hlasu ma
         rozčúlilo, chvela som sa na celom tele. Mala som ísť Aničke na pomoc? Ach nie, veď sa ona
         obráni, skôr ako by ju obránila ja…
   </p>
   <p>
    Ale čo je to? Tetkin hlas už prechodí v plač, preklína — koho, hovorí mi moje skormútené
         srdce. Teraz akoby zamieral jej hlas, znám to, istotne padá do mdlôb. A počujem tvrdý hlas
         Králikovej, škrek dvoch dievčenských hlasov a medzi to zvučný, tíšiaci hlas môjho
         milovaného Janka! Tušila som, že sa blíži nešťastie. A že sme sa toho museli dožiť, ó,
         prečo nemôžeme byť šťastní!
   </p>
   <p>
    Konečne sa tetka prebrala a odviedli ju do domu pani Králikovej. Aj ja som vošla do
         domu. Aničku som našla pri dverách sedieť na lavičke. Nikdy som jej nevidela tvár tak
         strašne premenenú, i prišlo mi na um porovnanie, hraničiace s obdivom: toto dievča je
         silné, no najmä v nenávisti. Oči sa jej kúpali v slzách hnevu a ústa mala pevne zovreté.
   </p>
   <p>
    „Anna, čo ti je?“ spýtala som sa s opravdivým srdečným súcitom. Ale ona odvrátila tvár,
         opretú o dlane, dve slzy padli na lavičku.
   </p>
   <p>
    „Anička, ublížil ti niekto? Hovor!“ dorážala som.
   </p>
   <p>
    „Ona ublížila mojej matke,“ povedal za ňu Janko, ktorý vyšiel z Králikovie pitvora.
         Anička i ja sme sa na neho obzreli. „Zaslúži trest nielen za nepekné dievčenské chovanie,
         ale aj za vypovedanie úcty oproti starším ľuďom,“ horlil Janko prísne, i nepoznala som ho.
   </p>
   <p>
    „Nuž ale čože sa stalo? Čo vykonala?“ spytovala som sa, ale márne. Anna nevyjavila a
         Janko zrejme nevedel nič isté, len čo sa z reči a matkinho kriku dozvedel. V obloku
         študentskej, do dvora hľadiacej izby zjavila sa tvárička Angely. Prozreteľné to dámy,
         najskôr sa chceli dozvedieť, či a ako dievča budem trestať!
   </p>
   <p>
    Vzala som Aničkinu ruku do svojej a vošla som dnu. Janko nás nasledoval.
   </p>
   <p>
    „Teraz hovorte, čo sa vlastne stalo,“ žiadala som.
   </p>
   <p>
    Janko krátko povedal, že Anička schválne podložila pani Litvanovej nohu, a ona spadla i
         veľmi sa udrela, za to mi ako povinnosť nakladá citlive potrestať samovoľné dievča a okrem
         toho musí odprosiť urazenú paniu.
   </p>
   <p>
    „Ak to urobila schválne, musí odprosiť, áno, a ty to aj urobíš, Anička!“ Ale Anna ani
         teraz neodpovedala, len so zaťatými päsťami sedela pri peci: obraz vzdoru a urazeného
         sebavedomia. Janko ukázal na ňu i povedal:
   </p>
   <p>
    „To je odmena za tvoju výchovu. Tak ti vyrástla nad hlavu, nemáš viac moci zlomiť jej
         odpor. Môžeš bezpečne povedať, že si sa stala jej otrokom, lebo nemáš vlastnej vôle,
         nevládzeš sa odtrhnúť od nej, ona vychováva teba, nie ty ju!“
   </p>
   <p>
    Ach, aké to ostré slová, a boleli ma veľmi. No, vedela som, odkiaľ pochodia, i priznať
         som musela vtedy i potom, keď som o tom podumala, že čím čestnejší mužský, tým ľahšiu hru
         má s ním úklad a ženská pleticha.
   </p>
   <p>
    Janko chodil po izbe, bol náramne rozhorčený. Veď aj musel byť! Je to chyba, že sa vec
         musela stať, ale kto vie, ako to bolo a či ďalšie výstupy pani Litvanovej neznemožnili
         vinníčke odprosiť. Len pozdejšie mi Anna pravdivo vyrozprávala, ako sa všetko stalo.
   </p>
   <p>
    No vtedy som sa už rozmrzela aj ja. Videla som, že Janko nástojí, aby Anna išla pokorne
         odprosiť, môž’ byť, že on od toho očakával akési zblíženie, no i jeho slová, i moje prosby,
         napokon ani hrozby neboli platné. Anička vytrvala v svojom vzdore.
   </p>
   <p>
    „Anna,“ zvolala som napokon rozhnevaná, „či tak odplácaš moju lásku? Nevidíš, že dosť
         trpím i tak a ty ma nešetríš, zarmucuješ ma. To je nevďačné od teba, to je špatné!“
   </p>
   <p>
    Ale ona ani na to nič. Naozaj, nepoznala som ju ešte v tomto vzdore. Janko prvý raz
         odišiel nezmierený, nespokojný. Videla som, moje slová minú sa i tak účinku, nehovorila som
         viac Aničke a ona, vidiac môj žiaľ, moje utrpenie, istotne trpela viac, ako keby som jej
         ešte bola hovorila dlhé kázne…
   </p>
   <p>
    Večer mi ani nepobozkala ruku ako inokedy, ale šla na môj povel spať bez slova, bez
         odprosenia.
   </p>
   <p>
    Rozličné city prúdili mi srdcom, zo všetkého toho víru bolo mi povedomé len to jedno, to
         smutné, že s nami je nie dobre. Dlho do noci som chodila po izbe nepokojná, pobúrená,
         napokon vyhľadala som lôžko a uvzdychaná zaspala.
   </p>
   <p>
    Vo sne sa mi zdalo, že vidím svojho synčeka. Poznala som si ho a s rozkošou materinskej
         lásky vystrela som k nemu ruky i volala za ním. Ale bol uplakaný i hľadel na mňa prosebne,
         čím bližšie som sa k nemu domáhala, tým ďalej unikal, len jeho plač, fikanie som jasne
         počula. Nevýslovná túžba po stratenom dieťati sa ma zmocnila, zobudila som sa. Je pološero
         svätojánskej noci, cítim, môj sen uniká a s ním aj zjav môjho anjela, no jeho plač,
         pritlmené fikanie počujem ešte a akýsi šelest, ako vánok vetra alebo šum lístia v hore.
   </p>
   <p>
    Precitla som celkom i trochu nadvihla som hlavu. Plač dieťaťa ešte počujem, ale to
         neplače môj jedináčik, ale plače dieťa, ktorému som dala miesto, čo on zanechal.
   </p>
   <p>
    Áno, Anička plakala a ľahko som rozoznala, ako kladie na seba po kuse hábočky, ako
         zaväzuje sukničky a ticho plače. Už jej zvyšovali len topánočky, ale po krátkom rozmyslení
         vzala ich do rúk a pobrala sa s nimi k dverám.
   </p>
   <p>
    „Anna, čo to, kam ideš?“ spýtala som sa a sadla som si na posteľ. Strhla sa, prestala
         plakať a so sklonenou hlavou ostala stáť.
   </p>
   <p>
    „Poď ku mne, Anna, a hovor, kam chceš ísť?“ opýtala som sa prísne.
   </p>
   <p>
    „Preč!“ odpovedala síce hlavato, ale už mäkším hlasom a pristúpila k mojej posteli.
   </p>
   <p>
    „Ale kam a prečo?“ pokračovala som vo vypočúvaní.
   </p>
   <p>
    „Kam ma oči povedú,“ zasa ona, „lebo ja už tu ostať nemôžem, keď ma už ani ty… nemáš
         rada,“ zaplakala devuška.
   </p>
   <p>
    „Po takej protivnej hlavatosti, akú si včera preukázala, nemohla som ťa mať rada, teraz
         mi rozpovedz všetko, prečo si ma včera tak veľmi zarmútila, že pred pánom profesorom som sa
         musela hanbiť; Anna, čo je s tebou?“
   </p>
   <p>
    „Ó, mamička moja, odpusť mi! Ale máš príčinu sa hnevať, som nevďačná, veď viem, ty si
         nie ani moja matka, ale ja ťa tak veľmi rada vidím a to je mi tak veľmi ľúto, že som ti
         ničím, že ty už iných ľudí rada a ja nemám nikoho.“ Slová jej pretrhával plač, moje dobré
         dievča zasa otvorilo svoje srdiečko predo mnou.
   </p>
   <p>
    „Ďalej hovor, dieťa, čo ti je ešte ľúto?“ Nech sa vyplače, pomyslela som si, slzy zmyjú
         to, čo bolo medzi nami nejasné.
   </p>
   <p>
    „A potom mi je ľúto, že si ty myslíš, že som ja tej starej podložila nohu, ach, potkla
         sa a spadla, načo je taká tlstá ako… Iba som sa zasmiala, to bolo všetko a potom mi
         nadávala, ale nielen mne, ale aj tebe ublížila a pospomínala od výmyslu sveta ešte aj moju
         matku, že žobráčka zo sveta zbehnutá a že ani ja nebudem inakšia!“ Anička pri tých slovách
         zaťala päste: zobudila sa v nej hrdosť.
   </p>
   <p>
    „Potom kričala, že si ty…“
   </p>
   <p>
    „Čo, Anna?“
   </p>
   <p>
    „Že si ty pána profesora privábila bosorskými kúskami, lebo že si už stará pre neho…“
   </p>
   <p>
    „Tá žena potratila rozum,“ povedala som polohlasne, ach, tie slová z úst dieťaťa ma
         ponížili, no nechala som ju hovoriť ďalej:
   </p>
   <p>
    „Že si ty už aj za života svojho muža, otca, rada videla starého pána Kolmániho.“
   </p>
   <p>
    „Prekliata osoba!“ zvolala som už temer bez seba, „ani mŕtvym nedá pokoja!“
   </p>
   <p>
    „A všetko nebolo by nič, ale naostatok povedala, že chceš odstrániť aj mňa, lebo… ale ja
         to nepoviem.“
   </p>
   <p>
    „Dosť, Anna, i tak je toho veľa! Toto viac nebudeme trpieť. Pravotiť sa s ňou, nie, to
         by bolelo pána profesora, nie som jej roveň, aby merala jazyky s ňou, ale odídeme.“
   </p>
   <p>
    „Ó, mamička moja, kamkoľvek poďme, ja ti budem slúžiť a nebudeš nikdy vidieť u mňa to,
         čo si videla včera… a neplač.“
   </p>
   <p>
    Ale som plakala, akoby som sa mala v plači umoriť. Miera bola doplnená, ďalej ísť
         nemožno, jeden ustúpiť musí, ona je mocnejšia, ona ostane, ja slabá pôjdem. Zastať ma nemá
         kto a ani si to viac nežiadam; moja česť mala už byť aj jeho, ale on nepreložil ani krížom
         slamy, aby zapchal rozľútenej žene ústa, a jej kliatba rozliehala sa potom po ulici, azda
         namiesto požehnania. Hah, divý bôľ vzrušil celú moju bytosť, cítila som, že toto tak ľahko
         neprenesiem…
   </p>
   <p>
    Anička, objímuc ma mäkkými rúčkami, tešila ma svojím spôsobom. Dobre mi padlo položiť
         biednu hlavu na nevinné prsičká dieťaťa, ktoré v svojej nevinnosti bolo svedkom
         najpodlejších obžalôb, hádzaných do tváre čestnej ženskej. V objatí chovanice napokon som
         sa uspokojila. No cítila som prudké bolenie hlavy a pŕs.
   </p>
   <p>
    „Nepusť dnes nikoho, Anička, ku mne,“ prosila som dievčatko, ono mi to prisľúbilo a
         potom si ľahlo ku mne a zaspala som tak tvrdo, ani som necítila, kedy moje dievčatko odišlo
         odo mňa. Už bol deň, keď som sa prebudila; vstala som, obliekla sa a išla som do kuchyne.
         Anna už prevárala mlieko.
   </p>
   <p>
    „Budeš už raňajkovať, mamička?“ opýtala sa ma veselo.
   </p>
   <p>
    „Nebudem, bolí ma hlava,“ zaúpela som i vrátila som sa do izby, tackajúc sa a
         zachytávajúc každého predmetu. Chcela som sa učesať i sadla som si ku stolíku a rozplietla
         vlasy. Trpko som sa usmiala, tieto vlasy sa tak páčili Jankovi, ó, to nebola pravda,
         nebola, jeho láska je šaľba a klam! Prudko som siahla hrebeňom cez ne, niečo sa mi zabelelo
         nad čelom, siahnem po ňom, šedivý vlas! Nie jeden, dva, tri, och, už ich je mnoho!
   </p>
   <p>
    Bože môj, ešte i to mi chýbalo! Bledá tvár desne hľadí naspäť zo zrkadla, oči v úžase
         zdajú sa mi cudzie, pery sa trasú od vnútornej horúčky i zovnútornej zimy, lebo vôkol mňa
         je mráz, zima a zrada.
   </p>
   <p>
    Ruky mi klesli s hrebeňom a spamätala som sa. Smutné myšlienky prišli i zaujali hlavu.
         Videla som, všetko je skončené, sen dosnívaný…
   </p>
   <p>
    Pred sebou vidím jasne obraz milovaného človeka, v plnej sile a mužskej kráse, a pri ňom
         ja, ubolená, cez jednu noc ošedivená, s očami vpadnutými, s ťažkou urážkou v srdci. Aký
         kontrast! Skoro, skoro preč stadiaľto, preč!
   </p>
   <p>
    Nevládala som sa ďalej udržať na nohách. Ľahla som si i ležala celý deň. Napoludnie som
         sa trošku prebrala z omráčenia, do akého som upadla, i videla som stáť nado mnou
         starostlivú Aničku.
   </p>
   <p>
    „Ako ti je, mamička?“ spýtala sa.
   </p>
   <p>
    „Nie dobre, dieťa moje, daj mi vody.“
   </p>
   <p>
    „Nemám poslať po lekára?“
   </p>
   <p>
    „Nie, nechcem nikoho, len ľudí nevidieť!“
   </p>
   <p>
    „Bol tu pán profesor.“
   </p>
   <p>
    „Tak? A čo chcel?“
   </p>
   <p>
    „Chcel ísť dnu, ale som ho nepustila, lebo že ťa bolí hlava. Povedal, že ľutuje, a keď
         odchádzal, povedal, že sú ženské nedokonalé stvory.“
   </p>
   <p>
    „Skutočne!“ zasmiala som sa. „Tiež niečo nového.“ I ľahla som si znova. Večer mi bolo
         lepšie i vyšla som, opierajúc sa o Annu, do záhrady.
   </p>
   <p>
    Bol krásny večer, veď bolo Jána. Na lipe, na konci záhrady spieval slávik, azda ten
         istý, čo vlani tu zaspieval pesničku, ktorá našla ozvenu v mojom srdci. Dnes sa v ňom
         ohlasuje ako v prázdnej diere, desne, nezvučne. No rozvlnené city sa utíšili, len tichý
         žiaľ ostal a upomínal ma, že všetko čo ako krátke blaho musíme zaplatiť horkým utrpením…
   </p>
   <p>
    Tichosť večera tak blahodarne účinkovala, že som zasa mohla rozumne myslieť i robiť. A
         jednako som bola zmierlivo naladená a keby mi vtedy bol podal pravicu i najúhlavnejší
         nepriateľ, bola by som mu odpustila, no neprišiel nikto, neprišiel ani Janko, aby sa
         dozvedel, či mi je už lepšie. On neprišiel a ja idem…
   </p>
   <p>
    Ešte v ten večer poslali sme susedu obstarať voz do dávneho môjho domova.
   </p>
   <p>
    V noci sme si popakovali čo hlavnejšie a napísala som list:
   </p>
   <p>
   </p>
   <p>
    <span class="emphasis">
     <em>
      Drahý priateľ!
     </em>
    </span>
   </p>
   <p>
    <span class="emphasis">
     <em>
      Po tom, čo sa u nás predvčerom stalo, nemôže ostať všetko tak, ako bolo
            dosiaľ.
     </em>
    </span>
   </p>
   <p>
    <span class="emphasis">
     <em>
      Obžaloby urazili moju česť, no ja ich nechcem vracať, rovné rovným odplácať
            nejdem, lebo to by ma nectilo. Že si ma nezastal, bolo mi aj čudné, aj trápne; ale teraz
            sa viac nečudujem: pred Tebou stála len jedna možnosť: alebo matku opustiť a brániť
            ženu, alebo ju nechať padnúť kvôli matke. Nuž stalo sa, kocka padla a ja ako slabšia,
            premožená idem. Vytrvať tu nemám sily, v nerovnom boji vždy znova by som bola bývala len
            ja premožená.
     </em>
    </span>
   </p>
   <p>
    <span class="emphasis">
     <em>
      Povieš, že utekám ako chabý človek pred nebezpečenstvom, no povedz, ako vytrvať?
            A čo je naším účelom? Namiesto požehnania dostáva sa nám kliatby, namiesto chleba podáva
            sa nám kameň, namiesto medu lásky chrlí sa jed hany a potupy na nás. Oj, nemožno už
            klamať sa nádejou, že bude lepšie niekedy, a dovtedy by som zahynula od
            trápenia.
     </em>
    </span>
   </p>
   <p>
    <span class="emphasis">
     <em>
      Ty vieš, že som milovala len Teba, bože, buď mi milostivý aj pri hodine smrti,
            ale nemohla som ináč, i milovať Ťa budem až do smrti. Takáto láska končí sa len smrťou.
            Nerobím z nej viacej tajnosť, lebo ona bola vysoká, kým ju nepošliapali…
     </em>
    </span>
   </p>
   <p>
    <span class="emphasis">
     <em>
      Zbohom! Požehnávajúc Ťa, lúči sa s Tebou Tvoja
     </em>
    </span>
   </p>
   <p>
    <span class="emphasis">
     <em>
      Anna.
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580657">
       </a>
       7
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mocným vzrušením citov, utrpením i duševným otrasom trpelo i telo, slabá to schránka
         duše. Ledva som bola v dome svojho švagra, ochorela som temer na smrť. Choroba naľakala
         mojich hostiteľov, lebo mala tyfózny charakter, no pozdejšie ma uisťovali, že nemali mnoho
         trápenia so mnou. Anička ma opatrovala svedomite. Zavolali lekára i pomáhali, ako vedeli.
         Zmocnil sa ma letargický spánok, nevedela som celé týždne, čo sa so mnou robí, len na
         chvíle som precitla k jasnému povedomiu. Desné predstavy ľakali chorého ducha, no nemôžem
         sa jasne rozpamätať ani na jeden podivný sen z tohto času. Zdalo sa mi vtedy, že v izbe, v
         ktorej ležím, je aj ten, ktorý naplňuje všetko moje myslenie. Ale nehybne sedí opodiaľ,
         akoby sa hneval. Stála som pri obloku a hľadela na stráň, kde za kamennou ohradou brnejú sa
         kríže cintorína. Tam šumí mladá lipa nad malým hrobom. Naraz mi zarazilo ucho niečo podobné
         šelestu v hore padajúceho lístia, obzrela som sa i videla som stáť anjela pri dverách.
         Sticha povedal: „Poď, poď, poď!“ „Nejdem,“ rečiem ja, „vidíš, že nemôžem.“ A ukázala som na
         Janka. „Poď, poď, poď!“ zvolal anjel druhý raz. Ale som prosila: „Nevolaj ma, nejdem ešte!“
         No on aj tretí raz zavolal a vtedy som mu odpovedala: „Keď prídeš ešte raz, pôjdem.“ Anjel
         zmizol, ja som sa vrátila skutočnosti… Túžba po živote zvíťazila.
   </p>
   <p>
    Vzápätí za mojím príchodom prišiel aj list od Janka, ale som ho čítala až potom, keď už
         bolo po všetkom. Písal mi, že svojím posledným zúfalým listom som ho donútila spraviť krok,
         ktorý pokladal za nemožný. Opustil totiž matku, vypovedal jej poslušnosť, urobil to mne
         kvôli! List ostal bez odpovede, prišiel pisateľ sám, no našiel ma takú chorú, že sa nemohol
         zhovárať so mnou. Sedel vraj pri mne, hlavu majúc opretú v rukách, a smutne sa díval na
         mňa. Anna ho tajne pozorovala, ako sa priznala pozdejšie, a že jej ho bolo veľmi ľúto, keď
         videla jeho žiaľ!
   </p>
   <p>
    Ja som o všetkom, čo sa dialo okolo mňa, nemala ani tušenia. Lekár aj potom, keď som
         znenáhla nadobúdala povedomie i životné sily, prísne prikázal, aby všetko vzďaľovali odo
         mňa, čo by mi prinieslo nepokoj. A kázal, aby ma z domáceho hluku, kde hospodárstvo
         požaduje živosť a čulý ruch, vyviezli do hory. I pristavili mi — neborák Dezider bol taký
         šetrný — malú izbičku z dosák pri boku koliby na salaši. Tam som bývala s Aničkou odlúčená
         od celého sveta. Hoci som sa telesne zotavovala, duša mi ostala chabá, bojazlivá a často sa
         ma zmocnila taká malomyseľnosť, že mi bolo do zúfania. No v tie trudné hodiny obrátila som
         sa k bohu, prosiac ho o pokoj, ktorý nedáva svet, ktorý prevyšuje rozum ľudský, o ktorom
         Spasiteľ hovorí: „Pokoj svoj dávam vám.“
   </p>
   <p>
    A aj vtiahol ten pokoj do mojej duše. Uspokojila som sa. Videla som pri sebe Aničku,
         ktorá mi teraz bola všetkým. Hľadela som na ňu, keď kľačala pri vatre a buclatý hrnček s
         polievkou pre mňa postavila na pahrebu a dúchala do nej. Jej tvárička sa začervenala, očká,
         v ktorých sa zračil odblesk plamienkov, zašli slzami, biele hrdielko sa natiahlo a celá jej
         mladušká postava bola napäte činná pri diele. Chúďa! Čokoľvek by som bola pre ňu dosiaľ
         vykonala, ona mi to teraz vrátila a odmenila sa. Zavčas rána doniesla mi žinčice, pozde
         večer ma ešte ukrývala ako malé dieťa. A veru tak veľmi ako dieťa cítila som všetko, bázeň,
         strach, radosť i uspokojenie, no najviac hlad, smäd a zimu.
   </p>
   <p>
    A žiaľ, choroba zanechala následky: ostalo mi hučanie v hlave, časom nepočujem dobre…
         Ostala mi náklonnosť k pľúcnym chorobám a ak sa nebudem všetkého škodlivého vystríhať,
         pravdepodobne nebudem dlho žiť… Vedela som to dobre. Úprimne som sa spýtala lekára a on mi
         to tiež úprimne povedal, aby tak, vediac, čo mi hrozí, chránila sa toho.
   </p>
   <p>
    S tichou rezignáciou som videla odchodiť krásne letné dni s ich sparnom a búrkami a
         videla som prichodiť i jeseň.
   </p>
   <p>
    Dni sa krátili, noci boli dlhšie a chladné. Prvé mrazy opálili dozrievajúce šípky a
         kaliny. Šípina a černič v nachovej nádhere stlali sa po stráňach a suchej pažiti. Vŕby
         opustili konáre a z nich zletel kedy-tedy žltý lístok. Všetky kroviny odeli sa do
         farbistého rúcha. Len jedle a borovice sa skvejú v sýtej zeleni. Stráne a polia ostali
         pusté. Semená dozreli. Všetko sa postaralo, aby jeho plod nevyhynul. Ovocie padá na zem
         vlastnou ťarchou a hľadá pôdu pre zárodok budúceho žitia.
   </p>
   <p>
    Všetko staré, neschopné života opúšťa doterajšie miesto a ponecháva ho podrastu. Stará
         jedľa, hentam sklátená víchrom, leží prevesená cez priepasť ako smutný most. Okolo nej
         bujnejú nové výrastky. Nad nimi štebocú mladé vtáčky, že už vedia lietať a hľadať si
         živnosť.
   </p>
   <p>
    Odrastené sú i mladé zvieratá. Náš bača má tu von celé gazdovstvo. Nespomeniem barance s
         ich groteskným skokom a pohybmi hlávok, kde tušia budúcu zbraň, je tu aj prasiatko,
         slepačia rodina, mačička, psík. A živo je okolo nás. Mladý Dunčo je čulý a pri každom šuchu
         zašteká mliečnym hlasom, len sa tak ozýva. Zavše zaskučí, zadnou labkou sa nemotorne
         poškrabe poza ušká. I biele a „jablčisté“ prasiatko s chvostíkom skrúteným na osmičku moce
         sa okolo koliby. Niekedy je až samopašné, zvrtne sa, vyhodí rylom do povetria, azda chce
         napodobňovať svojho divého strýca v hore. Zavše grúli aj do psíka, ten zďavká akoby nevôľou
         nad hlúpym žartom, no čochvíľa oba sú zasa dobrí priatelia i chlepcú psiarku z jedného
         šaflíka. Zo striešky koliby jastrí na nich mačička i zaťahuje labkou po nich, labkou
         hladkou a krátkou. Inokedy dudajúc slní sa a chytá si mušky. Vidiac poletujúceho vtáčika,
         jastrí za ním, stúli sa, strežie, v očiach sa zaiskrí vražedný blesk: v mačke sa zobudil
         dravec.
   </p>
   <p>
    Anička, keď len mohla, zabehla do hory a na stráne, priniesla kvetov a bylín všelijakého
         druhu. Zavše vzdychla, že keby vedela, ako sa toto volá! Čo jej bača pomenoval, nepostačilo
         jej, ona chcela vedieť latinský názov. Ale zato skladala do kníh rastlinky a pritlačila
         skalou…
   </p>
   <p>
    Ale ešte aj otázka, čia je ona, odkiaľ pochádza, zamestnáva myseľ mojej chovanice. Slová
         pani Litvanovej, vrhnuté jej do očí, nezabudla. Jej hrdosť chce vedieť, či je skutočne
         opustená a opovrhnutá.
   </p>
   <p>
    „Keby sme raz išli do môjho kraja,“ vzdychla si. Rozprávala som jej, čo mi povedala jej
         matka, dievča ma zamyslene počúvalo až do konca.
   </p>
   <p>
    „Nemusia veľmi túžiť po mne,“ hovorila napokon, „keď sa nehlásia ku mne. A len vedia,
         kde som.“
   </p>
   <p>
    „Vedia, písali sme im o tom. Veď my ich nájdeme. Dobre bude, keď budeš mať aj
         prirodzených ochrancov, keby mňa nebolo.“
   </p>
   <p>
    „Ó, mama, tak nechcem nikoho,“ zvolala vášnivo. „Ale však pôjdeme niekedy, keď budeš
         zdravá?“
   </p>
   <p>
    „Pôjdeme,“ sľúbila som…
   </p>
   <p>
    Raz ma navštívil Janko. Priviedol ho Dezider.
   </p>
   <p>
    Ó, ako som sa zachvela bázňou a strachom! Načo prišiel? Prečo ma vyhľadal už teraz, keď
         som sa zriekla všetkého?!
   </p>
   <p>
    Videl ma biednu, aká som už teraz bola, a poľutoval ma. A čo viac, ešte ani teraz sa
         nechcel zrieknuť svojich práv, a preto ma vyhľadal v mojej samote.
   </p>
   <p>
    Dezider žartoval s Aničkou, Janko si sadol ku mne na lavičku pred kolibou a vzal mi
         schudnutú ruku do svojej. Videl, že je temer priezračná; vidno každú žilku. Okom plným
         sústrasti pozerá na mňa.
   </p>
   <p>
    „Cítiš sa už lepšie, Anna?“ spýtal sa.
   </p>
   <p>
    „Hovoril si niečo?“ opýtala som sa roztržite.
   </p>
   <p>
    Smutne sa usmial.
   </p>
   <p>
    „Spytujem sa, či sa už lepšie cítiš,“ povedal hlasnejšie.
   </p>
   <p>
    „Ó, lepšie, omnoho,“ odpovedala som s istou ľahostajnosťou. Chvíľku mlčal.
   </p>
   <p>
    „Anna, ty vieš, že odchádzam z Rudného!“ začal zasa.
   </p>
   <p>
    „Preč? Kam? Neviem to,“ povedala som.
   </p>
   <p>
    „Do Lužinej, blízko Rieky. Zabudla si na to?“
   </p>
   <p>
    „A čo tam?“
   </p>
   <p>
    „Vymenovali ma za profesora.“
   </p>
   <p>
    „Tak? Ó, to je smutné,“ povedala som úprimne.
   </p>
   <p>
    „Anna, ty už vieš, že máš ísť so mnou?“
   </p>
   <p>
    „Ja? A čo by som tam robila?“
   </p>
   <p>
    „Ó, Anna!“ zvolal a pozrel s výrazom zdesenia na mňa. „Zabudla si, nepamätáš sa? Anna,
         spamätaj sa!“
   </p>
   <p>
    Zachvela som sa.
   </p>
   <p>
    „Je zima a tvoje slová mi zapríčiňujú žiaľ,“ povedala som, zasa uznám, v nesúvislosti.
   </p>
   <p>
    „A na môj žiaľ, na moje utrpenie nepomyslíš,“ zvolal Janko trpko, ale videl, ako som sa
         strhla, a zasa začal mierne, láskavo hovoriť.
   </p>
   <p>
    „Ty pôjdeš, duša moja, so mnou, však ver’, nebojíš sa už ničoho viac, nemá ťa čo ľakať
         už, pôjdeš.“
   </p>
   <p>
    „Nepôjdem, nemôžem, netráp ma!“ prosila som zasa.
   </p>
   <p>
    „Nie? Prečo?“ spýtal sa, akoby neveril mojim slovám.
   </p>
   <p>
    „Bojím sa, som chorá,“ odvetila som mdlo.
   </p>
   <p>
    „Ozdravieš, moja láska ťa uzdraví,“ sľuboval Janko vrelo.
   </p>
   <p>
    Ach, keby to bolo bývalo pred rokom! Vtedy by som bola opustila všetko na svete a išla s
         ním hoci i na kraj sveta. Ale teraz nebolo viac odvahy, sila ducha podlomená.
   </p>
   <p>
    „Nevidíš, že som chorá, načo ma mučíš? Nechaj ma tu, dobre mi je,“ hovorila som už v
         slzách, slabá a nervózna. I chvela som sa rozčúlením. Videl, že je zo mňa nič.
   </p>
   <p>
    „Tak musím zasa odísť, ach, Anna, ty ani nevieš, čo pre teba trpím,“ zvolal, vstal a
         hľadel na mňa pohľadom plným výčitky.
   </p>
   <p>
    „Odpusť, miláčik duše mojej, a nehnevaj sa! Veď trpím aj ja, ale nemôžem ináč, zabudni,“
         prosila som, ľúto mi ho bolo, ale cítila som, že ináč mi nemožno; či som sa bála výstupov
         podobných tomu v predvečer môjho odchodu z Rudného? Či ma ľakali matkine kliatby, ktoré by
         potom preniesla aj na jeho drahú hlavu, a či len prirodzená slabosť a strach tvorili môj
         odpor? Všetko spolu.
   </p>
   <p>
    Kým ešte neodišiel, Anna mu ukázala svoju malú zbierku. Pravda, usmial sa detinskému
         pokusu, ale ho potešilo, že videl v nej chápavosť a lásku k predmetu, ktorý aj jeho ducha
         zaujíma. Anna celkom hrdá a vytešená odprevadila ho až do doliny.
   </p>
   <p>
    Keď som ozdravela, dostala som od Janka listy. No ony nezmenili nič na veci. Písala som
         mu, ako možno písať nežnej sestre. Milovala som ho aj vtedy, no povedomá som si bola, že
         svoje žitie nesmiem pripútať k jeho životu. Mne je určené živoriť niekoľko rôčkov, ale on
         má ešte pred sebou život, budúcnosť. Chorá nesmiem hatiť let bujarého orla.
   </p>
   <p>
    Dezider chodieval do Rudného; obstaral všetko, o čokoľvek som ho požiadala. Doniesol nám
         raz zvesť, že tetka Lízika umrela. V krátkej, ale trápnej chorobe nemal ju kto opatriť i
         umrela neoplakaná.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2581132">
       </a>
       8
      </h2>
     </div>
    </div>
   </div>
   <p>
   </p>
   <p>
   </p>
   <p>
    Zasa sa minulo niekoľko rokov.
   </p>
   <p>
    Anna medzitým vyrástla v lepú devu. Každý, kto na ňu pozrie, poteší sa, lebo moja Anička
         je pekná a milá. Je vysokého, štíhleho a zároveň i silného vzrastu. Pohyby sú jej
         zaokrúhlené a pružné. Hlávku jej zdobia tmavé a lesklé vrkoče, čelo jasné, obrvy pekne
         kreslené. Mihalnice má dlhé a oči sa hneď smejú v mladistvej samopaši, hneď zasa zračia
         zármutok akejsi tajnej túžby. Líčka a ústa sú zdravo červené. Celá postava dýcha zdravím a
         čerstvosťou.
   </p>
   <p>
    Anička je veselá temer vždy. Dezider už celkom stratil hlavu, o srdci už hovoril dávno.
   </p>
   <p>
    Po smrti pani Litvanovej opäť sme prešli bývať do mesta. Zasa som vzala obvyklé
         zamestnanie do rúk. Tešila som sa, že je všetko pri starom. Minulosť ako ťažký sen, ktorý
         už nemá moci, preletela mi niekedy ako chmára mysľou. Pravda, trápilo ma povedomie, že
         mojou vinou sa všetko stalo, ale vyhovárala som sa sama pred sebou, že muselo to tak byť!
   </p>
   <p>
    Keď Anička dospela do osemnásteho roku svojho života, oddala som jej všetky tie malé
         pamiatky po matke, ďalej šatočky, košieľku, ktorú mala na sebe, keď prišla. Dojatá dlho nad
         tým stála a potom na mňa pozrela krásnym svojím okom tak vďačne, tak milo, akoby v jej
         pohľade vložený bol celý svet oddanosti a lásky. Vtedy sme sa uzniesli, že pôjdeme a
         vyhľadáme Aničkinu rodinu, a keď sa nám bude dobre vodiť, ostaneme tam niekde v horách.
         Lebo moje pľúca potrebujú povetrie jedľových hôr.
   </p>
   <p>
    Anna nebola doma, keď raz prišiel Dezider celý strápený. Poobzeral sa za Aničkou, potom
         si sadol na pohovku a prešiel rukou cez bujné vlasy a vzdychal srdcelomne.
   </p>
   <p>
    „Čo je tebe, Dežko?“ opýtala som sa ho.
   </p>
   <p>
    „Ach, tetuška, so mnou je zle, pomáhajte mi!“
   </p>
   <p>
    „Vari ťa nejaké dievča urieklo?“
   </p>
   <p>
    Namiesto odpovede pozrel na mňa ako ranený jeleň a vzdychal zhlboka.
   </p>
   <p>
    „Ak je tak, prečo mu nepovieš, že ho miluješ a či pôjde za teba?“ žartovala som.
   </p>
   <p>
    „Ale keď ma ona len vysmeje! S ňou ani žartom, ani naozaj hovoriť! Hneď mi niečo
         smiešneho hodí do očí a všetko obráti na žart. Prehovorte, tetuška, vy slovíčko v môj
         prospech, vás poslúchne,“ prosil strápený Dežko.
   </p>
   <p>
    „A čo matka, otec, chcú Aničku aj oni?“ spýtala som sa, usmievajúc sa nad šuhajovými
         ťažkosťami.
   </p>
   <p>
    „Chcú, chcú! Otec príde po tieto dni sám a matka si nikdy neželá lepšiu nevestu. Poznala
         ju ako pracovité, ochotné a úctivé dievča a myslí, keď si Aničku vezmem, budem solídnejší,
         akoby som už aj teraz nebol vzorom solídnosti. Však ver’, tetuška!“
   </p>
   <p>
    „Inu, teraz práve nevieme o tebe nič, ostatne, Anička je ešte mladá.“
   </p>
   <p>
    „Veď som aj ja mladý! To je práve, akoby sme boli stvorení pre seba. Ona mladá, ja
         mladý, ona počerná, ja belohlávok, ona veselá, ja…“
   </p>
   <p>
    „… šialený,“ dokončila som. „Veď sa rozhodneme, budem sa s Annou zhovárať a aj s tvojím
         otcom. Ostatne, my chceme ísť vyhľadať Aničkinu rodinu.“
   </p>
   <p>
    „Načo nám je,“ skočil do reči Dežko, „ja ich aj tak nepotrebujem a Aničku milujem aj bez
         jej rodiny.“
   </p>
   <p>
    „Nože no? Poriadok musí byť,“ bránila som naše právo. „Keď sa vrátime, dáme ti odpoveď.“
   </p>
   <p>
    Dežko sa poškrabal za uchom. „To bude dlho trvať,“ povedal potom.
   </p>
   <p>
    „No a čože? Azda by si chcel, aby sme hneď odtiaľto išli na faru a dali napísať
         ohlášky?“
   </p>
   <p>
    „Veru, tetuška, tak by bolo najmúdrejšie, ale kde je Anička, tetuška, kde chodí?“ opýtal
         sa a skočil netrpezlivo z divána. Onedlho prišla domov a zazrúc ho, hodila hrdo hlávkou i
         zasmiala sa jeho rozpakom, lebo sa neborák celý zmiatol.
   </p>
   <p>
    Keď Dezider odišiel, povedala som jej, čo chcel. Zasmiala sa. „Vari Dezider Demko? O
         svojom budúcom mužovi mám inakšiu mienku a chcem ho milovať, ale Dežka nemilujem. A potom,
         veď sa ma on bojí! Nuž akýže by to bol muž? Veď by som ho okolo prsta obkrútila.“
   </p>
   <p>
    „Ale, veď si obyčajne takých mužov žiadame,“ prehodila som.
   </p>
   <p>
    „Ďakujem za takého muža. Muž nech nie je ako trstina.“
   </p>
   <p>
    „Dezider nie je, hľa, bol aj vojakom,“ namietala som.
   </p>
   <p>
    „Bol na vojne totiž, kdesi v Lučenci,“ zasmiala sa Anna. „Nie, mama, neboj sa ty o mňa,
         ja sa už o tvojho zaťa postarám sama, a ak nie, tým lepšie, netreba sa nám starať, i tak
         vyžijeme. — Či pôjdeme?“
   </p>
   <p>
    „Áno, pôjdeme,“ odpovedala som.
   </p>
   <p>
    Vyznám, že plán vydať Annu do Demkov sa mi páčil. Mala by som ju blízko, ona by bola v
         istom stupni šťastná, ja by sa bola dožila radosti opatrovať ešte aj jej deti, kým by ona s
         mužom pracovala a hospodárila pre ne… Ale vidiac, že nemá náklonnosti k synovi môjho
         švagra, nechala som ju na pokoji. Oznámila som to aj švagrovi.
   </p>
   <p>
    „Či ti je nie ľúto toho šuhaja, Anna?“ spýtala som sa raz.
   </p>
   <p>
    „Ani najmenej. Pamätaj, neminie ani rok a on sa poteší i ožení,“ predpovedala Anička.
   </p>
   <p>
    „Bol by blázon, aby smútil za dievčaťom, ako si ty,“ dráždila som ju, ale ona hodila
         hlávkou, zasmiala sa a objala ma okolo hrdla.
   </p>
   <p>
    Aničkinej rodine sme neoznámili náš príchod, lebo dosiaľ na všetky listy neprišla nijaká
         odpoveď. Cestovali sme železnicou. Anna, keď sme prešli hranice …skej stolice, zložila
         ruky. V oku sa jej zaleskla slza. „Je mi ako v kostole,“ šeptala.
   </p>
   <p>
    Cestou nám bolo dobre. Pekné dievča vzbudilo všade pozornosť. Ale ona nevidela holdujúce
         zraky poniektorých pánov a keď ju niekto pozdravil, ďakovala svojím primeraným spôsobom.
         Jej zraky obrátili sa k vrchom … ta, kde leží ukrytá matkina rodná vieska.
   </p>
   <p>
    Na stanici, kde sme vystúpili, najali sme koč až do Trávnika. Cesta bola dobrá. Sparný
         deň sa chýlil k večeru. Anna bola málovravná, roztržitá. Hľadela napred plná očakávania a
         neistoty.
   </p>
   <p>
    Konečne sme prišli do dediny. Na jednom kraji stál panský dom, na druhom krčma. Anna
         ukázala na dom. Bol úhľadný, biely, nedávno reparovaný, ale stienky boli omazané sadzami a
         pomaľované čiarkami i bodkami neumelou rukou. A to mi bolo podozrivé. Pri krčme sme
         vystúpili z voza.
   </p>
   <p>
    „Spýtajme sa tu, želala by som si, aby tu býval starý otec.“
   </p>
   <p>
    Akýsi parobček šiel cestou. Zavolali sme ho. „Či tu býva urodzený pán Jonáš Divický?“
         opýtala som sa.
   </p>
   <p>
    Chlapec sa díval na mňa.
   </p>
   <p>
    „Čo?!“
   </p>
   <p>
    Opakovala som otázku.
   </p>
   <p>
    „Ale ten, čo ho prezývajú Rožkom?“ opýtal sa on navzájom.
   </p>
   <p>
    „Ja veru, syn môj, neviem, ako ho prezývajú, viem len to, že je starý a mal troch
         synov.“
   </p>
   <p>
    „To bude ten,“ odpovedal bodrý chlapec a smrkol. „Ale ten má len dvoch synov, lebo tretí
         sa túla po svete, že je vraj kachliarom.“
   </p>
   <p>
    „Teší ma. — Tak mi už raz povedz, či tu bývajú?“
   </p>
   <p>
    „Nebýva, lebo tu býva pán Löwenstein, vravia, že predtým aj to bola kúria.“
   </p>
   <p>
    ,No, dobre,‘ — pomyslela som si, ,odtiaľto teda tá ornamentika na podstienke.‘ „A teraz
         nám povedz, kde bývajú ich milosť pán urodzený Jonáš Divický, takzvaný Rožko?“
   </p>
   <p>
    „Hentam na konci. Tam je murovaný dom a kamenná sypáreň. V dome býva mladý a v sypárni
         starý Rožko.“
   </p>
   <p>
    „No, ďakujeme. — A ty si čí, vari tiež z Divických?“
   </p>
   <p>
    „Mhm, ale od bryndziarov.“ Dali sme mu päť groší a poberali sme sa odhodlane na druhý
         koniec.
   </p>
   <p>
    „Ale ak sa chcete so starým pánom Rožkom zhovárať, tak bude tu v krčme,“ upozornil nás
         ešte náš referent.
   </p>
   <p>
    Pozrela som na Annu.
   </p>
   <p>
    „Poďme do krčmy,“ prosila Anna.
   </p>
   <p>
    Šli sme. Niekoľko schodíkov viedlo do pitvora. Vľavo v chodbe malá, lieskovými paličkami
         opravená záhradka, vpravo pivnica. Cez korheľňu viedla cesta do malej hosťovskej izby. Na
         prahu korheľne privítal nás v zamastnej čiapke žid. Možno kedysi mu ju jeho Rebečka
         darovala na mena. Škúlil a tak sme nikdy nevedeli, na ktorú z nás je obrátená jeho vzácna
         pozornosť.
   </p>
   <p>
    „Čo sa bude páčiť?“ spýtal sa úslužne.
   </p>
   <p>
    „Či dostaneme kávu?“
   </p>
   <p>
    „Hneď, hneď,“ a už letel volať strážneho ducha ohniska, aby varil kávu, ale potom nás
         viedol do izby.
   </p>
   <p>
    V korheľni boli traja chlapi. Jeden bol ako Poliak, druhí dvaja museli byť z dediny.
         Pred tým prvým ležal na stole bič a ťažký, široký klobúk. Že už všetci traja majú dosť,
         dokazovali skleničky a nepohyblivosť jazykov. Smud a odporný zápach nečistého miesta
         naplňoval izby. Nebolo nám na vydržanie. Ťažko sme dočkali kávu a náhlili sa von.
   </p>
   <p>
    „Mamička, to je hrozné,“ prerieklo dievča na čistom ovzduší a vzrušenie i bôľ zrkadlili
         sa jej na tvári.
   </p>
   <p>
    Neodpovedala som. Vedela som sa vžiť do položenia devuškinho. Ako rada by bola objala
         staríka a pobozkala jeho tvrdú, zvráskovatenú ruku. A vidí ho v špinavom lokáli poníženého,
         opitého!
   </p>
   <p>
    „Azda ich tu dočkáme?“ povedala som a vzala Annu na lavičku do tône, pod bujnú starú
         lipu. I šli sme a zas sme sa prechodili hore-dolu. Napravo bola záhrada. Rozbúrené dievča
         vše sa oprelo o plot a dívalo sa na dedinku, rozprestretú po vŕšku, zamorenú v zeleni
         ovocných stromov. V úzadí vyčnievali sochorovité, vysoké končiare pohoria a nad nimi sťa
         nastokané perly jasnožltkavé rady oblakov-baránkov.
   </p>
   <p>
    Napokon v pitvore sa ozval šramot. Obrátili sme sa, vyšiel pán Jonáš Divický, čiže
         Rožko, a jeho mladší spoločník.
   </p>
   <p>
    Anna, keď počula kroky, obrátila sa prudko k nim, i zastala zoči-voči pred starým otcom.
         On cúvol, musel ju vidieť — i videl ju — a tvár mu zbledla, oči v úžase opreli sa na devinu
         tvár.
   </p>
   <p>
    „Mariena!“ zvolal chvejúcim sa hlasom.
   </p>
   <p>
    Anna chytro pokročila k nemu a chytila mu smelo a bez ostýchania ruku.
   </p>
   <p>
    „Nie Mariena, ale jej dcéra, starý otec,“ povedala trasľavým hlasom.
   </p>
   <p>
    „Čo-čo-čo!“ začal zasa starý Divický a vymáhal si ruku z rúk dievčaťa. „Ja neznám
         Marienu, ona je, nepoznám, nepoznám ani jej dieťa. — Ta, ta, ta!“
   </p>
   <p>
    A chcel si raziť cestu. Ale Anna ho nepustila.
   </p>
   <p>
    „Nie tak, starý otec, nepôjdem, kým mi nedáte pekné slovo! Nežiadam nič iné od vás,“
         prosila Anna pevným hlasom.
   </p>
   <p>
    Starcova ruka sa triasla a jeho neistý pohľad utkvel na deve i triasli sa mu pery. V
         očiach sa mu zjavilo pohnutie, tvár mu mäkla. I spamätal sa a povedal:
   </p>
   <p>
    „A prečo ma nehľadáš tam, kde sa patrí?“
   </p>
   <p>
    Prijali sme mlčky starcovu výčitku a šli sme s ním. Anička kráčala ticho, no bolo vidno,
         že sa premáha. Tvár jej bola červená, prsia pracovali prudko. I domáci nás podobne
         prijímali ako nepriateľov. Mysleli, že prichádzame pýtať Annin diel a množiť ťarchy žitia.
         V dome bolo vidno, že panuje nedostatok. Pani Divická, najstaršia nevesta, bola žena,
         ktorej už neprišlo na um držať sa po zemiansky. Neborká, kdežeby! Mala okolo seba pätoro
         detí. A podľa toho bolo všetko. Jediný starý Jonáš reprezentoval zemianske povedomie, kým
         on žil, bolo ešte všetko pohromade, ale dalo sa predvídať, že potom ešte i to posledné
         pôjde na šiky-miky. I presvedčila som sa, že pre Annu, pokiaľ ide o akési dedičstvo, veľmi
         málo vyzerá stadeto. Ale ona sa aj hneď osvedčila, že to nestojí zato, aby sme sa oň preli,
         ona si žiada len to, aby starý otec odpustil matke a uznal vnučku i požehnal jej.
   </p>
   <p>
    A to sme napokon docielili. Mysle domácich ožili, keď videli, že sme ich neprišli
         rabovať. Deti prilipli k nám a Žofka, najstaršia Divická, zdôverila sa nám so všetkým. Keď
         starý otec počul, že ja by som sa tu niekde v horách rada zabaviť a liečiť, vedel hneď
         rady, že to najlepšie bude u klanického horára, tam chodia už po mnohé letá aj z Pešti
         panie liečiť sa oproti suchotám.
   </p>
   <p>
    Ešte v ten deň sa vybral sám ku klanickému horárovi.
   </p>
   <p>
    „Dobre je,“ povedal, vrátiac sa večer. „Lešinovci sú uzrozumení. Zajtra sa môžete
         vybrať. Mlieka i masla majú quantum satis (pán Divický, ako zeman, vedel aj po latinsky) a
         salašov jesto tiež nablízko. Taže sa hľaďte z toho kašľa vyliečiť,“ obrátil sa ku mne a
         pozrel dôrazne na mňa. „No, bodaj ste ešte päťdesiat rokov kašlali!“
   </p>
   <p>
    Horáreň, kam sme sa presťahovali, leží v utešenom úbočí, na takzvanom „Matkovom
         grúniku“. So všetkým by som bola bývala veľmi spokojná, len zima bolo všade a kašlala som
         viac než predtým. Anička verne znášala so mnou strasti i slasti tohto pustovníckeho života.
         Ale nemalo všetko ostať dlho u nás tak ticho.
   </p>
   <p>
    Annina najmilšia zábava bola vychádzka do hory. S ňou som niekedy musela aj ja ísť, keď
         mi sľúbila, že nepôjdeme ďaleko.
   </p>
   <p>
    Tak sme sa vybrali istého odpoludnia do hory. Lešinová volala za nami, aby sme neboli
         dlho, lebo príde búrka, a my sme aj prisľúbili. Ale našli sme utešené miesta, oddychovali
         sme, zas ďalej šli: tu sme stratili cestu a nad nami skutočne začali sa sťahovať oblaky.
         Naraz sa schytil prudký vietor a jedle, smreky zohýňal ako slabú trsť. Nebolo nám možno ani
         vydýchnuť, museli sme počkať, kým zasa trochu prestane. Uchýlila som sa pod hustú jedľu,
         bolo tam ako v izbe. Vtom zarachotil hrom, povážlivo a blízko strešťalo. Anna pribehla ku
         mne a ťahala ma preč.
   </p>
   <p>
    „Preboha, mama, nie pod strom! Poď, ešte nájdeme tu nablízku salaš: poď, opri sa o mňa.“
   </p>
   <p>
    Chytro sme kráčali čistinkou na vrch. Tam nás zasa pochytil vietor, dobreže nás
         nezrútil, i hrmenie je čochvíľa bližšie, blesky nás oslepujú. Už padali hrubé kvapky dažďa…
   </p>
   <p>
    „Hľa, mama, tam je salaš! Len skoro tatam!“ Ale to bolo ešte ďaleko, ešte sme museli
         prejsť dolinu a z nej zasa na vrch. Na temeni kopca stála koliba. Pri nej sme videli stáť
         šuhaja, azda valacha, a hľadieť do diaľky. Končiare Tatier boli zahalené v závoji.
   </p>
   <p>
    „Ja nevládzem, Anna, nechaj ma tu,“ prosila som.
   </p>
   <p>
    „Nie, nemožno, len ešte trošku, dobre sa opri o moje rameno.“
   </p>
   <p>
    Búrka sa rozvila v celej kráse a velebe. Milujem búrku, rada sa dívam, povznesiem sa
         pohľadom na ňu, ale takto je hrozná, nešetrná. Veď sa cítim ako hračka v jej moci. Už som
         nevládala. Srdce mi bolo v náramnom namáhaní, pľúca nevládali dýchať, nohy vypovedali
         službu.
   </p>
   <p>
    „Nechaj ma, Anička, nevládzem.“
   </p>
   <p>
    „Ešte niekoľko krokov, mama, neostane na nás suchej nitky, prechladneš a ochorieš.“
   </p>
   <p>
    Ešte som zobrala posledné sily a došli sme k domčeku. Anna temer vyrazila dvere, tak
         buchla do nich. Metali sa mi pred oči kolesá, cítila som vyčerpanie, no videla som ešte v
         kolibe biely klobúk a plechovicu na zelinky.
   </p>
   <p>
    Vykríkla som, ako mi hrdlo stačilo. V kúte pri pahrebe sedel Janko a díval sa na nás.
         Videla som zas tú jeho milú, príjemnú tvár. Zavrávorajúc klesla som do Anninho náručia.
   </p>
   <p>
    Z mdloby som sa prebrala dosť skoro. Anna mi trela ruky a sluchy a Janko mi podal zo
         svojej sklenky, ktorú vytiahol z plechovice, rum. Nezvyknutá na tento tuhý nápoj, začala
         som kašlať. Triasla som sa zimou i únavou. Anna sa trochu obrátila i videla na lavici veľký
         pléd: bez váhania ho vzala a okrútila ma do neho. Janko zasa rozdúchal oheň.
   </p>
   <p>
    „Však ti je už lepšie, mama?“ opýtala sa ma Anna starostlivo.
   </p>
   <p>
    „Lepšie,“ odvetila som, zavrúc oči.
   </p>
   <p>
    Rozčúlenie, zima a boh sám vie, aké pocity ma ovládali.
   </p>
   <p>
    Ale Anna pristúpila k Jankovi a ticho sa zhovárali. Ihrajúci plameň vatry oživil ich
         tváre i tak výrečné. Najprv hovorili o bežných veciach, ale potom Anna pochytila plechovicu
         a otvorila ju. Z nej vypadli rozličné machy a rastliny.
   </p>
   <p>
    ,Ó, už sú v tom,‘ myslela som si, ,teraz už zabudnú na celý svet.‘
   </p>
   <p>
    Anička bola premoknutá. Ľahké šaty priliehali jej tesne k štíhlej postave. Niekoľko ráz
         „pán profesor“ pozrel na ňu, akoby chcel povedať: „Ale kde sa vzalo toto dievča, také ako
         jedľa.“
   </p>
   <p>
    Ani sa nečudovali veľmi, že sme sa tak nevdojak zišli. Akoby to muselo tak byť.
   </p>
   <p>
    Nechala som ich, cítila som miernu teplotu. Tepny už bili pravidelnejšie. Povetrie
         koliby, pohľad na vatru, na milých ľudí, potom ten sladký pocit, že som ukrytá pred búrkou,
         že tam von prší hustý dážď a že ho počujem na striešku i do stien šibať: ten pocit bol taký
         blažený, uspávajúci.
   </p>
   <p>
    Zdriemla som celkom šťastná.
   </p>
   <p>
    Večer sa vyjasnilo. Občerstvená krátkym snom som sa prebudila. Anna už čakala, kedy
         precitnem. Bola vytešená, že sa dobre cítim. Aj Lešinovci nás prišli hľadať a tak sme sa
         vybrali domov. Janko nás odprevadil a Anna ho prinútila sľúbiť, že nás navštívi.
   </p>
   <p>
    Kto by si bol pomyslel, že sa ešte raz a práve tu zídem s ním! Prišiel sem za svojou
         milou kvetenou a našiel tu nás.
   </p>
   <p>
    A prišiel, prišiel viac ráz k nám. Bola som veľmi slabá, ale vždy som sa cítila dobre.
         On šetrný, milý, ale taký chladný! Akoby nikdy nebolo bývalo vrelejšieho slova medzi nami.
         Ach, ľahostajnosť človeka, ktorého milujeme a ktorý miloval nás, je bolestná. Ale bola som
         spokojná, že bol blízko nás. Býval v blízkej dedine u učiteľa, no už nie nadlho, niekoľko
         dní mal trvať ešte tento náš pobyt v spoločnom raji. Zakaždým, keď prišiel, Anička ho
         vítala s radosťou i mali si vždy čo hovoriť. Vždy doniesli nové rastliny, rozoberali ich a
         určovali; dnes to bola genciana, zajtra zas trifolium atď.; Janko mal celé prednášky z
         prírodopisu rastlín a nikdy nemal pozornejšieho poslucháča ako Annu. Musel vidieť Aničkinu
         zduchovnenú tvár, mysliace čelo i jasné, duchaplné oko, a pritom ako by sa nezohrial, ako
         by nenadobudol výrečnosti!
   </p>
   <p>
    No jedného dňa nechceli mu slová plynúť tak voľne; predpoludním pršalo. Anna nechcela
         ísť „botanizovať“. Rozoberali aj teraz, ale prestávky bývali dlhé.
   </p>
   <p>
    Anna mlčky počúvala, neprejavila živú účasť na predmete, ako dosiaľ.
   </p>
   <p>
    Skoro sa rozišli. Anna celý večer bola mlčanlivá. Tvár jej horela, oči boli mdlé a ruky
         studené.
   </p>
   <p>
    „Anna, preboha, ty mi ochorieš,“ zvolala som utrápená.
   </p>
   <p>
    „Nie, mama, len ma bolí hlava,“ usmiala sa nútene. V noci som sa zobudila na nejaký
         šuchot. Otvorila som oči. Noc bola priezračná, tichá a teplá.
   </p>
   <p>
    Pri obloku sedí opretá o stenu Anna. Črty jej tváre rozoznala som jasne. Bola utrápená,
         bledá. Oči mala poloprivreté; z nich tiekli dve slzy, „čo v samote padajú“. Ruky Aničkine
         boli zložené ako v modlitbe, tesne, ako v modlitbe tesklivej, tichej a predsa výrečnej.
         Veľké pohnutie, veľká myšlienka musela hýbať touto bytosťou, veď je celkom premenená, je
         podobná tej Aničke, ktorá v jednu noc ma chcela opustiť navždy. Ruky sa rozpustili a
         zakryli tvár. Pritlmený vzdych zarazil mi ucho. Plakala; videla som, keď ruky klesli dolu,
         že tvár jej horí plameňom. Mráz ju prebehol, tesnejšie sa zaobalila do ručníka, ktorý jej
         bol padol zo šije, a spamätala sa. Predesená myšlienkou, že ma zobudila, pozrela na posteľ,
         ale som bola v tieni a nedala som znať, že ju pozorujem. Vstala, tíško si zasa ľahla, ale
         nezaspala.
   </p>
   <p>
    ,Čo sa stalo mojej Aničke?‘ myslela som. No bystroumnosťou ženy som uhádla, že miluje, a
         koho iného ako Janka! A trápny pocit, pocit podobný žiarlivosti začal hlodať v mojej duši.
         Miluje jeho! Musela som to dožiť, ach, prečo som vtedy neumrela…
   </p>
   <p>
    Ale veď sama som vina všetkému, všetko som ja zavinila a je to prirodzené: ona ho musí
         milovať, ako som ho milovala ja!
   </p>
   <p>
    ,A on?‘ Dumala som. ,Čo on? On je záhadný, kto zmúdrie z neho? On sa neožení, ťažko je
         oženiť sa, keď sa príde do jeho veku. Aký vek? On je ešte mladý, ešte vždy krásny.‘ Tak som
         si hútala i nemohla som zaspať.
   </p>
   <p>
    Ráno Anna vstala skôr ako inokedy a priniesla mi raňajky. Stopy bdenia a istá vážnosť i
         zádumčivosť zračili sa jej na tvári. Ale ináč bola tichá, pokorná. Ničím sa neprezradila,
         no ja, poznajúc ju dobre, vedela som, že v jej útrobách nie je celkom pokojne a ticho.
         Často pozrela do obloka, nie akoby niekoho čakala, ale len akoby zatúžila po hore. Pri šití
         sa poranila chytro behajúcou ihlou i vystriekla jej krv zo štíhleho prsta.
   </p>
   <p>
    Ľutovala som ju, ale som čakala, že sa mi sama zdôverí.
   </p>
   <p>
    Popoludní prišiel Janko. Ako počula kroky, strhla sa, akoby chcela vstať a odísť, ale
         rozmyslela si a ostala. Jej tvár hneď zbledla, hneď sa zas zapálila; sklonila hlbšie hlávku
         nad šitie.
   </p>
   <p>
    Jankov pozdrav a slová boli srdečné. Podľa dohovoru dnes mali ísť do hory. Anna mala
         vôľu povedať slovo „nejdem“, videla som to na jej tvári; ale pozrela na neho, vzdychla a
         šla poslušne za ním.
   </p>
   <p>
    V myšlienkach pohrúžená ostala som sama. Lešinová mávala prácu okolo domu a zo šetrnosti
         nechávala nás viac samých. Teraz prišla a všeličo mi rozprávala. Ale ako šum vzdialeného
         potoka, tak sa minul jej rozhovor bez účinku. Onedlho zatým prišla Anička, mlčanlivá, aj
         Janko bol zronený, že nenašli, čo hľadali. Ktovie, myslím si, kde vaša myseľ blúdila, kde
         sa túlali vaše oči, veru, veru tak ste nemohli nájsť to, čo ste hľadali.
   </p>
   <p>
    Konečne večer, keď sme šli spať, otvorila mi moja chovanica svoje srdiečko. Hodila sa mi
         do náručia a plakala. Aj ju, mocnú, našla ľúbosť, aj ju si podmanila a tým viac, že bola
         mocná, bol mocný i tento cit, ako horský potok.
   </p>
   <p>
    „Ó, mamička, poďme preč odtiaľto. Tu je dobre, tu je milo, ale poďme preč! Lebo ja, mama
         moja, neviem, čo urobím,“ zvolala náruživo.
   </p>
   <p>
    „Anna, spamätaj sa, nedaj sa zachvátiť svojej láske,“ tešila, napomínala som ju.
   </p>
   <p>
    „Ó, mama, darmo! Láska je mocnejšia. Mne pomôže len útek. Mama, nevidieť ho, to jediné.
         Budem nešťastná, budem trpieť, ale aspoň ho nevidím. Ale takto sa bojím,“ povedala, akoby
         si nevedela pomôcť.
   </p>
   <p>
    „Čoho, dieťa moje?“
   </p>
   <p>
    „Bojím sa, že mu to poviem sama,“ riekla a sadla si na stoličku a hľadela pred seba.
         Uznala som, že to od nej vystane.
   </p>
   <p>
    „A jeho výsmech, jeho pohŕdanie neznesiem,“ zvolala zasa a prudko vstala. „Ach, ty moja
         jediná dôverníčka, poľutuj svoju dcéru, mama moja, a pomôž, pomôž jej,“ prosila deva.
   </p>
   <p>
    „Ach, milé moje dieťa, pomôcť, vďačne by ti pomohla, ale ako?“
   </p>
   <p>
    „Ísť, mamička, odísť pred ním, lebo nemôžem čakať, kým príde a bude sa s nami lúčiť;
         iste by som mu povedala, vezmi aj mňa so sebou, lebo ja len tam chcem byť, kde si ty! Tak
         uznáš, že nemožno ostať.“
   </p>
   <p>
    „A keď on povie: poď so mnou!“ povedala som i zaprela som samu seba.
   </p>
   <p>
    „Mama!“ zvolala temer bez seba s iskriacimi očami. „Keby to povedal, išla by som slepo,
         kamkoľvek by ma viedol, čo i cez púšť; ale on to nepovie, čo som ja, mama, proti nemu, ja
         nepatrná.“
   </p>
   <p>
    Ó, srdce, aké nepríčetné, nevyspytateľné si! Aká hrdá bola Anna oproti Deziderovi — a
         teraz! Je pokorná v svojej láske ako každá z jej sestier.
   </p>
   <p>
    Napokon ma prosila, či môže odísť zavčas ráno do dediny, opatriť príležitosť, ktorá by
         nás odviezla na stanicu, a zároveň odobrať sa od starého otca.
   </p>
   <p>
    „Ty za ten čas popakuj, mama moja, ale nedaj sa nikomu odhovoriť! Pôjdeme.“
   </p>
   <p>
    „Pôjdeme,“ prízvukovala som celá pomätená.
   </p>
   <p>
    Keď som sa ráno zobudila, Aničky už nebolo v izbe. Odišla, aby uskutočnila svoj úmysel.
         Vzdychnúc si zhlboka, začala som ukladať veci do kufra. Lešinová mi doniesla raňajky a
         spytovala sa jedno-druhé a ľutovala, že odídeme. Všetko som vyplatila a ďakovala v slzách,
         že nás tak rada videla i prilipla k nám ako k rodine.
   </p>
   <p>
    Naraz počujeme kroky i Annin smiech. Ona sa smeje. Myslela som, naplnená úžasom, že sa
         jej niečo stalo…
   </p>
   <p>
    Áno, so smiechom, ale šťastným, vtrhla do izby. Potom zasa sa trochu zarazila a začala
         ma objímať. Za ňou prišiel aj Janko.
   </p>
   <p>
    Bohvie ako, ako nie, stalo sa. Išla za svojím hrdinským plánom; už sa vracala domov
         natoľko uspokojená, že ujde hroziacemu nebezpečenstvu. Ale nemohla ujsť. Na krížnych
         chodníkoch zišla sa s tým, ktorému chcela ujsť.
   </p>
   <p>
    Nepovedali, a ja som sa nespýtala, len to viem, že si museli sľúbiť, že pôjdu spolu
         celým životom. A boli takí šťastní! Janko sa miernil, bál sa azda, že mi je bôľno vidieť,
         že on miluje druhú, a ako miluje; Anna bola v svojom šťastí celkom bez seba.
   </p>
   <p>
    Odišli sme, išiel s nami aj Janko. Býval zasa v Rudnom, pravda, nie dlho. Chodieval zasa
         k nám, náhlil nás, lebo mu čas utekal. Nechceli čakať, skoro bola svadba a moja chovanica,
         vtáča odchované, uletela mi, aby už stavala hniezdo pre seba samu. Volali ma so sebou.
         „Nie,“ povedala som, „pre svoje šťastie potrební ste si len dvaja.“
   </p>
   <p>
    Ťažko mi bolo lúčiť sa s mojou chovanicou. Prirástla mi k srdcu, v nej som žila, do nej
         som skladala svoju nádej. V jej spoločnosti som prežila blažené chvíle, o ktorých mnohý
         nemá zdania a nevie rozumieť. Bola som šťastná.
   </p>
   <p>
    Anička odchodí do cudziny, ale odchodí plná vrúcnych citov, odchodí šťastná v povedomí,
         že musí ísť za tým a s tým, ktorý ju volal a miluje.
   </p>
   <p>
    Zbohom, dieťa moje; moje požehnanie bude ťa sprevádzať na tvojej púti. Si šťastná, nuž
         buď, buď a zachovaj si ho naveky!
   </p>
   <p>
   </p>
  </div>
 </body>
</html>
