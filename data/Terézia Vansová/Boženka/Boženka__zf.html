<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e93">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    V úzkej, krivoľakej dolinke, utiahnuto, akoby pred zrakom sveta ukrytá, leží malá
         dedina. Nikto by v tom divom, čistou, ale nespoľahlivou bystrinou svlažovanom údolí
         nehľadal príbytky ľudské. Veď i obydlie i životy ľudí a zvierat tu často ohrožené bývajú
         rozputnanými živlami prírody bezohľadnej, necitnej. V zime severné víchrice a záveje, v
         lete búrky a prívaly navštevujú, tu zasypávajúc chatrče, tu podrývajúc základy väčšinou
         drevených domov, dolinku túto.
   </p>
   <p>
    Iste, len veľká núdza prinútila prvých obyvateľov založiť osadu v tomto pustom, ešte i
         „divej krásy“ a „veľkoleposti“, prostom údolí. Len prenasledovaní, svojich práv zbavení
         ľudia utiahli sa v pustinu túto, voliac potýkať sa s nedostatkom, pustiť sa v boj s
         prírodou, so živlami, so šelmami hôr, — ale, zachovať si právo svedomia. Kronika hovorí, že
         obec Malú Kamenicu, alebo Kameničku, založili protestanti, vyhnaní z mesta Veľkej Kamenice,
         vzdialeného na 2 hodiny chôdze. K vysťahovalcom pripojili sa pozdejšie iní, i povstala
         obec. V tejto obci nachodia sa mnohé mená totožné s menami mesta Veľkej Kamenice.
   </p>
   <p>
    Usilovnosť, statočnosť a prísna poctivosť obyvateľov tejto biednej dedinky bola
         príkladná v celom vidieku. Neohrožene pridŕžali sa svojej viery; ale v boji stáletom
         osvojili si veľkú sporivosť a akúsi tvrdosť.
   </p>
   <p>
    Z prvu dávaly im veľké, staré, na míle rozsiahle hory výživu. Rúbali a vozili drevo do
         ďalekých miest, pozdejšie sami si postavili pílu i mlyn na potoku a behom času i koľčovali
         vyrúbaniská a posiali zbožím. Vzdorujúc drsnej prírode, piaď za piaďou vydobývali si pôdu
         ešte neoranú. A povesť hovorí, že kedysi im ten zradný potok, ktorý v suchom lete vyschýnal
         na úzky prameň, ale za prvej búrky vzrástol v rieku strmú, donášal i zrnká zlata, ktoré
         mlynár v meste predával. Skutočne ale, nebolo to zlato, čo ich živilo, bola to len tvrdá,
         úmorná práca. I živili sa so dňa na deň, nepoznajúc iného blaha, netúžiac po inom
         bohatstve, ako po tom, čo vydávala tá hruda, ktorú si podmanili a nepoznajúc iného oddychu
         a potešenia, ako tú milú nedeľu a slovo Božie v chráme svojom. Len v najnovšom čase zavial
         i do tohoto kúta nový duch a vzbudil túžby po bohatstve; i zachcelo sa niekoľkým nahliadnuť
         do krajov neznámych i ta šiel jeden, potom dvaja, traja, dnes už temer polovica mladých
         mužov do — Ameriky.
   </p>
   <p>
    *
   </p>
   <p>
    Na dolnom konci roztiahnutej dedinky, na strmom briežku potoka, stojí malý, ale pekný
         biely, kamenný kostolík — a proti nemu na druhom briežku fara veľká, priestranná s dvorom a
         záhradami. Obe tieto budovy, ako i škola za kostolom, náležia rimsko-katolíckej cirkvi. Za
         prvotného stavu prislúchal kostol tento evanjelikom, keď bol im v protireformácii odňatý a
         tak si miesto neho vystavili asi 200 krokov ďalej nový kostolík bez veže a faru drevenú.
   </p>
   <p>
    Jednoho augustového večera vyšlo zo dveriec farského dvora na katolíckej fare malé, asi
         šiesťročné dievčatko. Ju vyprevádzal starúčký farár Rovinský. Krásny a velebný tento starec
         nežno a opatrne viedol dievčatko a pred dvercami obzrel sa hore i dolu a zavolal na slúžku
         vo dvore zamestknanú:
   </p>
   <p>
    „Odprevaď, Žofka, Boženku domov a daj pozor, lebo pôjdu statky domov.“ Pri tom láskave
         spočinula pravica jeho na hlávke dievčaťa. Toto sa ale ozvalo:
   </p>
   <p>
    „Za mňa sa nebojte, báči, ja som už dosť veľká, aby som na seba pozor dala. Však už
         pôjdem do školy — a Žofka má prácu.“
   </p>
   <p>
    „Poslúchni, Boženka,“ povedal starý pán dôrazne. „Niektorá krava by ťa mohla strčiť.“
   </p>
   <p>
    Boženka sa zasmiala.
   </p>
   <p>
    „Aká som ja to bola, keď som bola maličká, keď som ešte nevedela „k“ povedať a vtedy som
         povedala mame, že ma chcela tolilicta trava topnúť, viete, vo vašom dvore?“
   </p>
   <p>
    „Ako by som nevedel,“ dotušil starec s úsmevom, ačpráve mu to dávno z hlavy vypadlo.
         „Ale teraz choď, mama bude mať starosť o teba.“
   </p>
   <p>
    Dievčatko bozkalo ruku pánu farárovi a povedalo: „Dobrú noc, milý báči a ďakujem za
         jablká a slivky, my ešte nemáme. Ja ich podelím doma všetkým!“ A odkryjúc rožtek zástery s
         úľubou pozerala na červené a žlté jabĺčka. Podskočila ku lávke nad potokom, a slúžka za
         ňou. Ako tak kráčaly dedinou, štebotajúc spolu, zazrela Boženka pred dvermi jednoho zo
         sedliackych stavísk, mladého, čierno odeného šuhaja. Hneď bežala k nemu a zvolala:
   </p>
   <p>
    „Báči, báči, kedy prídeš k nám?“
   </p>
   <p>
    „Teraz idem, Boženka; chcem sa rozlúčiť s vami.“ Pritom sa sohnul k nej, objal ju vrelo
         a pobozkal na červené okrúhle líčka. Počerná chudá tvár jeho mala výraz smútku a utrpenia,
         strádania.
   </p>
   <p>
    „Pôjdeš už?“ opýtalo sa dievčatko a zarmútilo sa. „Ideš do Prešporka? A dajú ti
         peniaze?“ Pri tých slovách pozrela na dom, z ktorého mladík vyšiel. Vidno, že ona čosi
         zachytila z rozhovoru dospelých.
   </p>
   <p>
    Mladý muž si vzdychol: „dali dačo ale nie dosť. Budem mať dosť ťažké dni.“
   </p>
   <p>
    Boženka chytila ho za ruku, obrátila sa ku Žofke a riekla: „Choď ty len domov, Žofka,
         slečna Marinka ťa budú potrebovať, mňa pán Klas odprevadia.“
   </p>
   <p>
    Žofka so smiechom a letkom pohodeným pozdravom odbehla. Tí dvaja ale kráčali ešte vyššie
         ku evanjelickej fare.
   </p>
   <p>
    V pitvore stretli sa s farárkou. Bola to veľmi pekná žena: silná, mladá, vysoká, zdravej
         ružovej pleti s vlasami bohatými a očima jasnýma.
   </p>
   <p>
    „Mama, mama, báči sa prišiel odobrať.“
   </p>
   <p>
    „Viem, tušila som, že už odíde; vitajte, pán Klas.“ On úctive bozkal ruku, pani ale
         obrátila sa k Boženke:
   </p>
   <p>
    „Ale ty, kde si bola, tuláčka? Nemala som koho po teba poslať, lebo Katka ešte neprišla
         z poľa domov.“
   </p>
   <p>
    „Žofka ma odprevadila, mama,“ povedala skrúšene Boženka. „A dajú vás báťa pozdravovať a
         odkázali vám, aby ste prišli i so mňou, áno, povedali mi to ešte v izbe. A tieto jabĺčka
         som vám doniesla, toto tebe, toto oteckovi a toto — to tebe, báči, vezmi si.“ Bolo to už
         posledné; Klas jabĺčko prijať nechcel, ale keď videl, že by sa dievča cítilo urazeným, vzal
         a položil do vačku.
   </p>
   <p>
    Matka vzala jabĺčko s úsmevom a potom vkročili všetci traja do izby. Izba bola dosť
         úzka, ačkoľvek priestranná. Obloky boly malé — a teraz, v súmraku už málo svetla vnikalo do
         izby. Medzi oblokami stál stolík a pri ňom sedel miestny farár Teplický. Čítal, študoval.
         Keď vkročili tí traja dnu, on zodvihnul hlavu a pozrel láskave na nich. Hlava jeho bola
         zanímavá. Vlasy kaštanové, mäkké; biele, hladké čelo, tvár bľadá, troška vpadnutá, oči
         modré, usmievavé, ako oči Boženkine, brada a fúzy niečo svetlejšie, ako vlasy a na lícoch
         jasno-červené škvrny: ruže suchotinárov. Celá tvár bola zduchovnelá, výraz na nej dojemný a
         pohľad akoby do diaľky blúdiaci.
   </p>
   <p>
    Boženka radostne poskočila k otcovi a oprúc sa o jeho kolená, objímala jednou rukou šiju
         jeho, druhou podávala mu jabĺčko. „To som tebe doniesla, je už zralé, neboj sa, také len na
         katolíckej fare rastú. A pozdravujú ťa báči, že by sme prišli, že sa my dvaja budeme hrať
         na pimparapax.“
   </p>
   <p>
    Všetci sa zasmiali, farárka veselo, zvučne, Miško Klas veselšie, ako by sa dľa jeho
         vážneho výrazu dalo súdiť a úbohý farár zachrípnuto, i musel zakašľať.
   </p>
   <p>
    I vidno bolo, že všetci traja starší s nežnou láskou hľadia na to malé, podarené dievča
         a počúvajú temer zbožne jeho detinské reči. A ona neprestávajúc hovoriť, zazrela v zásterke
         kúsok pestrej handričky, zvolala: „No, na toto by som bola zabudla! Dala mi to teta Marinka
         a to bude mojej Ľudke zástera.“ S tým odbehla ku svojim bábikám. Klas na pokyn farárkin si
         sadol blízko farára. Ona si sadla do výklenku okna a vzala do ruky pletenie.
   </p>
   <p>
    „Idete?“ spýtal sa farár.
   </p>
   <p>
    „Idem. Konečne otec a brat povolili, ale išlo to ťažko, kým som to svolenie dostal. Brat
         je tvrdý a prízvukuje, že on doma musí ťažko robiť, on i jeho žena — a ja, že chcem stať sa
         pánom a žiť život ľahký, pohodlný.“
   </p>
   <p>
    „Ľahký, pohodlný život,“ opakoval farár s prízvukom irónie. „Ako si oni náš stav
         predstavujú. Duševnú prácu oni necenia, náš prehĺbený duševný život nepochopujú. Je to
         prirodzené. Ešte i naši rozumnejší ľudia, obzvlášte váš otec, náš kurátor, majú svoje
         predsudky. Ja som sa často o tom shováral a zdalo sa, že on ma porozumel. Sľúbil mi, že vás
         vypraví. Dal vám peniaze?“
   </p>
   <p>
    „Štyridsať zlatých — všetko spolu. A to, povedali, že s tým má byť koniec; viac že
         nedostanem, aby som si s tým gazdoval.“
   </p>
   <p>
    „To je veru dosť málo, lebo cesta sama stojí veľa, a teraz, ísť na neisto, na theologiu,
         bez podpory, len v nádeji, že dostaneš štipendium, alebo odpustia ti didaktra, alebo aspoň
         že sa trafia priváta. Dotedy treba žiť, platiť bývanie, kúpiť knihy a zaplatiť za konvikt a
         školné. Budete museť veľmi sporiť!“
   </p>
   <p>
    Klas vzdychol a sedel so sklopenou hlavou. Bol zamyslený; už ako gymnázium navštevoval,
         poznal, čo je život chudobného študenta a nebol ďaleko; neznámi profesoria, neznámi
         spolužiaci a súdruhovia ho prijmu — snáď chladno, alebo ľahostajne.
   </p>
   <p>
    Farárka s úprimnou sústrasťou počúvala rozhovor a pozerala na mladého muža.
   </p>
   <p>
    „A nepožičal by vám dakto?“ opýtala sa s naivnosťou sveta neznajúcej, nezkúsenej ženy.
   </p>
   <p>
    „Mne?“ spýtal sa študent nazpät. Kto by mne požičal peniaze?… Kto by sa mi poručil? Otec
         požičky nechce, on by mohol dať i tak, nie je tak utisnutý. I zajtra, včas ráno ide so
         zbožím na trh. Ale on nedá viac. U neho je summa 40 zl. veľmi veliká — a myslí, že s tými
         peniazmi ja môžem za pol roka skvele vyžiť. Súdi podľa seba a podľa skromných pomerov
         našich tu doma.“
   </p>
   <p>
    „Tak je,“ dotušil farár; „štyridsať zlatých je pre nás dosť na dlhý čas, keď máme
         každodenné iné potreby, ale kde treba za ne všetko kupovať, nevystačia na dlho. Ale Pán Boh
         pomôže, brat môj! Nájdu sa snáď dosť skoro i priváta, a vaše dobré svedectvá budú tiež za
         vás hovoriť. Netraťte nádej, úfajte sa, že vždy bude len lepšie.“
   </p>
   <p>
    Študent vstal. „Idem už, zvečerilo sa a ráno mi treba včas vstať. Otec odvezie ma na
         stanicu.“
   </p>
   <p>
    Teplický a jeho žena vstali tiež. On pozrel na ňu, akoby žiadal jej súhlas.
   </p>
   <p>
    „Keby som ja bol v lepšom položení, brat môj, vypomohol by som vám milerád — ale — aspoň
         maličkosť — snáď vypomôže vám na čas z nesnádze.“ Hovoriac toto, otvoril stolík, vyňal
         starú knihu, a z nej desiatku, jedinú, čo tam bola. Čakala, že pridruží sa k nej ešte jedna
         a že za ne kúpia na jasenný jarmok zimný kabát pre Teplickú, ale takto sa ešte lepšie
         sišla.
   </p>
   <p>
    „Vezmite, brat môj, maličkosť túto,“ povedal Teplický a podával Michalovi bankovku.
         Miško sa zdráhal; bojoval so slzami a bál sa slova preriecť, aby nezaplakal.
   </p>
   <p>
    „Len vezmite,“ núkal farár, „odo mňa je to nie ponižujúce. Pomyslite si, že vám to dáva
         brat z čistej, nezištnej duše. A ak by vám to slúžilo k uspokojeniu, vrátite to, keď budete
         svojim pánom, keď nie mne, tak mojim milým.“ A ako by ho tklivé tušenie nútilo, pozrel na
         ženu i baviace sa dieťa.
   </p>
   <p>
    Na to Michal vzal desiatku a tichým, pritlumeným hlasom ďakoval. Násilne premáhajúc
         svoje pohnutie podal farárovi ruku k rozlúčke. Ten ho privinul k sebe a pobozkal.
   </p>
   <p>
    „Nech vás Bôh sprevádza, brat môj! Na zdravie si dajte pozor, čo je telu treba, to mu
         dajte, lebo sa prílišné strádanie pomstí v pozdejšom veku. — — Že ste mierny, skromný a
         solídny, to viem, i verím, že tým i naďalej ostanete. Bár by všetci naši theologovia tak
         pochopili úlohu svoju a povolanie svoje, ako vy, brat môj!“
   </p>
   <p>
    „Zvlášte môj brat, Ivan,“ zamiešala sa s povzdychom pani Anna.
   </p>
   <p>
    „Pozdravte ho od nás a vplývajte naň dobrým príkladom, aby konečne zvážnel a nebral
         život tak ľahko, ako dosiaľ.“
   </p>
   <p>
    „Ruky bozkávam,“ povedal konečne Michal prisviedčajúc hovoriacej len mlčky, lebo nebol v
         stave viac povedať. Sklonil sa, i bozkal ruku farárkinu a podišiel ku dverom.
   </p>
   <p>
    „A odo mňa sa neodoberieš, báči?“ zvolala Boženka a opustila svoje bábky.
   </p>
   <p>
    „Ako by som sa neodobral,“ šeptal mladý muž objímajúc dievčatko, „veď ťa tak rád mám a
         toľko milých hodín strávil som s tebou v nevinnej zábave.“ Podarilo sa mu premôcť sa a
         hladkajúc mäkké vlásky Boženkine, hovoril:
   </p>
   <p>
    „S Bohom, moja Zlatica! ostaň s Bohom a uč sa mi dobre, viem, ty si dobrá a poslušná!“
   </p>
   <p>
    „S Bohom, báči,“ zvolalo dievčatko s plačom, „oj kedy sa zase budem spolu baviť!“
   </p>
   <p>
    „Na leto!“ povedal theolog už vo dveroch a ponáhľal sa von do súmraku.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e215">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Na leto!“ povedal. Dlhý to termín pre tých, čo sa lúčia. Medzi letom odchádzajúcim a
         tým, čo potom nasleduje, príde ešte jaseň a zatým zima dlhá a krutá v tomto zákutí, kde v
         zimný deň len ak na dve hodiny slniečko zasvieti. Zdalo by sa, že ten termín dlhý ani
         nedožijeme, keď dni vidia sa pusté, prázdne, keď hodiny pomaly plynú, ako by maly ťažké
         olovené závažie na perutiach, keď každý večer vítame radostne, že opäť jeden deň minul.
   </p>
   <p>
    A konečne, ony, tie dni míňajú sa; idú rovnomerne svojim tokom, skôr, než sa nazdáme, je
         túžobne čakaný deň tu.
   </p>
   <p>
    Leto prišlo a prišiel i náš Michal ako prvoročný theolog domov. S Božou pomocou premohol
         ťažkosti; ku konci roka mohol sa už pochváliť, že je skvele zaopatrený. Zprvu ale šlo to
         veľmi ťažko. Ako Teplickej brat, Ivan, písal, strádal Michal prvé dni až príliš. Jedol len
         raz dňa a len keď sa sišli, ponúkol ho Ivan fajočkou dohánu, — inšie neprijal a s tým sa
         „premátal“.
   </p>
   <p>
    Keď prišiel domov, našiel Štefana Teplického nemocného. Vedel on už, že dakedy to takto
         príde, ale sa úfal, že nie tak skoro. Farár ležal v posteli; bol slabý, ale čulý a dobrej
         mysle. Keď videl Miška, zvolal radostne a so žartom:
   </p>
   <p>
    „Á, pekne vítam, domine kandidatus, dobre, že ste už tu! Vidíte, mňa akýsi tvrdošijný
         katarrh vrhol na lôžko a nedaj Bože hore! Vy mi vypomôžete, však ver, aspoň kázať budete;
         iné už odbavím. A to mi bude už veľkým uspokojením, lebo moje svedomie nedalo mi pokoja, že
         toľko meškám.“
   </p>
   <p>
    „Ale muž môj, veď si toľko nemeškal,“ riekla jeho žena, „pomyslite si, on už ležal, mal
         horúčku, v posteli sa pripravoval, ale ako zazvonili do kostola, vstal a odbavil si služby
         Božie. Pravda, že potom zase bol tak slabý, že nevládal ani slovo nahlas povedať a musel
         zase ľahnúť. Teraz si oddýchneš!“
   </p>
   <p>
    „Áno, oddýchnem a dá Bôh, o pár týždňov budem zase zdravý! Teraz, brat môj, musím vám
         povedať, ako budeme spolu odbavovať služby Božie. Text si vy najdete, pomôcky, ak dáke
         potrebujete, vám poskytne moja knihoveň a keď budete pracovať, môžete to i u nás v záhrade,
         alebo v našej hosťovskej, tam je ticho.“
   </p>
   <p>
    Pribehla Boženka a pretrhla ďalší rozhovor. Jej radosť bola veľká. Objímala Michala,
         prizerala sa naň, či je ten istý, či sa nezmenil a poznášala mu knihy, rečňovanky, tabličku
         a škripty, rečnila tu Valibuka, tu Žltú ľaliju, tu rečňovanky a zase rozprávala biblické
         histórie — v jednom prúde — až sa celkom zadychčala. Michal vzal ju do náručia a počúval
         trpelive, ba i zkúšal z knihy a zo šlabikára.
   </p>
   <p>
    „Teraz myslím, že sa zotavím,“ bláhal si nemocný. „Budem spokojný, nebude ma
         prenasledovať myšlienka, že som nehodný služobník, alebo nájomník, áno zotavím sa úplne a
         zase si budem konať povinnosti svoje.“
   </p>
   <p>
    Teplická a Michal prisviedčali, ačpráve boli o inšom presvedčení. Ona na príklad drsným
         spôsobom bola uvedomená o stave mužovom. Keď sa raz spýtala doktora, že aká je to nemoc a
         prosila ho, aby mu spomohol, odvetil jej lekár: „Ja mu nové plúce nemôžem stvoriť!“ S tým
         jej nádejam v uzdravenie mužovo zadal smrteľný úder. No, nebola by ženou, ženou milujúcou,
         aby prestala úfať. Ona ešte vždy verila, i chcela veriť. Veď je to tak prirodzené, že ešte
         i v tie ostatné, desné chvíle, myslíme, že stane sa div a že ten drahý život neunikne nám
         do ríše stínov.
   </p>
   <p>
    Rýchlo minulo sa leto, nastalo zase lúčenie, pre Michala teraz ešte ťažšie. Lebo vedel,
         že keď zase vráti sa domov, jeho priateľa už tu nebude. Bál sa, že zima nasledujúca bude
         Štefanovi osudnou, a že on nikdy viac neuvidí priateľovu zduchovnelú, drahú tvár. I
         myšlienka na tie dve milé, potom už opustené bytnosti, matku s dcéruškou, ťažko sadla mu na
         dušu. V tých trudných dňoch rád by im stál pri boku, rád by ich potešoval, ale bude vtedy
         ďaleko od nich. Len povedomie, že budú mať dobrého a úprimného priateľa na pánu farárovi
         Rovinskom, ho čiastočne uspokojilo. Konečne poznal farárku, ako ženu zmužilú, ktorá
         neoddáva sa prílišnému žiaľu, ktorej je sentimentálne cítenie cudzím, — uspokojil sa a
         poručil všetkých do ochrany Božej.
   </p>
   <p>
    Teraz mal Michal o mnoho lepšie výhľady pre budúci školský rok. Čudno mu bolo, že otec
         bol štedrejším, i sľúbil ešte viac, len aby sa usiloval. Nehovoril nič viac, ako druhý raz,
         ani viac lásky mu nepreukázal, ale zmenu akúsi vybadal bystrý zrak Michalov. S lepšími
         nádejami pre svoju budúcnosť opustil svoju rodinku a s chuťou oddal sa študovaniu.
   </p>
   <p>
    Pred Vianocami dostal list z domu, že Štefan Teplický zomrel. Zaplakal, ačkoľvek to
         temer každodenne čakať musel. Celé dni nemohol mysleť na inšie, len na toho drahého
         zosnulého a osiralé tie duše.
   </p>
   <p>
    Na Vianoce nemal ani zďaleka mienku ísť domov, až keď mu prišiel telegram od otca, aby
         prišiel. Zprvu zľakol sa, že i v rodine dakto zomrel, ale vtedy by otec nebol obetoval
         peniaze za telegram. Vtedy by bolo dosť času i písať. A bol by sa ešte väčšmi začudoval,
         keby bol vedel, že ten telegram otec sám, svojou hlavou odniesol do mesta. Doma ani nič
         nepovedal, len zapriahol koňa do malej korby a odišiel. Prirodzene, že rozkaz otcov Michal
         vďačne vyplnil. A tu, na stanici čakalo ho nové prekvapenie; otec sám prišiel po neho. No,
         najväčšie ešte bolo pre neho to prekvapenie, keď ho otec poslal ku strýkovi, s ktorým sa
         hneval od dvanástich rokov. Strýc Michalov, Ondrej Klas bol na ten čas rychtárom a mal
         veliký vplyv v obci. Oba bratia boli rozumní, takrečení mudráci v dedine a neraz silno
         rivalizovali medzi sebou. Ľud delil sa hneď väčšinou k tomuto, hneď k onému sa pridávajúc.
   </p>
   <p>
    Rychtár prišiel raz i k farárovi a spýtal sa ho, či slobodno jeho bratovi byť kurátorom,
         keď nenávidí brata svojho a citoval výpoveď písma Svätého Mat. 5, 23. „Protož obětoval-li
         bys dar svůj na oltář a tu by ses rozpomenul, že brat tvůj má něco proti tobě, nechejž tu
         daru svého před oltářem a odejdi: prvé smiř se s bratem svým a potom přijda, obětuj dar
         svůj.“
   </p>
   <p>
    Farár vysvetlil mu to a pri tej príležitosti chcel bratov pomeriť, ale to boly dve tvrdé
         lebky, nepoddala sa ani jedna, ačkoľvek i pozdejšie pokúsil sa o to.
   </p>
   <p>
    A teraz stal sa ten div! Ani nik nevedel ako. Že vraj na pána farárovom pohrabe; ale
         predsa vari to bol Michalov otec, čo prvý krok ku tomu urobil — —
   </p>
   <p>
    Cez sviatky väčšinou odbavoval Michal sám spolu s učiteľom. Lebo cirkev kaplána ku
         chorému vziať nechcela a on ho nemal zkade platiť. Susední farári i seniorom vymenovaný
         administrátor bol rád, keď nemusel v zimný čas tú cestu konať.
   </p>
   <p>
    Po novom roku svolala cirkev konvent, na ktorom sa jednomyselne cirkevníci ustálili, že
         poneváč je cirkev chudobná a kostol ich je bez veže, za dva roky farára voliť nebudú, ale
         dôchodky farské prirazia ku základine chrámovej a potom, keď budú mať nového kňaza,
         prichytia sa s pomocou Božou do stavby veže. Sám rychtár predniesol tento návrh. Jeho
         maličká a dosť nepatrná postava v kožuchu oblečená temer zmizla, ale hlas jeho a jadrná
         prednáška učinila na cirkevníkov dojem. Sám prítomný senior podivil sa bystrému tomu
         sedliackemu rozumu. I on nemohol ináč, než schváliť návrh tento. Na tom rychtárovi ešte
         nebolo dosť, ale navrhol, aby konvent poslal „deputáciu“ k pani farárke, s odkazom, aby nie
         len za ten pol rok, čo jej prichodí tu ostať, ostala, ale dokiaľ jej bude ľúbo. Ba môže
         ostať až dovtedy, kým nový farár nevtiahne do fary. Požívať môže i zahradu, iné ale, ako
         štóly a dôchodky farské bude poberať cirkev. Zeme sa dajú do árendy.
   </p>
   <p>
    I tento návrh bol prijatý a schválený, lebo ľud rád mal tak nebohého Teplického, ako i
         jeho rodinku. A mysleli si: „čože, veď by nám tá fara i tak pustá stála, takto ju aspoň
         bude dakto riadiť, a tie záhrady by i tak zpustly, nuž, nech že ich má.“
   </p>
   <p>
    Dôkaz istej náklonnosti a starosti bol predsa v tom návrhu a to vycítila i ťažko
         navštívená a zarmútená vdova. Nemala skvelé výhľady do budúcnosti; penzia nepatrná, majetok
         žiaden, až na to, čo dakedy po matke dostane. Rodinu mala, matka žila pri synovi, snáď by
         ju bol dakto prijal s dieťaťom, ale nemala ešte spokojnej mysle na tom sa ustáliť. Dobre
         jej padlo tedy to povedomie, že nemusí hneď opustiť to milé miesto, kde bola šťastná a
         spokojná a kde nachodí sa hrob drahého muža. Odbavovať chodili cez zimu z poriadky okolití
         farári, najviac ale odbavoval sám učiteľ. Cez leto, keď bol Michal doma, kázaval on.
   </p>
   <p>
    Teplická behom toho času viac ráz mala úmysel presťahovať sa do mesta už aspoň k vôli
         Boženke, aby ju tam do školy posielala. Ale kým dievča bolo malé a kým len mohla, kým
         vedela, že ju radi majú, že netrpia núdzu, odkladala s presídlením a ostala vďačne a
         zarábala si šitím niekoľko zlatých. Tak blížil sa rok, keď mala byť kandidácia.
   </p>
   <p>
    Michal posledný rok skončil a mohol byť vysvätený. On ale túžil ešte skorej odísť do
         Nemecka. Chcel to otcovi doma predniesť a prosil ešte o túto jednu a ostatnú obeť.
   </p>
   <p>
    K jeho velikému prekvapeniu prišiel mu zase sám otec v ústrety až na stanicu. A predsa
         bolo to v kosbách, ako je to možné, že tento neúmorne pracujúci roľník zameškal taký krásny
         deň? S radosťou objal Michal otca a bozkal mu ruku. I otec bol troška dojatý, ale nepovedal
         viac ako po druhé časy, ani slova.
   </p>
   <p>
    Cestou vyspytoval sa Michal na všeličo doma, i na pani farárku a Boženku, ale otec mu
         dával len krátke odpovede. Len keď blížili sa domov, v najbližšej obci zastavil sa pred
         krčmou a starý rozkázal dva poháre piva (čo zase Michala naplnilo úžasom), rozhovoril sa
         starík. Čo odbočili od hradskej a narazili na príkru, vodou strhanú cestu, kráčali koníky
         len s kroka na krok a to bolo príhodné k rozprave, akú chcel nadpriasť starý Klas.
   </p>
   <p>
    A tu sa dozvedel Michal, aké má otec s ním plány. A čo všetko on a strýc rychtár
         neuzavreli. I videl, že sú to ľudia náramne praktickí, ktorí vedeli postihnúť, ako treba
         sporiť, či doma v súkromí, či verejne v obci a v cirkvi.
   </p>
   <p>
    I rozhovoril sa starík a povedal synovi, že v súkromnej porade, ako aj v porade so
         seniorom usniesli sa, že jeho, totiž Michala, budú kandidovať na úrad farára. Je temer
         isté, že ho zvolia, a to nie len z jednej príčiny, ale i z viac príčin. Za jedno, že je
         synom kurátorovým a príbuzným rychtárovým, tak má už veľkú stránku. Za druhé, že keď cirkev
         zvolí jeho, odpadnú rozličné trovy a výdavky s cestami, prevážaním a odvážaním druhého
         kňaza. — To musel nahliadnuť každý a pri terajších okolnostiach, kde je každý halier tak
         potrebný, cirkev musí počítať s každým činiteľom a chrániť sa zbytočných výdavkov. Za
         tretie a naposledy, pri tak chatrnom plate, ako je tento,
    <span class="emphasis">
     <em>
      poriadny
     </em>
    </span>
    kňaz ani nepríde — a oni veru vokátor meniť neidú, ani platy podvyšovať. Keď tí predošlí
         vedeli s 500 zl. vyžiť, môže i budúci.
   </p>
   <p>
    Michal sa usmieval, zvlášte tomu „poriadnemu“ kňazovi. Ale nebol urazený, veď vedel, ako
         to otec myslí. A že by sa mal stať tunajším farárom, vzal to ako cele prirodzenú vec. Je
         síce väčšinou dokázaná a pravdivá tá výpoveď, že žiadon prorok vo vlasti svojej nemá
         uznania, ale výnimka môže byť. — A konečne vyrukoval otec s jedným návrhom. Keď je už tak
         ako isté, že bude zvoleným, dobre bude, keď sa dá vysvätiť. Roky potrebné už má, lebo že
         pozdejšie len šiel na gymnázium, bol jedon zo starších študentov, minulo mu tedy
         dvadsaťšesť rokov. V tom mu prekážky robiť nebudú. A keď bude raz i zvolený, môže sa hneď i
         oženiť. Prečo by sa neoženil? Dlžoby nemá, ako druhý, a čo najpotrebnejšie, to sa mu
         dostane, i žena donesie. A hľa, tak sa uradili doma v súkromnej porade, že by najlepšie
         bolo, keby si vzal pani farárku, vdovu. Veď ju poznajú všetci, aká je a lepšiu kňazovku si
         ani nežiadajú. Je mladá, sotva ma viac ako dvadsaťosem rokov — silná, zdravá a pracuje ako
         sedliačka. Vie všetky práce, nikto jej nič z ruky nevezme. K ľuďom je milá a nakrmí rečmi
         ako chlebom. I chodí medzi ľudí, tu posedeť si, tu na priadky. Domácnosť si vede, ako málo
         ktorá a čeliadku drží na úzde — tak čo by si aj on žiadal viac? Skutočne, čo by si Michal
         žiadal viac?
   </p>
   <p>
    Prekvapený pozrel na otca a nevedel hneď odpovedať. Otec žmurknul na neho bokom a tešil
         sa z jeho rozpakov. A šibnúc toho „k sebniho“ povedal:
   </p>
   <p>
    „Inu, ako ti ďaka, syn môj — aby si mi dakedy príčinu nedával.“
   </p>
   <p>
    „Veď vy, milý otec môj, dobre myslíte, ale mne je to dačo úplne nového, nikdy, verte mi,
         nikdy som na dačo podobného nepomyslel, vôbec ani na ženbu — a — iste ani ona nie!“
   </p>
   <p>
    „Však sa to svojim časom dozvieš, synak. Dobre by bolo, aby sa to stalo, aspoň by zase
         bol pokoj v cirkvi. A kam že budeš chodiť za druhou? Mladý človek vystavený je rôznemu
         pokušeniu a takto si zachránený a máš pokoj v dome i šťastný môžeš byť. A nám, musím sa
         priznať, prirástlo i to dievča, tá veverička k srdci.“
   </p>
   <p>
    Boženka! pomyslel si Michal a duša sa mu sohriala pri tej myšlienke. Neztratil by ju
         viac z očú, bola by vždy pri ňom a on by ju mohol milovať, ako otec a starať sa o ňu.
   </p>
   <p>
    Pred duševným zrakom jeho zjavil sa mu obraz matky a dcérušky, ako ich videl posledný
         krát obe v smútku. Ju, pani farárku, ktorú ctil vždy ako vyššiu bytnosť, ku ktorej sa
         neopovážil pozreť zrakom zamilovaného muža (ani mu nenapadlo), peknú, sviežu, kvetúcu, v
         pokore a smútku tým krajšiu a tú milú devušku, ako stelesneného anjela, prišlého na zem
         roznášať radosť a nevinnú veselosť. Uznať musel, že je návrh otcov a jeho ľudí veľmi
         prijatelný, prečo aj nie? Ona je svobodná, smrť roztrhla sväzok, ktorým bola spojená s
         druhým — a keby ten oslávený vedel, snáď by im sám požehnal.
   </p>
   <p>
    Podobné myšlienky naplnily dušu Michalovu i neopustily ho viac. Dosť pozde prišli domov,
         lebo železničná stanica bola ešte vtedy ďaleko, ale vzdor unaveniu on zaspať nemohol. Dojmy
         dňa boly prisilné a vzbudily túžby a city dosiaľ len driemajúce. Nebol by býval synom
         svojej rodiny, aby nebol uznal oprávnenosť otcových návrhov. Dotyčne fary, v tichosti sám
         úfal sa, že ju dostane, ale o ženbu nezavadily jeho myšlienky. Nemal vyjmúc veľmi
         povrchných „známostí“ nikdy dáku „ľúbosť“, na to bol priskromný a privážny a tak bolo jeho
         srdce svobodné a ako by prichystané prijať tú rozhodnú ľúbosť, ktorá má určovať ďalšie
         osudy jeho.
   </p>
   <p>
    Teraz rozumel otcove skutky a všetko, čo mu dosiaľ bolo nepochopiteľné. Starík toto
         predvídal dávno a to bolo pohnútkou i jeho štedrosti.
   </p>
   <p>
    Vždy, ako začal chodiť do škôl, ba i skorej ešte, bývala mu fara druhým domovom. Prvé mu
         bolo, ako prišiel, hneď ísť na faru. I z rána druhého dňa tiahlo ho tam neodolateľne. Ale
         nebola to tá nepredpojatá, úprimná radosť, čo ho teraz tam vábila. Váhal, či ísť, či neísť?
         Ako predstúpiť pred ňu s tým povedomím, že nebude viac pozerať na ňu ako na vznešenú paniu,
         ale ako hľadí muž na ženu, ktorej sa chce zaľúbiť. Ak ho ona odhodí? Ak ho vysmeje?
   </p>
   <p>
    Vyšiel predo dvere domu, z ktorého odišli domáci všetci ku senu a zastal. Z nesnádze
         jeho vypomohla mu zase Boženka. Išla s košíčkom zdola a zďaleka videla ho stáť pred vrátami
         otcovského domu. Ako ho zazrela, zastala na chvíľku, akoby váhala, či ísť k nemu, potom ale
         rozbehla sa a hodila sa mu v náruč objímajúc jeho hrdlo, túliac hlávku ku jeho tvári.
   </p>
   <p>
    „Báči, môj báči, len si mi už tu!“ On ju nežno privinul, pobozkal a dívajúc sa na ňu s
         radosťou povedal:
   </p>
   <p>
    „Ako si mi nariastlo, dievča, aká si už veľká!“
   </p>
   <p>
    „Veru som, báči, veď mi už bude desať rokov. A my pôjdeme do mesta bývať a ja budem už
         chodiť do „polgárky“. Mama povedala pred starým báťom na fare, že musím vychodiť všetky
         štyri triedy a že ma potom dá dačo učiť. Dotedy, že ona musí dáko si vyhľadávať živnosť,
         lebo, báči, my sme chudobné a opustené, povedala mama.“
   </p>
   <p>
    „Nie, nie ste chudobné, ani opustené!“ protestoval Michal a privinul dievčatko k sebe.
         „Ale ty by si sa vari tešila, že idete do mesta?“ spýtal sa zase s úsmevom a pozeral
         laskave na dievčatko.
   </p>
   <p>
    „I tešila — i nie. Tešila by som sa, že sa budem učiť a že vídim všeličo nového a
         pekného, ale ľúto mi je opustiť tu tých mnoho dobrých a milých ľudí, čo nás tak radi videli
         a nám pomáhali, zvlášte ale oteckov hrob, starého báčiho a teba, milý báči.“ Povedala to
         tak srdečne a dôverne, ako vždy, odkedy hovoriť a svoje city vyjadriť vedela.
   </p>
   <p>
    I pritúlila sa k nemu s úprimnou oddanosťou, potom ale spýtala sa: „Nejdeš k nám, báči?
         Ja už musím ísť, lebo mi mama prikázala. Bola som v sklepe, nesiem ryžu na obed…“ Pozrela
         na neho s otázkou a pritom jej ruka ťahala ho so sebou.
   </p>
   <p>
    Michal šiel, ľad bol prelomený. Považoval to akoby za rozhodný osudný krok. Ak „ona“,
         pani farárka, nič nemá proti tomu, on je už rozhodnutý. Toto dieťa rozplašilo posledné
         chúlostivé obavy, ktoré za jasného tohoto rána v ňom sa zobúdzaly.
   </p>
   <p>
    Teplická bola rozčúlená a prijala ho dosť chladno. Celkom inakšie ako predtým. Museli to
         už i jej povedať, čo „starší“ církve mali za plány a pravdepodobne ju to urazilo. Preto je
         taká zamračená, ako ju Michal ešte nikdy nevidel. Čosi cudzieho, mrazivého bolo v jej zjave
         a to ho zarazilo a ochladilo, ako neočakávaná sprcha. A bol by sa skoro i odporúčal, keby
         ho Boženkino dôverné, radosťou shliadania oživené, štebotanie nebolo zdržalo. Dievčatko
         túlilo sa k nemu rozprávajúc mu drobné udalosti minulých týždňov a mesiacov. Ale raz jej
         bolo treba dovolať sa matkinho prisvedčenia a tu videla, že matka sedí nad ševkou utrápená
         a zamračená. Hneď bola zase pri tej a chytila ju okolo hrdla, lichotila sa:
   </p>
   <p>
    „Mama moja, ty sa zase trápiš, čo bude s nami! Teraz sa už netráp: viď, tu je báči, a on
         povedal, že sme už nie viac opustené, ani chudobné, keď je on tu! Báči, no, povedz, nech sa
         toľko netrápi.“
   </p>
   <p>
    Teplickej tvár pokryl temný rumenec. Rýchlo zdvihla hlavu a zkúmavo pozrela na Michala,
         ktorý bol práve tak prekvapený a Boženkiným vyzvaním vohnaný v nesnádze a rozpaky. Skôr,
         než by bol mohol dačo povedať, sklonila Teplická hlavu na hlávku Boženkinu a zaplakala. V
         tom plači uvolnila si duša starosťmi žitia zmorená.
   </p>
   <p>
    Michal ju plakať nevidel, ani vtedy, keď chorého muža opatrovala, ani potom keď ju
         navštívil po smrti manželovej a ona mu rozprávala o tých smutných, ťažkých decembrových
         dňoch. Pred ním nerozcítila sa, už i za to, lebo ho považovala tak řečeno za nedospelého,
         od nej nie tak vekom, ako životnými zkúsenosťami o mnoho mladšieho človeka. Takýto nervózny
         plač bol cudzím celej jej povahe. Bývala viac veselá, dakedy prchká, ale väčšinou
         chladnokrevná — a teraz, tento výbuch beznádejného zármutku! Sám bol nie len prekvapený,
         ale i dojatý; nevedel, čo spraviť. Odísť, nechať ju bez slova potechy, to nemohol.
   </p>
   <p>
    „Milosťpani, neplačte, prosím vás, uspokojte sa! Áno ja som Boženke riekol a prisľúbil,
         že vás neopustím. Je to môj čistý a čestný úmysel, len už neplačte, prosím!“ Vstal,
         pristúpil k obom už teraz plačúcim a vzal Teplickej ruku, pobozkal ju. Potom sadol si k nim
         a tešil obe, ako vedel, svojim úprimným, spolu i nežným spôsobom. Z jeho slov hovorila tá
         priama, šľachetná duša a vrelý cit, a keď im sľuboval, že ich neopustí, bol sám nadchnutý a
         potešený už i tým povedomím, že tomu oslávenému aspoň čiastočne odmení to nezištné
         priateľstvo a lásku. Bez neho, kto zná, ako by bol študoval, on ho od počiatku napomáhal,
         posmeľoval, obodroval…
   </p>
   <p>
    Medzi jednoduchými, úprimnými a telesne i duševne zdravými ľuďmi je dorozumenie nie
         ťažké… Tých takrečených duševných záhad niet, ani primnoho sentimentality. Teplická
         poznala, že je úmysel Michalov čistý a že vlastne i ona oproti nemu nemá ničoho. Bol jej
         vždy sympatickým a milým; na lásku k nemu ani nepomyslela, ale tá je nie nemožná — veď je
         ona ešte nie tak stará…
   </p>
   <p>
    No, o tom ani nehovorili; umienili si, že so všetkým počkajú do voľby. Dotedy majú sa
         oba zkusovať — a starodávny priateľský pomer zachovať.
   </p>
   <p>
    Pred večerom toho dňa išli na cintorín, akoby odprosiť toho tu odpočívajúceho, že oni,
         živí, chcú byť šťastnými i bez neho. A že nad jeho hrobom má zkvitnúť nový život, nové
         šťastie.
   </p>
   <p>
    Z cintorína, lebo práve naproti nemu bola kat. fara, išli navštíviť starého pána. On sa
         im veľmi tešil, zvlášte, keď behom večera sdôverili sa mu, vstal, objal jednoho i druhého,
         tretie sa mu na hrdlo samo zavesilo, a pripil im na zdravie, dlhý a šťastný život. Tak
         tešil sa úprimne tento milý krásny starček, ako otec, keď žehná svojim milým deťom. Radoval
         sa, že neutratí zo svojich milých priateľov ani jednoho — a že mu malá Boženka i naďalej
         bude štebotať a dni staroby jeho milým zjavom svojím osvetlovať. Dosť ťažko mu bolo
         prepustiť toho priateľa, ktorého Pán života a smrti odvolal z radu živých, ktorý, hľa, tam
         na tej stráni odpočíva. Zaiste, keby oslávený duch jeho mohol byť prítomným v tomto
         okamihu, žehnal by i on svojich milých, pozostalých…
   </p>
   <p>
    *
   </p>
   <p>
    Čo si „starší“ cirkve umienili, čoho sa tak húževnate pridŕžali, v čom odporu nepoznali,
         to podarilo sa im: vyvolili si kňaza z ich stredu, vyvolili, oženili a uviedli do fary.
   </p>
   <p>
    Týmto činom usporili si mnoho, lebo im hlavne o to išlo, aby sa čím skorej do stavby
         novej murovanej a nákladnej veže a zvonov pristúpilo. A k tomu zaviazali si i farára, aby
         vynasnažoval sa pomocou svojho vzdelania a postavenia umožniť a usnadniť veľké dielo toto.
         A tak s úradom prijal Michal Klas i veľké povinnosti na seba.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e346">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Odvtedy, ako Michal Klas vtiahol do fary, ako po hlučnej inštalácii hneď bola tichá
         svadba, uplynulo šesť rokov. Boli to roky plné práce, pilnosti a horlivej zaujatosti. A
         snaživej, energickej práci dal Bôh zdaru, dielo podarilo sa, kostolík zdobila veža štíhla a
         vkusná a na nej zavesené zvony rozvučovaly sa pri slávnostných prípadoch i rozličných
         potrebách cirkve a veriacich.
   </p>
   <p>
    V domácnosti mladého farára panovalo po tieto roky tiché šťastie a spokojnosť. Kým tam
         nad hrobom Štefana Teplického riastla a mohutnela mladá lipka, rozkladajúc konáre svoje do
         široka, vzpučil a rozkladal sa na fare mladý podrost a žiadal svoje práva. Vedľa Boženky
         mali už Klasovci dvoch synkov: päťročného Štefana a dvaročného Miloša.
   </p>
   <p>
    Boženka rýchlo a zdarne vyvinovala sa a riastla telesne i duševne temer nad jej vek.
         Bystrosťou umu svojho potešovala rodičov, menovite otčima, ktorý jej bol spolu i trpelivým
         ale i nadšeným učiteľom, potom i učiteľov na mešťanskej škole vo Veľkej Kamenici.
         Potešovala ešte i starkého „báčiho na katolíckej fare“, ktorého ešte vždy tak vrúcne
         milovala, ako keď bola maličká. Tento šľachetný starec a verný priateľ rodiny Klasovej s
         úľubou, ale i s obavou hľadel na rýchly vývin dievčatka a počas jednej návštevy podotknul
         pred rodičmi Boženkinmi, že ho niečo pri nej znepokojuje.
   </p>
   <p>
    „Tento rýchly postup vo vývine mladého dievčaťa ma naplňuje obavou. Čo má trvať a dlho
         žiť, to rastie pomaly a zvoľna sa vyviňuje. Deti takrečené „zázračné“ nemávajú dlhého veku.
         I príroda, učiteľka naša velemúdra, poskytuje nám toho dôkazy: skoro zrejúce jabĺčka
         nebývajú trvácne. Ale výnimky sú všade… Pri našej Boženke uspokojuje ma opäť tá okolnosť,
         že sa ona udala na svoju maminku. Ona je už teraz tak vysoká, ako mama.“
   </p>
   <p>
    „Áno,“ prisvedčila Klasová; „ja som v tom veku bola ešte silnejšia a nebolo mi ešte
         zúplna sedemnásť rokov, keď som sa vydala.“ Pri tom vzdychla a pokračovala utrápená:
         „Boženka mi sporí prácu a starosti. Čo chvíľa treba jej na nové šaty, to staré nadšívať,
         prešívať — a čo najviac, dnes-zajtrá ona bude na vydaj súca a veno, i výbava kde?!“
   </p>
   <p>
    Starý pán sa zasmial.
   </p>
   <p>
    „Také ste vy mamičky všetky! Sotva, že dievčatko odloží detské topánočky, sotva že
         dostanete ho domov zo školy, už obzeráte sa po hodnom ženichovi a dobrom vydaji. A nemáte
         pokoja, kým si to vaše milé mladé dieťa „nezaopatríte“, t. j. neoddáte ho človeku cele
         cudziemu, ktorého po väčšine ani nepoznáte, o ktorom neviete ani to, či je zdravý na tele i
         na duši, či je dobrý a či zlý, vôbec, či je vášho pokladu, ktorý ste až po ten okamih tak
         žiarlive strežily, vôbec hoden, len nech má tú jednu kvalifikáciu: že si môže vyživiť
         rodinu.“
   </p>
   <p>
    „Ale veď je to naše určenie, naša suďba!“ bránia sa Klasová. „Žiadna z nás tomu neujde;
         ako my trápily sme sa, tak musia sa trápiť po nás naše dcéry. Pravda, že je vydaj, ako i
         ženba, lutriou: hlavných výhier je tam málo, len samé ambá… A ja ju radšej vydám, ako by
         som mala videť, že sa trápi sama, že sa učila čosi a čaká na úrad a keď ho dostane, že musí
         snášať sekatúry predstavených.“
   </p>
   <p>
    „Dopúšťam, uznávam, že s vášho stanoviska máte pravdu, ale načo sa tak zbytočne a pred
         časom trápiť? Ako vás poznám a pozorujem, vy pracujete dňom i nocou, pradiete, tkáte,
         šijete a ukladáte celé zásoby prádla, bielizne, a čo ja viem už od koľkých rokov?!“
   </p>
   <p>
    „To hovorím i ja,“ dotušil Klas, „ale ona sa mrzí, keď jej zbytočnosť toľkého trápenia
         tela i ducha predkladám. Ja, ako znám Boženkinu detinskú myseľ, jej čistú dušu a srdiečko
         viem isto, že Boženka ani z ďaleka na vydaj nemyslí. A bár by nemyslela ešte aspoň za šesť
         rokov! Má na to času dosť a netreba jej detinskú myseľ pred časom kaliť predstavami o
         ťažkých povinnostiach, aké ju čakajú, keď sa vydá. Ale to moja žena neuznáva, v tomto
         jedinom bode sa neshodujeme. A má, chudera, dosť práce i trudu s týmito našimi šarvanci,
         ktorí čo chvíľa dačo vyhutujú a trápia. Či tak, vy parobci?“ spýtal sa mladšieho, ktorý
         driapal sa na otcove kolená, aby dostal do rúk hodinky a načúval, ako idú. Za ten čas
         Štefan objímal matku, lebo bol jej miláčkom, a šeptal jej, že je hladný.
   </p>
   <p>
    Klas hovoril úplnú pravdu, keď podotknul, že sa jeho žena mrzí. Ona bola často omrzelá a
         to väčšinou len tam, kde sa jednalo o Boženku. Povrchnému pozorovateľovi by sa bolo pozdať
         mohlo, že je ona macochou Boženkinou, Klas ale vlastným otcom. Dakedy Boženka nemohla a
         nevedela nič tak dobre vykonať, aby to došlo uznania a pochvaly matkinej. Tým Boženkina
         mladá duša veľmi trpela. Cítila sa byť osiralou, ale len dotedy, kým nesedela pri „milom
         oteckovi“, kým nenaslúchala jeho slovám, keď ju učil a pripravoval do mešťanskej školy. On
         ju doma pripravoval do dvoch prvých tried a len zkúšky skladala v meste k úžasu
         professorov, v takých pádoch hodne predpojatých, skvele a s vyznamenaním. Tretiu a štvrtú
         triedu mešťanskej školy odbavila vo Veľkej Kamenici. Vtedy bola štrnásťročná, ale vynikala
         už vtedy medzi spolužiačkami, ba i na ulici, s milým, sympatickým zjavom svojim. I tu, ako
         doma v dedine, radi ju videli všetci, s kým prišla do styku. Učitelia a učiteľky preto že
         bola pozorná a pilná; spolužiačky preto, že nikdy nežalovala, nebola na svoje dary pyšná,
         ale kde mohla, tam pomáhala slabším. Temer všetky spolužiačky, čo sa jej pod rozličné verše
         a výpovede citované i pôvodné, vtipné i hlúpe, podpísaly: „tvoja verná priateľka až do
         hrobu“, myslely to celkom úprimne, ba nejedna by bola sľúbila „vernú lásku“ a priateľstvo
         ešte i za hrob, keby sa to bolo od nej žiadalo. Je to tak v svete, že práve ľudia mladí,
         duše nezkúsené, čo neznajú život a jeho požiadavky, hravo a len tak z ľahka zachodia s
         ťažkými a závažnými vecmi, ako je na príklad láska a smrť.
   </p>
   <p>
    V tej istej triede, ba i v tej istej lavici, kde sedela Boženka, sedela i malá Elvira
         Zárožných. Bola to dcéra bohatého súkromníka (predtým kupca s dobytkom) a táto zvlášte
         priľnula k Boženke. Elvira bola vekom napred temer o dva roky, ale umom a vzrastom
         zaostávala za Boženkou. Pani Zárožná tvrdievala poťahom na ťažké učenie, že Elvira bola ako
         dieťa často nemocná, že preto zaostala vo vývine, ale tá okolnosť, že bratia Elvirini boli
         zdraví a predsa neučili sa dobre, podvrátila pravdivosť toho tvrdenia. Dosť na tom, že
         Elvira horko-ťažko prechádzala z triedy do triedy a keď Boženka vystihla slabosť Elvirinu,
         umienila si, jej vypomáhať. Nejednu ťažkú úlohu nemeckú (i iné) pomohla jej vypracovať, ba
         dakedy zrovna dala úlohy z počtovedy i odpísať. To prijímala Elvira bez najmenšieho
         ostýchania; jej svedomie nerobilo jej žiadne výčitky. Akoby sa to samo sebou rozumelo. Ale
         vďačná bola k Boženke a nasľubovala jej toho toľko, že keby bola len desiatu čiastku z toho
         nasľubovaného splnila, bola by sa kasnička Boženkina naplnila prstienčokami, perličkami,
         šatočkami, a dárčokama rôzneho druhu. Predbežne jej doniesla tu i tu zákusky, ovocia, alebo
         cukríky, ktorými ju k jej samej úžasu obsypal brat Laco, kým sa jej nechápavý rozumčok
         osvietil a ona zvedela, komu to vlastne zneje.
   </p>
   <p>
    Pozdejšie, keď už Boženka končila štvrtú triedu, vymohla Elvira od matky svolenie, aby
         zavolala Boženku na olovrant. Vtedy pani Zárožná urobila viac: povolala celú triedu a ešte
         i niekoľko známych dám. Bola to skvelá hostina a dobrých vecí bolo toľko nachystaných, ako
         Boženka doma ani na krstinách Štefanových nevidela.
   </p>
   <p>
    „My to môžeme, máme toho dosť!“ chlúbila sa domáca pani a núkala dievčatá i panie.
   </p>
   <p>
    Boženka sa Elvirinej matke veľmi páčila; jej nenútené prirodzené, dievčenské držanie,
         pri tom akási vážnosť, ktorá vedľa nevinnej veselosti odmaly charakterisovala Boženku,
         pútala túto paniu, ktorej dosiaľ ešte krem bohatstva, lesku a nádhery, nič neimponovalo.
         Mala Boženka v svojom zjave to, čo schádzalo Elvire — a to nie len krása telesná, ale i
         duševná. U Zárožných všade a vo všetkom rozprestieral sa bezohľadný materialismus, s
         Boženkou ale vznášal sa čistý idealismus.
   </p>
   <p>
    V duchu porovnávala pani Zárožná svoju dcéru s Boženkou a akokoľvek bola zaslepená v
         svojich deťoch, predsa vzdychla a zažiadala si: keby moja Elvira mala toto „veľkopanské
         držanie“ (ona to tak pomenovala, ačkoľvek nesprávne), „túto krásu!“ A ďalej nadpriadala a
         snuvala myšlienku a predstavu, a videla v mlhavej budúcnosti pekného husárskeho dôstojníka
         so zemanskou (najmenej!) korunkou v erbe, meno s predložkou „von“ alebo s predikátom ako
         snúbenca Elvirinho. Elvira von… myslela si ďalej matka a konečne potešila sa, že je to
         celkom pravdepodobné, veď Elvira má veno, dosť na kauciu a ešte vyše toho. Áno, my si to
         môžeme dovoliť, máme toho dosť! Tu dospela k tomu záverečnému bodu a ustálila sa, že nebude
         brániť Elvire, aby kamarátila sa s Boženkou; snáď osvojí si dcéruška niečo od toho
         chudobného dievčaťa. Len kde sa to u toho dedinského dievčaťa vzalo! Veď, ako sa vie, boli
         a sú jej rodičia chudobní ako kostolné myši!
   </p>
   <p>
    A hľa! Spomnela si pani Zárožná, že kedysi jej matka ešte rodinkala sa s matkou
         Klasovej. Ale potom pozdejšie dostaly sa obe rodiny do iných pomerov. Rozdielne záujmy,
         nerovné náhľady delily ich, i majetkové pomery prispely k tomu, aby sa členovia rodín
         nestýkali tak, ako predtým. Teraz ale blahosklonnosť akási nadišla Zárožnú a pri najbližšej
         príležitosti sdelila toto svoje objavenie Boženke očakávajúc, že táto prijme to za veliké
         vyznačenie. I vzkázala pani Zárožná Klasovej, aby ju prišla navštíviť.
   </p>
   <p>
    Klasová tento odkaz prijala skutočne ako vyznačenie a ponáhľala sa želaniu tomu vyhoveť.
         Ona poznala rodinu Zárožných ešte vtedy, keď neboli tak bohatí; keď on ešte chodil po
         jarmokoch v lodenovom kabáte s amuletom, ktorý mu mal prinášať šťastie, okolo hrdla, keď
         ona doma kupčila so zbožím a drôbežou. Vtedy ich ešte ľud a čeľaď oslovovali „mladý pán a
         mladá pani“, dnes sú už milosťpani a príde čas, kde budú veľkomožní. Prečo nie? Majú na to
         spôsob, majú z čoho kúpiť si i tento titul. Od nedávna Zárožný už nechodí na jarmoky a
         nekupčí viac s volmi. Jeho kapitále „pracujú“ samy pre neho. Jemu potrebno len vedeť, kedy
         aký papier, alebo účastinu kúpiť a kedy odpredať. Pri týchto špekuláciách dokázal nie len
         že má istý prirodzený, chladný, vypočítavý a bezohľadný vtip, ale i neslýchané šťastie. Zlý
         svet hovoril, že tohoto viac, ako rozumu a keď mu jeden z jeho známych napísal na dvere
         „kvintlík šťastia je viac ako funt rozumu“ nenahneval sa Zárožný na to, ale dal takú peprnú
         odpoveď, ako len od neho vystala. On neznal šetrnosti, lebo so šetrnosťou by nebol dosiahol
         toho, čo dosiahol. Kým chodil po jarmokoch, sliedil za malými hospodármi, ktorí prinútení
         boli predať svoj dobytok a tu kúpil, čo chcel a ako chcel a predal vždy s výhodou, lebo
         vedel vystihnúť čas a pomery. Snáď že veru to jeho šťastie sídlilo v tom lodenovom kabáte a
         v tom amulete, ktorý neprestajne nosil na hrdle. Konečne zaoberal sa plánom kúpiť panský
         majetok, veď „môžem, mam zkade“, pochlúbil sa pred svojimi známymi.
   </p>
   <p>
    Ale šťastie Zárožných rozkladalo sa len v hmotných veciach; to, čo im ešte predsa
         drahšie bolo, než peniaze a majetok, deti, neprinášaly im veľa potešenia. Od malička oni
         túžili po panstve, po bohatstve a tak chceli si deti vychovať, aby sa tieto pomocou peňazí
         ale i umu hodne vysoko dostali. Keď mali hmotné prostriedky, chceli nimi niečo i dokázať a
         chceli si u ľudí vydobyť ešte i vážnosť a úctu, lebo nevďačný svet im často jedno i druhé
         nedožičil. Preto si umienili dať najstaršieho syna Andiho (i v menách detí držali sa po
         pansky) študovať jus. Ako krásne bude sa vynímať podpis jeho na úpisoch a expensnotách: Dr.
         And. Zárožný! Ale rôčky a peniažky sa míňaly a Andi len nemyslel na doktorát. Cez gymnázium
         sa len akosi prebil, matúrou prešiel vďaka štedrosti otcovej, ale ďalej ani hnúť. Už
         niekoľko rokov strávil v Pešti, zprvu ako dobrovoľník, trovil a ešte ani jedna zkúška!
         Zprvu sa len tešili rodičia, že nech že len ukáže pána i tam, veď majú z čoho, ale naveľa
         predsa len zunovali posielať svoje nastrádané groše do veľmesta, aby sa synček stavu
         primerane zabával. Našli sa ľudia, ktorí im to akoby dožičili a ten istý vtipkár, čo to o
         kvintlíku šťastia napísal, upotrebil na starého Zárožného starý, ale pádny vtip, dajúc mu
         do úsť túto výpoveď: „Sto volov ma stojí tento jeden osol!“
   </p>
   <p>
    Rozumie sa, že to bola útržka, starý ak si to aj pomyslel, nepovedal nahlas. Ale aby
         ešte iných sto volov neprešlo, odhodlal sa Zárožný kúpiť veliké panstvo a zavolať syna
         domov, aby gazdoval, veď bude mať na čom!
   </p>
   <p>
    Mladší syn Zárožných, Laco, chodil v ten čas do gymnázia. Videl Boženku na prechádzke,
         potom na výlete zväčša z Elvirou a zahorel v študentskej láske ku šumnému dievčatku. Kto je
         tento ideál, zvedel od Elviry a vzdor tomu, že jeho mladícke srdce plápolalo ohňom prvej
         lásky, k jeho pochvale budiž rečeno, že nespáchal ani jednoho verša. City jeho vyrážaly sa
         len v tichom obdive a vytrvalom sliedení za tým, kam chodí a čo robí Boženka a potom v
         nemalých dávkach cukríkov a kvetov, ktorými začal obsypávať Elviru. Zprvu nechápavá
         sestrička nevedela, odkiaľ berie sa táto bratská nežnosť, keď konečne svitlo jej v hlávke,
         že to platí Boženke! Kdeže by brat sestre donášal také obete, radšej by to prepil! Boženka
         prijímala cukríky i kvety od Elviry s vďačným úsmevom a hneď i podelila medzi družky, začo
         ju tieto „zbožňovaly". U Zárožných nebrali lásku Lacovu vážne. „Veď mu to vyfučí,“ povedala
         pani Zárožná. Ale ani Boženka nebrala to vážne, na to bola pri detinská a čisté jej
         smýšľanie chránilo ju pred namyslenosťou a koketeriou. Ona rada sa s Lacom zabávala;
         tančila s ním na tanečnej zkúške, na majálesoch a u Zárožných hrala sa na společenské hry
         spolu i s druhými dievčaťmi. Nevysmievala ho, ako druhé, ale ani neposmeľovala. Keď sa
         Elvira v škole chlúbila bratom juristom, väčšina „dospelejších“ dievčeniec nadšene
         poslúchala, čo rozprávala sestra o bratovi a žiadala si udržať priazeň a náklonnosť
         sestrinu. A keď Elvira doniesla početné podobizne Andiho, obklopily ju všetky žiačky a
         obdivovaly mladého a strojného juristu. Všade sa im videl byť pekným a zanímavým, ale v
         dobrovoľníckej rovnošate bol predsa najkrajším. Boženka ale nepochválila ho; nechcela
         uraziť Elvirinu sestrinskú lásku a hrdosť, preto pomlčala a mienku svoju o mladom Zárožnom
         podržala pre seba. Pre ňu tá jeho tvár nemala nič sympatického. Výraz jeho očí urážal je]
         dušu, úsmev jeho úst zdal sa vysmievať to, čo ona miluje a celá moderná úprava hlavy a
         postavy jej bola odpornou. Preto utiahla sa od dievčať, sadla si na svoje miesto a
         pohrúžiac sa do práce skoro zapomnela, že Elvira má krem Lacka ešte jednoho brata.
   </p>
   <p>
    Ale Boženkina matka, ako znovu obznámila sa so Zárožnovci, zmenila sa veľmi. Od vtedy
         začínala porovnávať svoje postavenie s postavením iných „šťastnejších“ žien, menovite
         Zárožnej a ako riastla jej nespokojnosť, tak utrácala mier duše, bodrú myseľ a sviežu
         veselosť ducha. Možno, že i jej prílišná starostlivosť, neúnavná práca, nedostatok
         duševného povyrazenia dodala svoje. Ju oslepoval dobrobyt, na odiv stavané bohatstvo a
         prepych, ktoré videla a poznala u Zárožných. Mali Zárožnovci nový dom na mieste, kde dakedy
         stál starý a v ňom bolo všetko už nové a moderné. A to všetko: vysoké, jasné, maľované izby
         s moderním náradím, (že to náradie nebolo vkusné, to Klasovú nemýlilo), kuchyňa priestranná
         s vodovodom a pohodlným sporákom najnovšej konštrukcie, — nadovšetko ale zásoba bielizne,
         plátna a čo k tomu patrí, nachystaného už do Elvirinej výbavy, naplnilo úbohú dedinskú
         farárku úžasom. Nebola dost silnou, aby nepocítila, akou je ona sama chudobnou. Že ona je v
         iných veciach šťastnou, ďaleko šťastnejšou nad Zárožnú, na to nepomyslela. Tým viac, že
         neustále počula: i toto máme, i to si môžeme kúpiť, alebo dovoliť!
   </p>
   <p>
    Tak porovnávajúc samú seba s bohatou Zárožnou, začala Klasová samú seba ľutovať. Všetko,
         čo mala doma, stalo sa v jej očiach nepatrným a biednym. Zabudla, že v tých nízkych
         izbičkách bola dosiaľ šťastnou, a veselou, že ten starý nábytok v nich bol svedkom milých
         ale i tklivých výjavov, že tu riastly a bavily sa jej milé deti a pracoval i zomrel prvý
         manžel, druhý, tak nežný a pozorný, tiež tu pracuje pre svoju cirkev a rodinku, nezpomnela
         na to, že dosiaľ ten starý sporák, čo sa dymilo z neho, dostačoval, aby pri ňom uvarila
         chutné a zdravé pokrmy pre seba a svojich milých, pri ktorých všetci boli hodní a zdraví.
         Že sama nahliadla, že biedna cirkev pri toľkých výdavkoch predbežne nemôže dať postaviť
         sporák nový. V takú chvíľu sebatrápenia nepovážila dosť vďačne, že dosiaľ ani ona ani jej
         rodinka núdzu netrpela a že všetko, čo im bolo treba, požehnal Pán Bôh na každý deň. Ona
         teraz videla a poznala len to, že akoľvek „hrdluje“, nikdy nepríde k tomu výsledku, — ani
         zďaleka, čo Zárožná, ktorá chlúbila sa, že čo majú, to ďakujú svojej práci, svojmu
         pričineniu. Neprišla na to, že medzi jej a mužovou beznáročnou prácou a Zárožných je veľký
         rozdiel. Ale i jich prácu Pán Bôh požehnával, hľa, oni teraz už temer môžu žiť z hotového,
         veď majú z čoho, majú dosť!
   </p>
   <p>
    Toto všetko, ako mučivé predstavy trápilo úbohú ženu deň i noc a vopred sužovala sa, ako
         ona svoje milé deti opatrí? Ako bude synov vyprávať do škôl a čo hlavné, ako vydá Boženku?
         Lebo tento bod ju najväčšmi trápil, keď videla, čo v dnešnom čase všetko žiadajú od
         dievčaťa, že chudobné dievča bez vena nemá ceny — a ako závierka všetkého toho kradmo
         vtiahla v jej dušu túžba po tom, akoby mohla aspoň Boženke pripraviť to pohodlie, čo ona
         nemá, áno, vydať Boženku, to je nutnosť, ale keď vydať, to vydať bohato. A ako Zárožná
         snovala plány ohľadom Elviry, tak Klasová už vopred rozmýšľala o Boženkinom „šťastí“.
   </p>
   <p>
    O všetkom, čo takto mučive trápilo jej dušu a srdce, nezmienila sa, alebo len málo, pred
         svojim mužom. Lebo on ju pri nahodilých prejavoch nespokojnosti nežno ale i prísne
         napomenul.
   </p>
   <p>
    „Ale mamička, mamička!“ povedal jej v podobných pádoch. „Či si už cele potratila dôveru
         v Boha? Či nevidíš a necítiš, ako pomáhal nám a pomáha, nemáš skvelé dôkazy lásky a
         starostlivosti Jeho? Máme, čo nám treba, sme zdraví, veselí a práceschopní a pozri tie naše
         deti, Boženku a naších dvoch synkov, či sú nám nie milí a na svet súci? Čo chceš viac?
         Mamička, mamička, buď vďačná a spokojná, lebo by som ti povedal, že si i ty už sveta
         chytená.“
   </p>
   <p>
    Klasovci sa temer vo všetkom shodovali, len ohľadom Boženky mávali zavše rozdielnu
         mienku. Keď prišla Boženka domov z mesta, kde skončila štvrtú mešťanskú triedu, žiadala
         matka, aby pracovala viac v izbe, aby vyšívala, háčkovala, šila a rozličné ručné práce
         hotovila. Bola Boženka i v tom zručná, zvlášte ale mala veľmi dobrý vkus a aspoň s týmto sa
         chcela Klasová pred Zárožnou vyznačiť. Ale tomu Klas odporoval. On — a jeho mienku podoprel
         i staričký priateľ, pán farár Rovinský, chcel, aby Boženka viac pohybovala sa na sviežom
         vzduchu a keď sedeť, tak radšej, nech si dačo poučného číta a nech sa vzdeláva ďalej. Toto
         zase popudzovalo Klasovú k mrzutosti, ktorá konečne sviezla sa na Boženke. Lebo ani Boženka
         nemala tie zdĺhavé ručné práce rada. Jej milšie bolo v zahrade pracovať, s bračokami sa
         baviť, alebo s oteckom o dačom vážnom sa shovárať. Na to jej mama predkladala, že sú jej
         tie práce treba pre jej vlastnú výbavu, že ony majú úlohu krášliť budúcu jej domácnosť a že
         čo robí, sebe robí. Boženka ale obejmúc namrzenú mamu, hovorila so smiechom:
   </p>
   <p>
    „Ale, mamička moja, čo sa ty len toľko trápiš o tú moju výbavu! Ja sa ti beztak nevydám,
         uvidíš. A keď by ste ma už doma nechceli — tak sa dačomu vyučím a pôjdem.“ Tento konec
         obyčajne povedala so smútkom a slzami v očiach a v hlase.
   </p>
   <p>
    „Nepleť!“ riekla na to matka, trošku utíšená. „Všetky dievčatá tak hovoria a potom sa
         len predsa vydajú. Ja nechcem, aby z teba bola dáka učená žena, to je nie pre ženské, pre
         nás je len vydaj, domácnosť!“
   </p>
   <p>
    „Ach, mama, mama, ako ty to vravíš! Ako by si žila v stredoveku a nie na začiatku
         dvadsiateho stoletia. Či nevidíš, čo sa robí okolo nás?“ smiala sa Boženka a privinula sa k
         matke. „Ale ja viem, to len preto, aby si mňa zaopatrila podľa svojej vôle, t. j. vydala —
         a to dobre? Ale povedz, či som sa ti už tak zunovala?“
   </p>
   <p>
    Táto otázka doniesla Klasovú do rozpakov. Nevedela hneď, čo má na ňu odpovedať a
         vysvobodiac sa z nežného objatia dcéry na polo prísne, na polo so smiechom povedala:
   </p>
   <p>
    „Ale, ale, ako to môžeš hovoriť? Ako by matka mohla zunovať svoje dieťa? Či by si to
         mohla mysleť o mne, že ti ja zle chcem? Všetko, čo konám, smeruje k tvojmu dobrému. Nehaj
         ty to všetko mne.“
   </p>
   <p>
    „Dobre mama moja! Veď ja viem, že si ty moja dobrá, zlatá mamička, len prosím ťa, ľúb ma
         i ďalej tak, ako dosiaľ, alebo lepšie ešte: tak, ako si ma ľúbila, keď som bola malá.“
   </p>
   <p>
    Pri tom chopila sa pravej, zrobenej a strhanej ruky matkinej a bozkala ju. „Táto moja
         rúčka, čo sa toľko napracovala a ešte vždy pracuje pre mňa, požehnaná sama, lebo ona je
         stvorená, aby žehnala svojim deťom!“
   </p>
   <p>
    Klasová bola odzbrojená, dojatá, potešená a na čas aj spokojná. Dotedy, kým nové a
         silnejšie dojmy z vonku nevytisly ten jej zriedkavý pokoj.
   </p>
   <p>
    Klas, byvší svedkom takých rozhovorov, počúval, akoby pohrúžený v svoju prácu, nemohol
         sa ubrániť dojmu a slzám, ktoré vzbudily v ňom slová Boženkine. Nepostaral sa do nich, lebo
         on by si bol i tak zastal na Boženkinu stranu a to by mamičku zase zbytočne popudilo a
         rozčulilo. Potlačil svoje pohnutie a sklonil hlbšie hlavu nad knihu, alebo písmo. Veď bol
         presvedčený o tom, že ženina omrzlosť nemá dlhej stálosti a to materinské srdce predsa len
         vrelo cíti za to milé dieťa svoje.
   </p>
   <p>
    Koncom leta zavítali Zárožnovci na faru. Prišla pani Zárožná s Elvirou a Lackom a hneď
         aj vyhovárala sa, že už dávno neprišla, ale že jej vozenie, zvlášte na takých planých
         cestách, škodí. Teraz ale jej deti nedali pokoja, chceli už vidieť Boženku, Lacko prišiel
         sa i odobrať. Ide do Pešti, bude tiež juristom ako Andi, azda, azda, skorej sa pousiluje,
         ako starší brat. Prišli na „vlastnej príležitosti“, prišli, hoc aj kone majú doma prácu,
         ale žiadosti detí ona už nemohla odolať.
   </p>
   <p>
    V tichej dedinke hrkotanie kolies panského koča vzbudilo veliký rozruch. Čo bolo doma v
         ten sobotný deň, vybehlo na ulicu. Staré ženy a deti ponáhľaly sa videť panstvo na koči.
         Hrdá brička (hyntov by sa polámal na tej sekľavej ceste), bujné kone a hrdý kočiš vyvolal
         všeobecný úžas. Takáto vzácna návšteva málokedy octne sa na tichej dedinskej ulici.
   </p>
   <p>
    Elvira bola veľmi rada, že vidí svoju Boženku. Ona mala dosť priateliek v meste, to ale
         vedela, že úprimnejšiu ani jednu. I Zárožná cítila, že nemá mnoho úprimne oddaných ľudí.
         Tie panie, s ktorými dosiaľ v priateľskom pomere žila, už nedostačovaly jej a tie, po
         ktorých priateľstve túžila, držaly sa voči nej chladno a odmietave. Klasová jej bola
         vítanou ako prechodné priateľstvo medzi jednými a druhými.
   </p>
   <p>
    Nie menej ako Elvira, tešil sa zamilovaný Lacko, zavďačiac sa Boženke balíkom cukríkov,
         k velikej radosti chlapcov, ktorí obdržali z nich lví podiel.
   </p>
   <p>
    Elvira mala čo rozprávať Boženke a pochlúbiť sa, čo jej je už sľúbené pre budúcu zimu a
         jaro. Zárožnovci mali dávnejšie mienku kúpiť panský majetok, ale ohľadom ceny ešte neboli s
         advokátmi na čistom. No, starý Zárožný dobre vedel, že ho predsa len on dostane a síce tak,
         ako sám bude chceť. Mal už na tom majetku niekoľko tisíc zlatých zaintabulovaných, ešte z
         tých čias, keď chodieval obzerať voly do páleníc toho panstva a kde mladému pánovi tu i tu
         s grošmi z okamžitých nepríjemností vypomohol.
   </p>
   <p>
    „Otec“ rozprávala Elvira Boženke, keď sedely spolu v záhrade, „ten ostane doma, ale my,
         mama a ja pôjdeme na fašangy do Pešti. Tam strávime niekoľko týždňov. Bude tam i Lacko a
         Andi ešte tiež hodlá tam ostať. Ach, už sa tak teším tomu veľkomestskému životu! Tým
         divadlám a plesom! Na daktorý, pravdepodobne že na ples juristov pôjdem i ja, hej, Andi nám
         to vykoná! To ti je ten najprvší, najkrajší bál! Ale neboj sa, dušička, ja ani tam na teba
         nezabudnem! Budem Ti posielať pekné pohľadnice… i také s herečkami. A Lacko tiež, či áno,
         Laco?“
   </p>
   <p>
    Tázaný dotušil rovnodušne; on sedel mlčky a keď len mohol, díval sa uprene na Boženku,
         akoby si žiadal jej obraz zvečniť v svojej duši. V jeho očiach bolo vela smútku a
         vrúcnosti, na ňom vidno bolo, že je Boženka skutočne jeho prvá láska. Boženka pozorne a s
         vďačným úsmevom počúvala slovám a sľubom Elviriným. Ju, ako každé mladé dievča tešily
         pohľadnice, ale neoduševňovala sa práve za herečky. Elvira pokračovala:
   </p>
   <p>
    „Potom pôjdeme do Opatie, totiž mama a ja. Len sa toho bojim, že keď vyjmuc maďarčiny
         nehovoríme cudzie reči, ako sa tam dohodneme?“
   </p>
   <p>
    „Oj, neboj sa,“ zamiešal sa Lacko s malým výsmeškom; „naša mama sa ti i tam vynájde. Už
         sa tuho ,emancipuje‘, začína s cudzími slovami, len že je to nehoda, že ich vždy tam užije,
         kde ich netreba.“
   </p>
   <p>
    „Ale iď, ty posmešník,“ zavrátila ho Elvira tiež so smiechom. „Konečne istá som toho, že
         sa naša mama i tam nedá oklamať! Je na to praktická dosť a sama riekla, že kto má peniaze,
         tomu otvárajú sa všetky dvere.“
   </p>
   <p>
    „To je naše šťastie,“ dotušil Lacko, „lenže, ak Andi dostane voľnú ruku, tak beda nášmu
         majetočku!“
   </p>
   <p>
    Elvira na to nepovedala ničoho, ale obrátila sa zase ku Boženke, pokračovala vo svojom
         rozprávaní ďalej.
   </p>
   <p>
    „Kým my tam budeme, bude náš „starý“ vyjednávať s pravotármi a iste, že ani on nebude
         zaháľať. Pripraví nám novú domácnosť. Pravdepodobne, že už na leto prevezme on správu
         panstva a potom vystrojíme veliký výlet do Breziniek. Tak sa menuje jeden majer. Tam musíš
         prísť i ty, dušička s tvojou mamou, lebo bez teba by sme sa tam necítili dobre, aspoň ja a
         Lacko, však hej, Lacko?“
   </p>
   <p>
    Lacko zase prisvedčil. Jemu Elvira pri mnoho hovorila, ale prišlo mu to vhod, lebo v
         povedomí blízkeho a dlhého rozlúčenia, nebol vstave sám viac, ako práve bolo treba povedať.
   </p>
   <p>
    Tým viac štebotala ďalej jeho sanguinická sestrička a snovala plány o budúcich zábavách
         a radovánkach vo veľmeste a vo velikých kúpeľoch. I Klasová mala čo počúvať. Zárožná hneď
         pri svojom príchode povedala: „S olovrantom sa netráp, drahá moja, my sme neprišli za to,
         aby sme sa najedli. Keď nám dáš dobrej kávičky, vašeho chutného žitného chleba a výborného
         masla k tomu, tak sme úplne spokojní. Radšej sa poshovárame a deti tiež, nechaj ich, nech
         sú spolu.“
   </p>
   <p>
    A tak sa poshováraly, že Klasová opäť ztratila svoju spokojnosť. Ach, ako je druhým
         ženám dobre! Majú všetko, majú pohodlie, i zdravie, jedným slovom všetko! A krčovite túlila
         malého Štefanka, ktorý vyškriabal sa na jej kolená a matkou nespozorovaný, položil palček
         do úst i cmogal na ňom celkom spokojne a bezpečne. Nevedel ešte, že v maminom srdci zase
         rozmáha sa nespokojnosť a starosť.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e464">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Všetko, čo Elvira rozprávala Boženke a čím sa chlúbila, stalo sa skutkom, ale nevypadlo
         všetko tak skvele, ako Zárožnovci očakávali. Pani Zárožnú i jej dcérušku potkalo v Pešti
         nejedno sklamanie. Hneď zo začiatku ony soznať musely, že vo veľkom meste ony s ich
         malomestskými náhľadami, vystúpením a čo hlavné s ich majetkom nikomu neimponovali. (Pani
         Zárožná povedala, že komponovali.) Potom, keď začala táto pani ďalej počítať, s nemalým
         úžasom pozorovala, že život vo veľmeste je veľmi drahý a nijako nesúhlasí s rozpočtom,
         ktorí si vyvrhli doma. Konečne prekvapil ju Andi najväčšmi a to nie práve príjemne. Ani nie
         tak on, ako početní veritelia, ktorí ani mak zdvorilosti nemali voči jeho matke, ale
         vyňuchajúc jej prítomnosť (táto trieda ľudí má neobyčajne dobrý nos), prichodili húfne a
         odovzdávali svoje siahodlhé účty. Na dačo bola pripravená, ale aby toho bolo toľko,
         nemyslela a zhrozila sa nad dosavádnym životom Andiho. I jej materinské srdce, čo i
         zaslepené, poznalo, že veru Andi prílišne používal zlatej svobody a vyhodil kopýtkom
         vyššie, ako sa myslelo o ňom. S ustrnutím zbadala stopy jeho života na jeho tvári a hlave.
         V jeho predtým bujných vlasoch objavila sa malá síce — ale znateľná plešina. Ťahy tváre sa
         prehĺbily, čierne jeho oči boly vpadnuté, barva tvári bľadá, alebo viac siná. Mal bajúzky
         pristrihnuté dľa novej módy, ale bradu si holil a tam, kde mala byť brada, boly čierne
         stíny, ktoré niektorej tvári takého príšerného, temer démonického názoru dodávajú.
   </p>
   <p>
    I začala mu dohovárať, predkladať, prosiť, aby sa lebo pribral seriózne ku knihám, alebo
         nechal všetko tak a prišiel domov, veď bude mať z čoho žiť i tak: máme ešte dosť! Ale Andi
         vyhýbal vážnej rozmluve s matkou a neveľmi sa tešil, že ona a sestra Elvira vybraly sa na
         dlhšie do Pešti. On ich má sprevádzať? Má ich uvádzať do spoločnosti, na plesy? Do akej
         spoločnosti? Tam, kde on chodí, ony nemôžu ísť, tam vôbec poriadna ženská nepríde — a kde
         by ony mohly ísť, tam si on prístup nevymôhol. K tomu zase on nebol spokojný so zjavom
         Elviriným; nielen, že jej na desať krokov bolo badať, že prichodí rovno z dediny, lebo tak
         malé mesto Pešťania ešte do radu dedín postavia, — ale i to, že krásou nijako nevynikala.
         Jej malá, okrúhla postavička, oblečená do elegantných, príliš elegantných, preto nevkusných
         šiat, ztrácala sa na ulici i všade, kde sa objavila a keď ju dakto i spozoroval, to usmial
         sa viac posmešne, ako útrpne. Bratia nebývajú i tak veľkými zbožňovateľmi svojich
         sestričiek a Andi v tomto ohľade nebol lepším. On radšej išiel sám svojími chodníčkami, ako
         by sa pridal k úkolu hľadať zábavu pre sestru.
   </p>
   <p>
    Elvira bola sklamaná, ale skoro ona uspokojila sa, keď Lacko chodil s ňou a matkou po
         uliciach a keď navštevoval s nimi všetky významné miesta, ktoré ešte ani sám nevidel. Každý
         deň robili plány pre budúci a keď raz povedal Andi: zajtra vás ja zavediem do opery, riekla
         pani Zárožná, ktorú už podošvy od tesných topánok a od asfaltových trotoárov bolely, že ona
         tam radšej nepôjde, lebo že si operácie nežiada videť.
   </p>
   <p>
    Na Boženku nezabudla Elvira ani Lacko. Posielaly jej pilne pohľadnice, začo sa im hodne
         posmešku dostalo od Andiho.
   </p>
   <p>
    „Ba, radšej podpíš sa i ty!“ povedala mu raz Elvira.
   </p>
   <p>
    „Ale, neunúvaj ma! Rád som, že sedím!“ odpovedal pohodlne rozložený na malom divánku.
         „Keby to aspoň bolo komu, ale dákej sprostej dedinskej husičke!“
   </p>
   <p>
    „To si vyprosím,“ zvolal Lacko rozhorlený. „To je nie sprostá husička a keby Boženka
         bola našou sestrou, iste milerád by si sa všade s ňou ukázal a pýšil — a mohol by si byť
         istý, že by sa nejeden mladý pán za ňou obzrel. Ale neboli by ste jej hodní, ona je pri
         dobrá, pri krásna a čistá, než aby sa vystavila pohľadom veľkomestských ľahtikárov!“
   </p>
   <p>
    Andi, nepohnúc sa z miesta, len lenivo hlavu obrátil ku bratovi, posmešne premeral ho a
         riekol:
   </p>
   <p>
    „Viďme, ako sa náš flegmatický Laco rozohnil. Ten div sveta, ten tvoj ideál, by som rád
         videl.“
   </p>
   <p>
    „To sa môže stať,“ povedala Elvira a vyskočila od stolíka a pobehla ku kufríku, z
         ktorého vyňala Boženkinu fotografiu. Tam ju mala medzi svojimi parfýmovanými navštívenkami,
         pohľadnicami a lístočkami. „Tu ju máš, ty neveriaci Tomáš.“
   </p>
   <p>
    Andi vzal fotografiu ľahostajne a začal obzerať.
   </p>
   <p>
    „Je čosi v tom, skutočne, je šumná, ale — len žabka.“ Pri tom zívol, obrátil sa, vyňal
         schránku na cigarety s patrným úmyslom, že si ide zapáliť. Vo svojej priateľke urazená
         Elvira chcela mu vziať podobizeň, ale on ju nedal, obzeral znovu a akoby brata i sestru
         podráždiť chcel, vložil ju do svojej tobolky.
   </p>
   <p>
    „Nedaj mu ju, Ela, nedaj,“ zvolal Lacko, akoby žiarlil. „Nie je jej hoden, nedaj mu ju.“
         Ale Andi odstrčil jednoho i druhého a podržal podobizeň, kým mu ju druhého dňa Elvira
         lstive neodňala. Od vtedy ho viac neoslovili za podpis, ale on, keď videl, že posielajú
         kartu Boženke, podpísal sa sám.
   </p>
   <p>
    O mnoho skorej, ako bolo určené, opustila pani Zárožná s dcérou Pešť a pojala so sebou i
         Andiho, odcestovala do Abázie. Vypočítala, že ju Andi takto nebude o mnoho viac stáť, ako
         keby ostal v Pešti. A s ňou mal potom odísť aj domov. Hútala, že veru najlepšie bude, keď
         Andiho kam najskorej osadia do panského domu a potom i oženia. Tak môže sa stať z neho ešte
         poriadny a solídny človek. A ještli si vezme k tomu i bohatú ženu, takú aspoň vedľa seba,
         nuž budú mať z čoho a načom žiť. A kým sa Elvira s Andim prechádzala po nábreží a kochala v
         krásach mora, ačpráve i ona nepoňala nekonečnosť a velebu zriedkavého pre nás zjavu, keďže
         v mori videla len spústu vody, v bralách a horách len stromy a skaly, dotedy kráčala
         maminka zabratá do myšlienok a v duchu si predstavovala všetky známe rodiny, kde majú
         dievčatá na vydaj, prirodzene také, ktoré majú značné veno, aby boly Andiho hodné a
         rozvažovala, ktorú z nich by si želala za nevestu.
   </p>
   <p>
    *
   </p>
   <p>
    Elvira dopisovala Boženke často sdeľujúc jej kusé zprávy o svojej ceste. Keď prišla
         domov, mali Zárožnovci veľmi na spech s jarnými prácami na svojom „panstve“. Akokoľvek
         orodovala, aby jej prepustili kone aspoň v nedeľu, žeby šla k Boženke, otec nedovolil, lebo
         v nedeľu koňom potrebný bol oddych. Tak horlive oddal sa do hospodárenia, ako za onoho času
         do kupčenia a iste, že tiež s takým prajným výsledkom.
   </p>
   <p>
    Už i v Kameničke „pánu Bohu za chrbtom“, zavítala jar, keď Boženka dostala zase list od
         Elviry. Prosí ju, aby len aspoň ona prišla, že jej má mnoho rozprávať. Volá Boženku na
         dlhší čas, ale o tom Klas nechcel ani počuť.
   </p>
   <p>
    Ako cesty troška preschly, vybrala sa Klasová s Boženkou do mesta. Mala tam všeličo
         nakúpiť a súčasne chcela už Elvire k vôli urobiť.
   </p>
   <p>
    Elvira prijala Boženku s velikou radosťou. Voviedla ju do ich „salonu“ kde bolo hrdo,
         ale nie útulno, Boženke bolo v tej veľkej izbe pusto, lebo vedľa tých moderných okrás a
         čačiek nebolo toho, čo ona v izbe miluje: knihy a kvety. Rozradostnená Elvira poukazovala
         jej všetko, čo na svojich cestách pokúpila a čo doniesla Boženke, to jej teraz odovzdala. S
         nelíčenou vďačnosťou a potešením prijala Boženka darčeky a pozorne, s účastenstvom načúvala
         živej rozprave Elvirinej. Kým si mamičky zasadly na pohovku, obe dievčatká stály v obloku a
         rozprávaly, kedy tedy zasmialy sa veselo a štebotaly ďalej. Odrazu pocítila Boženka
         zvláštny nepokoj, nevoľnosť a akoby nútená neznámou silou, musela sa obzreť. Úsmev zmizol
         jej z tvári; cítila túžbu utekať, utekať dakam ďaleko odtiaľto — a predsa pohnúť sa
         nevládala. Stála ako primrazená. S očí zmizol úsmev, s líčok svieža farba a rty
         polootvorené akoby k výkriku. A čoho sa zdesila, to bol Andi, ktorý nepozorovane po hrubom
         koberci prišiel do salónu. On chvíľu už stál tam a pozoroval dievčatá, díval sa na tú
         dedinskú husičku. Keď videl, že ho i ona zbadala a pozoroval, že sa ho zľakla, vyložil si
         to v svoj prospech, potom uklonil a predstavil sa. Pri ďalšom besedovaní Boženka ostala
         tichou a vážnou a nedlho zatým prosila matku, aby sa už odobraly, lebo že ju bolí hlava.
   </p>
   <p>
    „Iste od vetra,“ odhádla pani Zárožná.
   </p>
   <p>
    „Áno, to bude od toho,“ dotušila Klasová „jarný vetor a slnce tak skoro zaškodia.“
   </p>
   <p>
    Keď sa odporúčaly, obe panie sa na vzájom povolaly na návštevu. Zárožná sa vyhovárala,
         že teraz s tou prácou sú tak zaujatí, kým sa do všetkého nevpravia, kým neposejú,
         neposadia, prejde niekoľko týždňov, ale aby sa Klasovci tým mýliť nedali, ale prišli kam
         najskorej. „I dotedy ešte, na výlet ale na každý pád.“ Dokončila pani Zárožná.
   </p>
   <p>
    Cestou Klasová chválila Andiho, jeho panský zjav a uhladené pohyby. Boženka mlčala; ešte
         vždy necítila sa voľno a to neminulo dotedy, kým neoctla sa doma, kým neobjala svojho
         milého otecka a nepozrela v jeho verné oči. Chcela mu povedať, že sa zle cítila tam v tom
         meste, i príčinu toho, ale sama pred sebou nevedela si z toho pocitu dať počet. Každý toho
         Andiho len chváli, každému sa páči, len jej nie a prečo? Radšej o všetkom pomlčala a oddala
         sa veselo svojej každodennej práci a povinnosti.
   </p>
   <p>
    Ale keď onedlho zatým prišli mladí Zárožnovci — už i Lacko prišiel — s Elvirou k ním,
         nebola vstave premôcť sa a neukázať pánu juristovi, že jej je nie milým. A on akoby chcel
         Lacka len dráždiť závodil v pozornosti oproti Boženke, obsypoval ju peknými slovami, milým
         pohľadom, ale to všetko Boženku viac odstrašovalo, ako pútalo. Jej bol Laco milším, preto
         že bol úprimný a jednoduchý. Bol jej ako kamarát alebo brat, nikdy v ňom viac nevidela, ale
         Andiho sa začala báť. Keď ho nebolo v blízkosti, robila si výčitky, že je k nemu
         nezdvorilou, ale akonáhle priblížil sa jej, zachcelo sa jej utekať od neho. A netušila, že
         jej antipatiu oproti Andimu sdiela i jej otecko. Tomuto sa mladý jurista rozhodne zneľúbil.
         O čom koľvek s ním začal hovoriť, vo všetkom vybadal cynismus, blazeovanosť, takmer
         zkazenosť srdca. A taký zachovalý, k tomu vzdelaný, ba učený človek, ako bol Klas, to vedel
         posúdiť. On žil i v tom víre mesta, kde mládež má príležitosť buď zachovať sa bezúhonnou,
         alebo zlumpovať sa nadobro. Pozorujúc mladých pánov, Klas skoro vybadal, že Boženka urobila
         hlboký dojem nie len na Lacka, ale i na svetáka Andiho. Či je ten dojem trvalý a čo z neho
         sa vyvinie, to sa predvídať nedalo, ale Klas bol odhodlaný bdieť nad svojou Boženkou,
         strážiť a chrániť ju a pokoj jej čistej duše. Vedel vopred, že Klasovú ten mladý človek
         cele zaujal. Ona sa dá zase oslepiť, ako oslepiť sa dala zdanlivému šťastiu Zárožných.
         Zrovna, ako by si i tu boli úlohy premenili: on si žiadal, aby Boženka ostala nedotknutá
         láskou — a ona, matka, si žiadala, aby sa Boženka čím skorej vydala. V pozornosti Andiho
         Klasová už videla stopy lásky a z týchto stôp ďalej sledovala možnosť, o ktorej by sa jej
         nebolo snívalo. Predstava, ktorá z toho pošla, ju tak potešila, že bola na čas celá
         rozochvená a veselá. V Boženkinej chladnosti videla len ostýchavosť dedinského dievčaťa,
         ktorá býva, ako ona myslela, počiatkom hlbokej ľúbosti.
   </p>
   <p>
    *
   </p>
   <p>
    Brezinky, toto rozkošné zátišie, snáď ani v dobe najväčšieho rozkvetu predošlého panstva
         nevidely tak hlučnú, pestrú a miešanú spoločnosť, ako tento raz. Zárožnovci povolali
         všetkých svojich dosavádnych priateľov ako na rozluku, potom magistrát, slúžnovcov s celým
         komonstvom a bývalé panstvo Breziniek. Väčšina povolaných i prišla, len pán hlavno-slúžny
         sa dal zastúpiť podslúžnym, zato ale prišiel notár, exekútor i pisár, ako i dakýsi
         úradníčok od gruntovnej knihy. Panstvo omluvilo sa a dalo na známosť, že snáď mladá pani
         veľkomožná i so slečinkou príde popoludní na hodinku na dve. Na malé výnimky prišli teda
         všetci povolaní, ba i niekoľkí nepovolaní sa dostavili. Jedni zo zvedavosti, iní že vedeli,
         že Zárožnovci postarali sa o hojné zásoby všeliakých dobrých vecí k občerstveniu tela i
         duše. Ale vari len toho prvého, o dušu tu veľa nepečovali. —
   </p>
   <p>
    Prišli i Klasovci, totiž len Klasová a Boženka. Klas vôbec nechcel zprvu ani to dovoliť,
         aby ony dve šly a veľmi sa proti tomu postavil, ale keď videl, že neprerazí proti vôli
         ženinej, že ona i nahnevala sa, ustúpil so vzdychom, sám ale rozhodne povedal, že on i s
         chlapci ostane doma. Klasovej, ktorá bola v požehnanom stave, tiež nebolo radno ísť na tak
         ďalekú — štyri hodiny — a planú cestu, ale čože biedna mať k vôli svojmu dieťaťu neurobí?
         Ona bola pevne presvedčená o tom, že je to pre Boženku nezbytne potrebné, aby sa ukázala,
         aby videla a bola videná. Pokladala si za svoju materinskú povinnosť, aby Boženku, ačpráve
         bola ešte veľmi mladá, „uviedla do spoločnosti“. A šťastnou náhodou, prišiel tento výlet
         ako na zavolanie.
   </p>
   <p>
    Počasie augustového dňa bolo utešené; v slnečnom jase, v sviežom hôrnom vzduchu vesele
         naladení výletníci dochádzali na určité miesto. Vozík za vozíkom tiahol strminou ku majeru,
         medzi poslednými povoz Klasovej.
   </p>
   <p>
    Panská izba, za ňou troška v úzadí hospodárske budovy, nachodila sa v zátišnej kotlinke.
         Do okola zelenely sa lúky a žltely polia s dozrievajúcim ovsom, — ďalej venčily svieže,
         zväčša mladé hory obzor tohoto zátišia.
   </p>
   <p>
    Na lúčke pred izbou rozostavené boly stoly, prikryté sňahobielymi obrusmi a na ních
         hojnosť rozličného pečiva, studených pečienok, klbás a šunky a celý rad fliaš, skleníc a
         pohárov rozličnej velikosti, formy a farby a tiež s rozličným obsahom stály v pestrom
         neporiadku. Okolo stolov lavice a na nich pousádzaní práve došlí hostia pochutnávali si na
         bohatých raňajkách.
   </p>
   <p>
    Keď Klasová prišla, obrátila sa pozornosť k nej a ku Boženke. Výkriky vítania a
         prekvapenia poletovaly sem tam. Zárožnovci spiechali Klasovej v ústrety: Zárožný dosť
         ľahostajne, ona s naučenou vážnosťou, Elvira s rozpálenými lícami sprevádzaná mladým
         švihákom, Andi s vyberanou zdvorilosťou a Laco so srdečnou radosťou. Keď videl Boženku,
         potešil sa znovu a pomyslel: Aká je zase krásna. V týchto ľahkých, ružových šatočkách, s
         tou milou tváričkou robí dojem krásneho kvietka na lúke života. On a Andi viedli Boženku
         medzi mládež, kde Boženka nejednu známu družku uvidela. A s nelíčenou radosťou tešila sa
         tejto zábave; pozerajúc do okola, vdychujúc s rozkošou svieži, vôňou svrčinových lesov
         nasýtený vzduch, povedala s oduševnením: „Ako krásne je tu! Tu musí byť dobre i bývať!“
   </p>
   <p>
    Tieto slová si Zárožnovci ku svojmu prospechu vykladali a ak ich dačo ešte mohlo v
         samoľúbosti utvrdiť, tak to bol tento nelíčený prejav Boženkinej chvály.
   </p>
   <p>
    Nálada bola hneď ráno veselá, ale po užitých raňajkách stala sa vždy bujnejšou. Páni
         posadali ku stolíkom a vyťahovali karty. Pri jednom Andi, považujúc ako za povinnosť, ináče
         ale vďačne, hral škrablu s pánom podslúžnym, s doktorom a mešťanostom. Ako sa videlo, hral
         so zrejmou znalosťou a patrným šťastím. Pri druhom drvil ferblu tatík Zárožný s exekútorom,
         s úradníkom od gruntbuchu a ešte jedným pánom. Inde zase panoval dvadsaťjeden. Medzi
         kibicmi, ktorí obsadli kartujúcich, bol aj starý učiteľ z Breziny, ktorý vo svojom
         starodávnom kapute, bielej šatočke na hrdle, v ktorej mal zapichnutú velikú ženskú brošňu,
         napadol mladým ľudom a oni si ho vzali na mušku, i vtipkovali o ňom. Tú brošňu, chudák
         starík, nosil vraj ako pamiatku po svojej nebohej manželke. Musel žiť cele osamelý, lebo
         dcéry by ho neboly pustily takto na posmech mladého sveta. Mal syna farára, kdesi ďaleko a
         rád o ňom hovoril. Pri pozorovaní hry držal si pohárik s vínom v ľavej ruke, kedy-tedy
         chlipnul z neho, oblizol si šedivé fúzy a s úsmevom labužníka preriekol: „Výborné vínko,
         áno, adanimam, samý výbor!“ — Lacko mal úlohu obstarávať pánov vínom, ktoré bolo tažké a
         ako sa hovorí, „tieklo potokom“. Lebo Lacko konal túto povinnosť horlive a ochotne, len keď
         videl, že páni prichodili do tej nálady, kde si už sami lievali, opustil ich a odbehol
         medzi mládež, aby bral účasť na hre a zábave. Panie prechodily sa po lúke i po poli;
         poprezeraly izbu, kuchyňu a komoru. Zárožná ich vodila a sdelila im, že si ku vareniu
         zjednala kuchárku diplomovanú, jej platí 5 zl. na deň krom toho, čo si ešte domov odnesie v
         podobe výslužky. Ale to všetko vďačne, len nech sa jej milí hostia dobre zabávajú.
   </p>
   <p>
    Krem kuchárky mala Zárožná posluhovačok ešte viac, ktoré s veľkým hurtom a
         treskom-pleskom málo, alebo nič nerobily, alebo jedna druhej všetko z rúk chytaly a vo
         všetkom prekážaly. Komandovala ich exekútorka, ktorá „nezištne“, z púhej lásky a
         priateľstva prišla „milej pani Zárožnej“ pomáhať a aby jej myseľ nebola rozptýlená vlastnou
         domácnosťou, doviedla so sebou všetkých pätoro detí i s varovkyňou. Nech že sa chudiatka,
         nevinniatka, vraj, i ony nasýtia toho sviežeho hôrneho vzduchu! Že sa i inším nasýtily, je
         vec dokázaná tým, že si všetky tie nevinniatka žalúdky pokazily pečienkami a sladkosťami,
         ktoré starostlivá mamička pchala do ních. A nie len to, ale ona, ako dobrá gazdina,
         pamätala i na zajtrajší deň, keď odložila na stranu celé baranie stehno, kačičku, fľašku
         tokajčiny a za misku koláčov. Prečo by neodložila, veď bolo z čoho, mali dosť!
   </p>
   <p>
    Zárožná toto i videla — i nevidela, ale nepovedala nič, lebo počula kdesi, že veľkí páni
         tak robia; k tomu jej exekútorka veľmi dobré služby preukazovala tým, že ju poučovala o
         tom, ako veľkí páni žijú. Nutno podotknúť, že táto opatrná žena bývala pred svojim výdajom
         komornou u práve toho panstva, od ktorého Zárožnovci Brezinky kúpili. To sa vie, že v takom
         dôležitom úrade nadobudne si ženská všeliaké zkúsenosti, vypozná zvyky a slabosti svojho
         panstva, nacvičí sa v chytrosti a konečne, i hmotne sa môže postaviť na nohy. To učinila i
         Žanka a potom vydala sa za zbankrotovaného pánika, ktorému dlžoby povyplácala a úrad
         exekútora pomocou veľkomožných pánov vykonala. Chytrá exkomorná vedela si bohatú Zárožnú
         nakloniť, vplyv nad ňou si zadovážiť a aj udržať, lebo Zárožná túžila po tom, aby vedela sa
         po pansky pohybovať, po pansky hovoriť a po pansky jesť.
   </p>
   <p>
    Po veľkolepom obede hostia rozjarení a nasýtení, túžili po odpočinku. Kde kto vyhľadajúc
         chládok, prestrel si koberec na trávu (i bez neho), rozložil sa na ňu, aby si „odfúkol“.
         Medzi paniami zvlášte pani mešťanostová, tak pochutnala si na sladkej tokajčine, že veľmi
         neistým krokom vyhľadala stánok, kde si druhé panie posadaly na rozprestreté pokrovce, aby
         voľne pobesedovaly, prípadne si i zdriemly. Pani mešťanostová ani nevedela, ako sa
         rozložila na pokrovec, začala sa veľmi spokojne usmievať i hovoriť dve na tri bez súvisu,
         tak že ju jej dcéruška viackrát prišla napomenúť, i šaty ponaprávať, za čo ju maminka
         školila:
   </p>
   <p>
    „Ale, — nie, — Mimi, aká si ty. Čože ty chceš so mňou? Iď si za dievčaťmi, nevieš ty
         ešte nič. Hľa pozri si Boženku, — nie, — tá sa ti nepostarie do svojej mamy, nie, ale je to
         za dievča! A vytiahlo sa, — ako by bola osemnásťročná, — a ono žabka, krátke sukničky, do
         zjedenia! Nemožno prenadívať sa na ňu, gratulujem vám, pani farárka.“ Potom prevalila sa na
         druhý bok a ovievajúc rozpálenú tvár ručníkom, pokračovala: Á — nie, ale ten obed, to vám
         bolo znamenité všetko, — nie, ale to vínko, ako sa zdá nám pochutilo, panie moje, nie?“
   </p>
   <p>
    „Veru pochutilo,“ prisvedčila mladá doktorka s rozpustilým smiechom a ukázala pri tom
         svoje drobné, končité, myšacie zúbky. Mala celú tváričku takú dáku myšaciu, očká čierne a
         bystré blyskaly na panie, keď pokračovala: „Pochutilo, ale komu?“
   </p>
   <p>
    „Ale, — nie, — vari mne?“ odhŕňala sa mešťanostová, „to je pomluva, ja som len chlipkala
         — a to tak, ako sa patrí, aby sme pouctili hostiteľov; — ale, — nie, už choď, Mimi, s
         Boženkou, azda sa ti dačo prilepí od nej, — ale, — nie, — sišlo by sa ti.“ Zase len
         hniezdila sa ďalej, aby si popravila pod hlavu a žmurkajúc drobnými, v tučnej tvári temer
         zapadlými očkami, spokojne uložila sa, prestala hovoriť, miesto toho ale začala chrápať.
   </p>
   <p>
    Panie, čo nedriemaly, smialy sa z nej a šuškaly si všeličo o nej, medzi iným, že vo víne
         predsa len musí byť pravda, lebo že by ináč o Miminke nepovedala, že sa jej niečo krásy
         síde. Keď už panie p. mešťanostovú dokonale opraly, začaly si o inšom rozprávať.
   </p>
   <p>
    Dievčatá vybehly do hory. Niektoré páriky našly príležitosť pohovoriť niečo dôvernejšie
         pospolu, menšie dievčatká sbieraly kvety, venčily si klobúky, alebo preháňaly sa po hore.
   </p>
   <p>
    Boženka, ktorej pani Zárožná veľmi naliehave naložila, aby sa nezpustila Elviry, kráčala
         s touto po hôrnej cestičke, keď ako náhodou pridružil sa k ním mladý, už spomenutý švihák,
         ktorý v hodnosti podnotárskej odnedávna znebezpečoval mesto svojim šviháckym zjavom,
         zvlášte nezkúsené dcérušky, ktorým podobné „ideály“ zvykly hlávky pomútiť. Dnes zblížil sa
         ku Elvire, prečo, každý dobre vedel, možno, že i ona, veď bola i ona praktická osôbka.
         Vzdor tomu, že jej matka zakázala s ním dáko dôvernejšie hovoriť, Elvira neodporovala, keď
         sa k nej pridružil a keď v najvyberanejšej kvetomluve začal jej skutočne dvoriť, smiala sa
         samoľúbe a počúvala ho nie bez uspokojenia.
   </p>
   <p>
    Zapomnela na matkin zákaz, ktorá mala s ňou cele iné plány, ale pomyslela si: eh,
         zabaviť sa môžem, veď vydať zaň sa nemusím! A tak on posmelený jej smiechom a slabým
         odporom, potúžený vínom, stával sa vždy smelším, len že mu Boženka prekážala.
   </p>
   <p>
    Táto by bola najradšej ušla, ba i divila sa Elvire, prečo i ona to neurobí? I posporila
         kroky a onedlho videla, že kráča sama. Zvesila hlávku, zamyslela sa a bolo jej pri tom
         nevoľno. Je tu tak krásne v tejto Božej prírode, ale ľudia, tí nie sú takí, akoby mali byť,
         cítila to a smutno jej bolo pri tej myšlienke. Obzerala sa, i videla, že podnotár drží ruku
         Elvirinu, že jej čosi veľmi dôrazne hovorí, ona že sa smeje koketne, ťahá ruku, i bráni sa
         mu. Boženka rýchlo pokročila vpred a pri najbližšej zákrute sadla si do trávy a vydýchla.
         Aspoň je sama, ako dobre, že je sama, už skoro príde večer a ona pôjde zase domov ku
         oteckovi, k malým bračekom. Neťahá ju už nič do tej spoločnosti, keď je už aj Elvira taká.
         Vo svojom tklivom rozjímaní trhala si steblá dlhej, tenkej trávičky, rovnala po päť a
         uväzovala, či uviaže sa jej venčok? Nezbadala, že blížia sa kroky, len keď blízko nej
         zašelestilo suché listia pod nohami príchodzích. Myslela, že to Elvira s jej kavalírom, ani
         neobrátila hlavu, len bokom pozrela hore, ale hneď i prekvapená vstala zo zemi. Pred ňou
         stála pekná, mladá ešte a dľa všetkého, i vznešená dáma v svetlých jednoduchých a predsa
         veľmi elegantných šatoch. Všetko bolo na nej strojné: účes i klobúk a jej držanie nenútené
         a pritom tak vážné. Pri nej stálo dievčatko asi dvanásťročné v krátkych sukničkách a
         pozeralo zvedavo na Boženku. Dáma s prívetivým úsmevom hľadela na Boženku a hneď i
         pozdravila ju ľahkým a zvučným tónom s prízvukom cudzím.
   </p>
   <p>
    Boženka bola veľmi prekvapená, ale hneď ponáhľala sa ukloniť i predstaviť sa panej.
         Domyslela si, že to bola tá túžobne čakaná mladá pani veľkomožná, ktorá teraz azda
         poslednýkrát ide si obzreť bývalé panstvo, potom, keď i kaštieľ oddajú, opustí i ona staré
         sídlo mužovej familie. Obe kráčaly ďalej a besedovaly, akoby sa dávno boly znaly. Divno,
         pri tejto panej zmizla Boženkina prirodzená ostýchavosť a i mladá pani rozhovorila sa s
         dievčatkom prívetive a srdečne. Pokraj hory pridružila sa k nim Elvira a s ňou jej kavalír.
         Elviru mladá pani už poznala a pozdravila ju zdvorile, ale nie srdečne.
   </p>
   <p>
    Objavenie sa peknej mladej panej vyvolalo všeobecnú revolúciu. Panie, ktoré ešte ležaly,
         povyskakovaly a rýchlo naprávaly toaletty i účesy; páni, ktorí v horúčosti a v „práci“ dňa
         poshadzovali kabáty, rýchlo ťahali tieže na seba. Všetci pospiechali pozdraviť paniu,
         ktorá, ač schudobnelá, predsa representovala panstvo a jej vrodená vznešenosť vynucovala
         úctu ešte i u starého Zárožného. Usadili pani veľkomožnú za stôl, ktorý exekútorka so
         zdvojnásobnenou ochotou prikrývať začala, neopomenúc skorej svojej bývalej panej ponížene
         ruku pobozkať a malej kišasoňke sa prihovoriť. Ku pani veľkomožnej hneď zasadla
         mešťanostová, ktorá spánkom a príchodom mladej panej temer celkom vytrezvela — a doktorka,
         ktorá ako manželka domáceho lekára, cítila sa oprávnenou zaujať miesto pri urodzenej panej
         a oboznamovať ju s prítomnými. Zárožná, prešťastná vzácnou návštevou, potratila
         duchaprítomnosť a bola by temer celú svačinu pokazila tým, že chcela niesť najskorej
         mrazivo a potom kávu; na šťastie, aspoň tak sa vyslovila exekútorka, ju táto kapacitovala,
         že azda mrazivo, ako koruna všetkého dobrého, príde na ostatok.
   </p>
   <p>
    Mládež znovu začala spoločenské hry. Akokoľvek bola Zárožná zamestknaná a rozčulená,
         predsa zbadala, že sa podnotár priveľmi krúti okolo Elviry i počala banovať, že ho vôbec
         zavolali. Ale na budúce, ej, ona mu ukáže dvere, aby si nemyslel, že ona takému niktošovi
         dcéru vychovala!
   </p>
   <p>
    Keď sa mládež pustila do hier, zavolala Elvira zo slušnosti i malú slečinku Izu medzi
         ihrajúcich; tá pozrela tázave na mamu a keď táto povedala: „choď, poihraj sa i ty!“
         vyskočilo panské dieťa a zavesilo sa priamo Boženke na krk, šeptajúc jej: „slečinka, ja vás
         mám veľmi rada!“ Hrali sa na Lokeša; Boženka s malou Izou stály spolu a táto poslednia
         prosila Boženku, aby sa nedala nikomu chytiť, že ona vie tak rychlo bežať, že ju nikto
         nechytí. Boženka s úsmevom privolila; jej to bolo vhod, lebo videla, že temer všetci mladí
         páni, nevynímajúc ani Lacka, už mali v hlave a jej každý napitý človek bol odporným, i bála
         sa takých ľudí.
   </p>
   <p>
    Viac ráz prišiel rad na Andiho byť Lokešom a vždy keď chcel Boženku chytiť, mu obratne
         ušla. Naveľa ho to dopálilo, lebo zo spoločnosti, ktorá sa hre prizerala, ozvaly sa hlasy:
         bravo, Boženka, alebo: hanbi sa, Andi! Rozčulený a podráždený odporom plachého dievčaťa,
         umienil si, že stoj, čo stoj, musí ju dostať. Preto tie druhé, ktoré by sa mu vďačne boly
         daly chytiť, stíhal len zdanlive.
   </p>
   <p>
    Boženky ale zmocnil sa čudný, nevysvetliteľný strach pred ním a pri myšlienke, že by ju
         mal chytiť, prechodil ju mráz. L«n nie dotknúť sa jeho rúk, len nie cítiť pohľad jeho
         čiernych, plamenných očí na svojej tvári. A preto, keď prišiel rad na ňu, pustila sa do
         takého divokého behu, akoby šlo na život a na smrť. Podobná tej dávnovekej Atalante, ktorá
         o závod so svojimi pýtačmi utekala, prchala pred človekom, o ktorom cítilo jej srdce, že mu
         je nie ľahostajná. Viac raz on už-už mal ju dostihnúť, vždy ale ona vedela vyhnúť, obratne,
         s ľahkými ale istými pohybami pružného tela. Čím ďalej ona unikala, tým urputnejšie
         prenasledoval ju on — a tak už táto hra nebola hrou, ale zabiehala do seriózneho úteku a
         stíhania. Malá Iza, vidiac, že neuspeje znovu dostať sa k Boženke, zastala na jednom kraji
         lúky a začala plakať. K nej prišla i jej mama, aby ju uspokojila.
   </p>
   <p>
    I druhí prítomní sledovali s pozornosťou túto divokú hru. Páni s úľubou hľadeli na
         Boženku, na jej ľahké, graciozné pohyby, na zručnosť a ohebnosť, akou znovu a znovu vyhnúť
         vedela, vyhla Andiho nástrahám. Daktorí smiali sa i pokrikovali na jednoho, hneď na
         druhého; úradníčok od pozemnej knihy, majúc na tvári a na obleku stopy opilosti volal:
   </p>
   <p>
    „Bozénka, Bozénka“ (ž nevypovedal), „čo je to za meno? Každý, kto býva v maďarskej
         krajine, nech nosí maďarské meno.“ Zabudol, chudák, že, sám súc spišským Nemcom, volal sa
         pôvodne Spatz. Ale jeho slov a vôbec celej osoby si nik nevšimal, tým viac, že väčšina
         prítomných vedela, že pani podslúžna menovala sa Oľga a pani Breznayová bola Viera.
   </p>
   <p>
    Starý Zárožný, tiež už veľmi dobrej mysle, smial sa z plného hrdla. Stál tu pevno,
         rozkročený, klobúk majúc na uchu, cigaretu v ústach a kričal:
   </p>
   <p>
    „Hohohó, Andi, pochlap sa, zavráť tú splašenú jalovičku.“ On totiž nevidel potrebu učiť
         sa „panským“ rečiam, čo Zárožnú veľmi mrzelo a i teraz so sdesením počula tie slová. Vôbec
         mrzela sa dnes na všeličo, zvlášť na Elviru, že stojí s tým podnotárom ruka v ruke a že sa
         veľmi milo k nemu chová, i na Andiho, že pre Boženku zanedbáva druhé dievčatá, menovite
         Miminku, ktorá je ako stvorená pre neho.
   </p>
   <p>
    Na Klasovú toto všetko urobilo trapný dojem. Hnevala sa na Boženku, a umienila si, že ju
         hodne vypliesni. Veď je to už nie hra, ani dievčenská ostýchavosť, ale zrejmý, urážlivý
         odpor. Viac ráz pokusila sa zavolať na Boženku, ale tá ju nepočula. Jednako ešte vždy
         utekala, hneď v pravo, hneď v ľavo; srdce jej prudko bilo, pľúca ťažko pracovaly, dýchať
         nevládala a pred očima robila sa jej tma. A vždy ešte jej strach bol väčší ako unavenosť.
         Soberúc ešte posledné sily, pobehla pokraj hory a zhliadnuc malú Izu, zamerila k ním. Andi
         zbadajúc, jej úmysel, chcel ju predbehnúť, ale vtedy zvolala pani Breznayová: „Dosť už,
         Zárožný, dajte jej pokoj!“ a ku Boženke: „Poďte sem, my vás nedáme, však ver, Izuška?“
         Dievča s radosťou prisvedčilo a pobehlo k Boženke, ktorá sotva dýchajúc klesla v náruč pani
         Breznayovej. Zo spoločnosti nikto nevidel, že Boženka na chvíľu omdlela, že ju pani
         Breznayová v silných ramenách svojich sotva udržala a že jej ručníkom utierala tvár a
         prihovárala sa jej nežno. Boženka obledla, mala zatvorené oči a hlávka klesla na plecia
         pani Breznaykine, Andi díval sa na to a jeho túžba po tom dievčaťu, ktoré dokazovalo, že
         radšej bude leteť svetom, ako by sa malo dostať do jeho rúk, riastla. Dosiaľ si s ňou len
         zahrával, ale teraz zaumienil si, že ju dostať musí, že zlomí jej odpor, že si ju
         akýmkoľvek spôsobem nakloní.
   </p>
   <p>
    „Mali by ste odprosiť slečnu Boženku, Zárožný, že ste ju tak prenasledoval.“
   </p>
   <p>
    A on to i urobil, skrúšene a pokorne, tak že Boženka, ako prišla k sebe, ľutovala ho
         teraz, keď bola v bezpečnosti, myslela si, že nepotrebovala tak utekať pred ním. Usmiala sa
         na neho a podala mu na smierenie ruku, ale, ako on jej rúčku chcel bozkať, vychytila mu
         nemilo dojatá.
   </p>
   <p>
    Spoločnost vidiac, že sa hra veľmi dobre skončila, bola spokojná; nikto netušil, že si
         Boženka v tom závode na zdraviu veľmi uškodila. Niektoré panie poznamenaly v súkromnosti,
         že je Boženka vlastne divoké vĺča, iné, že to tak mala nastrojené, aby Andiho dráždila, no,
         na šťastie to ani Klasová ani Boženka nepočula. Klasová, ako videla Boženku v náručí pani
         Breznayovej, ponáhľala sa k nej a ďakovala urodzenej panej za láskavosť dievčaťu
         preukázanú. Pokarhala dcérku, ale ďaleko nie tak prísno, ako si umienila; materinský cit
         bol silnejší nad všetky iné ohľady. Ponaprávala vlásky rozcuchané, šatočky kde-tu
         rozdrapené a potom, keď videla, že ešte vždy ťažko dýcha, zabránila jej ďalšiu hru a tanec.
         Lebo práve ozval sa radostný krik medzi mládežou, že Lacko vezie cigáňov. Začal sa čárdáš,
         mládež pustila sa do tanca; Boženka nechcela ísť, bola veľmi unavená, ale konečne musela
         Lackovi k vôli urobiť a keď tomu, tak i druhým. Len sama vedela, ako ťažko jej prišlo
         premôcť svoju nevôľu.
   </p>
   <p>
    Pozde večer rozchádzali sa výletníci — a len okolo polnoci vrátila sa Klasová s Boženkou
         domov. Boženka druhý deň bola chorá, zimnica lomcovala jej tielkom a hlávka bolela ju
         veľmi. Ale nebrali to vážne. Klas ju ošetroval, ale veril, že jej to skoro prejde. A
         skutočne na tretí deň Boženka vstala a zdanlive bola taká ako predtým.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e596">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Klasová bola v celku spokojná a odniesla si ten dojem z výletu, že Zárožnovci čo nevideť
         prídu. Preto oddala sa zimničnej práci; pustila sa do riadenia izieb, zahrady i dvora a
         chystania rozličného pečiva.
   </p>
   <p>
    „Mama, prečo to všetko, čo sa tak sužuješ?“ opýtal sa jej muž.
   </p>
   <p>
    „Veď vidíš, čo nás čaká; viem isto, že Zárožnovci prídu,“ odpovedala ona.
   </p>
   <p>
    „Myslíš, že mladý Zarožný má skutočne vážne úmysly s našou Boženkou?“
   </p>
   <p>
    „Nie len myslím, ale som o tom presvedčená,“ odpovedala Klasová s prízvukom materinskej
         hrdosti.
   </p>
   <p>
    „A ty by si ju dala?“ opýtal sa zase on s výčitkou.
   </p>
   <p>
    „Prirodzene, že áno.“
   </p>
   <p>
    „Do toho domu?!“
   </p>
   <p>
    „Do akého domu?“ opakovala jeho otázku podráždeno. „Nenahliadam, čo máš proti tej
         rodine.“
   </p>
   <p>
    „Ale, Boženka je dieťa, — na vydaj nie súca, ani na to nemyslí — a tuším, že ona
         Zárožného nemá rada.“
   </p>
   <p>
    „Pletky; čo sa mladosti týče, ona je práve v tom veku, čo som ja bola, keď som sa
         zasnúbila, ostatne, oni by mohli aj počkať. A dotyčne lásky, to príde časom, keď privykne
         na Andiho. Veď je poriadny, strojný, má veľkopanské manýre a zvyky.“
   </p>
   <p>
    „Povedz radšej, veľkopanské zlozvyky. Napodobňuje veľkých pánov v tom, v čom sú zlí, ale
         v dobrom a veľkom ich nenapodobňuje. Mne je vôbec nesympatickým,“ povedal Klas a jeho tvár
         sa zakabonila. Chodil po izbe rozčulený a znepokojený.
   </p>
   <p>
    „To ja viem,“ dotušila Klasová. „Ale o teba, o nás tu nejde. My nebudeme s ním žiť, —
         ako sa hovorí, — a konečne Boženka sa raz musí vydať, ona nemôže ostať vždy tým nedospelým
         dieťaťom, akou si ju ty žiadaš.“
   </p>
   <p>
    Áno, Klas si ju žiadal takou, akou dosiaľ bola; tým drahým, nevinným, tým prítulným a
         láskyplným dieťaťom. Žiaľ, že nemôže ju takú vždy pri seba mať. Vzdychol a potom povedal s
         prosbou a pohnutím:
   </p>
   <p>
    „Ale ak ona nechce, mama, nenúť ju, prosím ťa, nenúť ju.“
   </p>
   <p>
    „Konečne ju ja na silu nepovediem k nemu,“ odpovedala Klasová vyhýbave.
   </p>
   <p>
    Prvý, kto zo Zárožnovskej familie prišiel, bol Lacko. Bol smutný, málomluvný a často sa
         zdalo, že chce Boženke dačo povedať, miesto toho ale vzdychol a pomlčal. Prišiel sa
         rozlúčiť, lebo prázdniny boly u konca a on, usilovnejší ako Andi, chcel sa serioznejšie
         oddať učeniu, aby čím skorej skončil. Pri rozlučke prosil Boženku, aby aspoň kedy-tedy
         myslela na neho a dovolila mu, aby jej aspoň pohľadnice posielať mohol. Pomlčal to, čo sa
         robilo doma; tam sa Andi osvedčil, že ak chcú rodičia, aby ostal doma, aby mu neprekážali
         vziať si Boženku. Rodičom sa to naskrze nehodilo do krámu; Zárožný pri tom vyčítal žene, že
         je tomu ona vina, na čo sa tak spriatelila s tými ľudmi. Teraz si mohol Andi vziať
         mešťanostovu dcéru, miesto toho vezme si kostolnú myš, či on na to trovil na Andiho?!
         Konečne po mnohom hriechu uspokojily sa mysle starých natoľko, že zvolili aspoň na oko. Ako
         praktickí ľudia nahliadli, že ich Andi nebude toľko stáť tu doma, ako tam v Pešti a úfali
         sa, že ho žena, ktorú on ľúbiť bude, pripúta k domu a jej vplyvom môže sa stať ešte i
         solídnym človekom a usilovným gazdom.
   </p>
   <p>
    Zárožná bola vlastne tomu veľmi rada, lebo sa jej Boženka páčila vždy. I s Elvirou, ako
         sa nazdala, — urobila poriadok, keď vypovedala nenávideného mladého človeka z domu. Ale to
         nevedela, že si mladí ľudia z jej zákazu nič nerobia — a že schádzajú sa potajomne a veľmi
         často.
   </p>
   <p>
    Keď Zárožnovci konečne prišli do Klasov, ich títo už temer nečakali. Všetci boli
         prekvapení milo, — i nemilo. Boženka zbľadla a hneď, ako privítala hostí, vybehla do
         kuchyne a sadla na lavičku. Slúžka, dívajúc sa na ňu, poviedala so smiechom, že vari sa
         tých vohľačov zľakla? a že je to istý dôkaz, že ju mladý pán neminie. Boženke nebolo viac
         treba, ako splašená vybehla do zahrady, skryla sa pod orgovánový krík a plakala usedave.
         Tam ju našiel Klas, lebo ju v izbe pohrešovali. Chcel jej robiť prísne výčitky, ale
         nemohol, len za ruku ju chytil a chcel odviesť dnu. Boženka zavesila sa mu okolo hrdla a
         plačúc prosila: „Nedaj ma, otecko, nedaj ma!“
   </p>
   <p>
    „Ale, blázonko, čo myslíš, veď ťa nikto neberie,“ tešil ju otčim a zodvihnúc jej hlávku,
         hladkal ju.
   </p>
   <p>
    „Áno, a Zuza povedala, že sú to vohľači a že ma neminie.“
   </p>
   <p>
    „A keď by tak bolo?!“ Tázal sa Klas a s napnutím čakal jej odpoveď.
   </p>
   <p>
    „Tak vám zomrem, áno, ja radšej zomrem,“ odpovedalo dievča vášnive a znovu fikalo.
   </p>
   <p>
    „Tedy ho nechceš?“ opýtal sa otčim.
   </p>
   <p>
    „Nie, otecko, nechcem, ja vôbec nikoho nechcem krem teba a krem mamy a bratrov mojich.
         Ja si to ani predstaviť neviem, aby ja pre dakoho teba, — vás všetkých opustiť mohla a aby
         mňa, — dakto druhý — bozkal!“
   </p>
   <p>
    „Neboj sa,“ tešil otčim svoju pastorkyňu a pohladkal ju po rozpálenej tváričke. „Nedáme
         ťa, upokoj sa, ja ťa nedám,“ — opakoval — „poď dnu. Na silu ťa predsa nikto nevezme,“
         riekol so žartom a so svojou šatočkou utieral Boženkine slzy, ako kým bola malá a mala malý
         ešte žiaľ. Viedol ju dnu a idúc jej hovoril: „To by sme boli nezdvorilí, aby sme sa za to
         skrývali; naopak, ukážme im, že i my vieme, čo sa svedčí, aby si nemysleli, že sme také
         dedinské divoké vĺčatá, ale aby videli, že sme šumné, zdvorilé a veselé dievčatá.“
   </p>
   <p>
    Boženka sa zasmiala, podskočila veselo a zavesiac sa na rameno otcovo, poslušne kráčala
         do domu. „Keď si mne to ty povedal, otecko, tak sa nebojím a uvidíš, aká budem k ním milá a
         prívetivá.“
   </p>
   <p>
    Hostia už skutočne pohrešovali Boženku; Zárožná si už chcela „aprehendovať“, Andi práve
         chcel ísť na vlastnú päsť hľadať Boženku a Klasová, tá nervózne odbíjala chlapcov, ktorí
         vždy dačo žiadali a s roztržitou zdvorilosťou chcela vzácnych hostí pobaviť. V duchu si
         zase predkladala, že Boženku zase dobre vyhreší. Ale keď vkročila dnu veselá, milá a
         zdvorilá, keď videla, ako sa jej oči svieťa, líčka červenajú, uspokojila sa a tešila, že
         všetko tak dobre bude, ako si ona predsavzala. I hrdá bola na to svoje krásne dieťa i na
         to, že také šťastie spraví a že jej život bude pohodlný.
   </p>
   <p>
    Andi bol prešťastný; ani na okamih nepustil Boženku od seba, ačkoľvek táto často už na
         tom bola, že mu znova ujde. Vtedy ale vždy prišly jej na um slová otcove: nedám ťa a keď
         ešte pozrela na neho a jej oči stretly sa s jeho vernými, otcovskými, ona trpezlive
         vytrvala a počúvala, čo jej Andi hovoril. Viac ráz šeptom povedal, že jej oči sú jasné jako
         nezábudky, líčka jako ruže a hrdielko čistá ľalija. Boženka sa premáhala; pri tom ju bolela
         hlava, pokúšal sa o ňu závrat a mdloba.
   </p>
   <p>
    Keď Zárožnovci odišli, Boženka znovu rozplakala sa a potom tak zle ostala, že ju museli
         uložiť a jej lieky shánať. Už skorej bolela ju hlava, na to dostavila sa jakási triaška a
         za ňou horúčka. Klas bol sostrašený, ale Klasová tešila jeho i seba tým, že to
         pravdepodobne všetko pochodí od pokazeného žalúdka. Dlho do noci Boženka nemohla zaspať,
         bola nepokojná, dýchala krátko a rýchlo a nemohla sa uspokojiť. Keď zaspala, povedal Klas
         ku svojej žene: „Vidíš, ako ju dnešný deň rozčulil; kedykoľvek priblížil sa jej ten človek,
         ona vždy ochorie. Netrápme ju tedy, mamička, dajme znať tým ľuďom, že by nám dali pokoj!“
   </p>
   <p>
    „To nemôžme, — už i za to nie, lebo sa nevyslovili. A potom, Boženke to prejde, ona
         vyzdravie, uvidíš, zajtra jej už nič nebude.“
   </p>
   <p>
    Na druhý deň Boženka bola zdravá, ale veľmi vážna a troška mdlá. Prišiel ju jej milý
         báči z katolíckej fary navštíviť a žartoval sa s ňou, ale prizrúc sa jej, krútil hlavou.
         Pred Klasom povedal, aby dali veľký pozor na ňu a že o výdaji ani reči byť nemôže. Na to sa
         dala Klasová nahovoriť, že Zárožnej šetrne dá sa srozumenie, že Boženka je ešte nie na
         vydať súca. To sa Zárožnovcom veľmi pozdalo, Andi ale nechcel sa uspokojiť. On, že sa
         svojho úmyslu nevzdá a skorej, lebo neskoršie, Boženka musí byť jeho.
   </p>
   <p>
    Klasová tedy považovala vec za vybavenú a chystala výbavu. Na všetky Boženkine prosby
         nemala inej odpovede, že ona len jej dobre chce a že Boženka to raz sama nahliadne a bude
         tomu povďačná. Keď Andi prišiel, Boženka nechcela s ním ostať samotná; tu musel byť s ňou
         otec, alebo matka, ináč ušla i ona a bola vstave ísť v dáždi a vetre von do zahrady a skryť
         sa ako malé dieťa pred — bitkou.
   </p>
   <p>
    Koncom novembra prevzali Zárožnovci i panské bývanie: kaštieľ Breznayovský. Páni
         odsťahovali sa do Pešti. Malá Iza poslala Boženke ešte pozdrav a veľmi peknú kytku na
         rozlúčku a na pamiatku.
   </p>
   <p>
    Zárožnovci túto príležitosť chceli slávnostne zasvätiť a povolali na Ondreja velikú
         spoločnosť, tento raz už do nového príbytku. Staré sídlo panskej rodiny obnovili a
         vystrojili dľa svojho vkusu a akokoľvek usilovali sa dať tomu náter moderný a vkusný,
         nedocielili žiadneho výsledku, lebo veľké izby ozývaly sa prázdnotou a moderné náradie
         stálo v nesúhlase so starými klenbami, hlbokými výklenkami okien a starožitných kachieľ.
   </p>
   <p>
    Rozumie sa, že Klasovci boli tiež povolaní; Klasová určite sľúbila, že ač aj ona nie,
         lebo ona už nemohla, príde Boženka s otcom na isto. Boženke, tak ako i Klasovi to nebolo k
         vôli. Dievčatko dalo sa prosiť:
   </p>
   <p>
    „Mamička moja, neposielaj ma, prosím ťa, nežiadaj to odo mňa.“
   </p>
   <p>
    „Netráp ma už toľko; to beztak mám s tebou viac trápenia, ako druhá mať so štyrma. Raz
         už nech bude tej komédii konec. Otec pôjde s tebou, tak čoho sa máš báť?“
   </p>
   <p>
    A Klas rozhodne sa chcel opreť jej rozkazu, ale ju rozčulenú, nebolo možno presvedčiť.
         Ani to, že počasie už bolo sychravé, vetor, dážď so snehom šibal o obloky, ani to, že je
         cesta veľmi zlá a nebezpečná, ani to, že každodenne čakajú príchod nového člena rodiny,
         nespomohlo.
   </p>
   <p>
    Konečne Boženka nahliadla, že lepšie bude, keď sama bude prosiť otecka, aby šiel s ňou.
         Veď čo sa jej naozaj stane, keď bude on pri nej? Pod jeho strážnym okom, v jeho prítomnosti
         jej nikto neublíži a musela si vyznať sama, že jej vlastne ublížiť nechce žiaden človek. A
         predsa celá jej bytnosť spierala sa novému stretnutiu s Andim. Či nebudú ju ľudia, ba i on,
         považovať ako jeho budúcu snúbenicu?
   </p>
   <p>
    V dáždi a vetre, v snehovej víchrici, po sekľavej ceste a vymytých jarkoch kolísal sa
         vozík, tahaný slabými sedliackymi koníkami a na vozíku sedel otčim so svojou pastorkyňou.
         Išli, aby pomohli osláviť meniny tých ľudí, ktorí im zo všetkých na svete boli najmenej
         milými a drahými. Ale v tom divom počasí, v tom hviždiacom vetre jedno aspoň tešilo a
         hrialo oboch na ceste postavených a to bolo povedomie, že sú aspoň na niekoľko hodín spolu
         a samotní. Keď im z oboch dáždnikov kvapkalo na plecia, ztúlili sa pod jeden, pod Klasov
         dáždnik a Boženka mala z toho radosť a keď dovoľoval vetor a hrmot kolies, krátila si cestu
         hovorom a žartom.
   </p>
   <p>
    Slabé koníky nemohly pobehnúť, len až na hradskej, ale z tejto skoro zase zabočily nabok
         ku Brezinám a horko-ťažko ťahaly vozík hlinačkou rozmoknutej cesty.
   </p>
   <p>
    Mrkalo, keď vtiahli do dvora panského sídla, teraz obydlia Zárožných. Vo dvore už bolo
         niekoľko vozíkov a kočov a plno sluhov, bírešov a kočišov, ktorí obklopili vozík a ukázali
         parobkovi, kde má kone zaviesť.
   </p>
   <p>
    Z domácich pribehol Andi a vítal Boženku s velikou radosťou, lebo sa bál, že nepríde. On
         ju na silu chcel sám složiť z vozíka, ale Klas ho predišiel a pomohol Boženke dolu. Andi
         nedal sa odstrašiť ani Boženkinej ostýchavosti, ani chladnosti Klasovej, — z toho si vôbec
         nič nerobil, — ale vzal ruku dievčaťa, bez okolkovania vložil ju do svojho ramena a tak ju
         viedol do domu. Klas kráčal zamračený za nimi.
   </p>
   <p>
    Vo velikej klenutej, visiacou lampou osvetlenej predsieni, kde si panstvá skladali
         kabáty a klobúky, stála Elvira práve samotná. Keď videla Boženku, silným citom pohnutá
         pobehla k nej a obejmúc ju bozkávala Boženkine studené a vlhké líčka. Andi odtisol ju a
         horlive pomáhal pri vyzliekaní premoknotých hábov, pritom neprestajne hovoril, ako sa teší
         príchodu Boženkinmu a že jej túto obeť nikdy nezabudne, lebo si on to zná oceniť…
   </p>
   <p>
    Ale Boženka počúvala ho len jedným uchom, ona pozerala s úžasom na Elviru. Spozorovala
         na jej tvári výraz docela cudzí, výraz tajnej starosti, vzdoru a obavy, potom poznala stopy
         sĺz v očkách dosiaľ jasných a smejúcich a mdlú bľadosť na líčkach plných a čerstvých.
   </p>
   <p>
    Zabudnúc na svoj vlastný žiaľ, ako cítila sa voľnou, mimovoľným pocitom ľútosti pohnutá,
         ovinula ramená svoje okolo šije malej svojej priateľky. Bola o celú hlavu vyššia od Elviry
         a táto, ako v pozabudnutí oprela svoju pečlive učesanú hlavu na prsia Boženkine, zaplakala.
         Plač, viac len vzlykot, bol krátkeho trvania, ale predesil Boženku, lebo vycítila, že
         Elvira Zárožných pre malú príčinu nezaplače.
   </p>
   <p>
    „Elvira!“ zvolal Andi káravým hlasom. Oslovená zodvihla hlavu, osušila rýchlo slzy a
         prinútila sa ku smiechu zrovna takému neprirodzenému, že Boženku neoklamal.
   </p>
   <p>
    Andi odviedol Klasa do izby, v ktorej od samého dymu nebolo vidno temer tých, čo tam
         sedeli. Potom ale musel ísť vítať nových hostí.
   </p>
   <p>
    Elvira ale ťahala Boženku na druhú stranu sieni, úzkou, slabo osvetlenou chodbou do
         izby, ktorú pre seba vybrala a usporiadala. Tu bolo teplo a útulno. Boženka už cestou
         spytovala sa so sústrasťou:
   </p>
   <p>
    „Čo je tebe, Elvira, prečo si plakala?“
   </p>
   <p>
    „Ach, ty nevieš, ty nemôžeš vedeť, čo ja trpím; mama nám bráni, Bélovi a mne a my sa tak
         radi máme, my sa už nikdy nerozlúčime!“
   </p>
   <p>
    Béla bol ten malý podnotárik, ktorý v očiach Zárožnej mal vedľa iných, ešte i ten
         nedostatok, že nebol poručíkom, čo len pri pechote.
   </p>
   <p>
    Boženka nevedela hneď, čo na to povedať; ako ona ponímala vec, nešťastie to nebolo tak
         veľké a príčinu k tomu veľkému žiaľu tiež nevidela.
   </p>
   <p>
    „A dnes ráno, pomysli si, dostala mama jeho list do rúk a z toho listu dozvedela sa, že
         sa schodíme,“ žalovala Elvira.
   </p>
   <p>
    „Vy sa schodíte! Ale, Elvira, ako to možno, veď je to hriech!“
   </p>
   <p>
    „Ty nevieš, čo by si ty vedela,“ odvetila Elvira skoro zpurne. „Ty máš rybaciu krev a si
         jakživ nikoho neľúbila. Hľa, moji bratia bláznia sa za tebou a ty ako kus ľadu nemáš
         poňatia, čo všetko podstúpi dievča za svojho milého.“
   </p>
   <p>
    „Ale schodiť sa tajne, Elvira odpusť, to si nemala a kde, v hore, v zahrade?“
   </p>
   <p>
    „Kde? Kde sme mohli. Hneď vymyslel Béla, hneď ja; raz i tu.“
   </p>
   <p>
    „Bez maminho vedomia!? Elvira, ty ma len klameš, lebo to je nie možné, to by som od teba
         nemyslela, neočakávala.“
   </p>
   <p>
    „Ach, choď ty, ešte i ty ma budeš hrešiť,“ zvolala Elvira urazená a obrátila sa ku
         dverom. Vo dveroch ale objavila sa Zárožná vyhriata, udychčaná.
   </p>
   <p>
    „Elvira, kde trčíš? Čo neideš k paniam?“ zbadajúc Boženku, nútila sa k úsmevu a
         privítala ju. Pravdepodobne, že počula posledné slová Boženkine, alebo vycítila výčitku na
         jej tvári, povedala so vzdychom:
   </p>
   <p>
    „Vidíš, Boženka, čo nám Elvira stvára, tuším, ty by si toho nebola schopná.“
   </p>
   <p>
    Elvira pohodila hlavou a s rozmarom i so vzdorom povedala: „Ja nemôžem z toho, mama, my
         nemáme rybäciu krev; my sme všetci, ako dobre vieš, zaľúbenej povahy.“
   </p>
   <p>
    Zárožná kývla hlavou a vzdychla, ale prišlo jej na rozum, že panie a dievčatá sú v
         „salóne“ samotné a tak vypravila dievčatá k ním. Elvira sa uspokojila, napravila pred
         zrkadlom účes a viedla Boženku medzi hostí. Na Elvirinej tvári výraz odhodlanosti a vzdoru
         vystúpil ostrejšie, ba vyzývave a tým stala sa Andimu podobnejšou a Boženke cudzejšou.
         Nemohla sa tomu obrániť, ale myslela, že Elvira nehovorila pravdu, lebo taká pravda zdala
         sa jej nemožnou; podobné prípady prichodia len v knihách, alebo keď aj v živote ale istotne
         v kruhoch docela iných. Za to ale vycítila zvedavosť a jakýsi úsmešok v zrakoch milých tých
         slečiniek, tetušiek a milosťpaní, ktoré tu boly prítomné, keď vošla s Elvirou. Pod zvukami
         sladkých slov jej bolo nevoľno a žiadala si, aby čím skorej bol všetkému koniec.
   </p>
   <p>
    Pri večeri bola posadená ku Andimu; po pravej strane Andiho sedela mešťanostova Miminka
         v krásnej, novej blúzke z bieleho hodbábu. Andi pošepnul Boženke, že Miminka dnes vyzerá
         ako mucha v mlieku, ale pri tom nezabudnul i tú mušku zabávať, ako sa na mladého kavalíra
         sluší.
   </p>
   <p>
    Pani mešťanostová tiež v hodbábnej blúze i dnes chlipkala sladkú tokajčinu, poťahovala
         cukríky, čokoládu a hrozno z velikých sklených a strieborných podstavcov a rozplývala sa v
         chválospeve o šťastí, blahobyte, nevšedných cnostiach domu Zárožných. Jej manžel nechcel
         zaostať za ňou, preto vstal, aby vyniesol zdravicu. Všetci prítomní mu hneď volali na slávu
         a živili ho, kým ešte slova nepovedal. Pán mešťanosta po niekoľkorakom odkašľaní začal
         svoju reč, vynášal veliké zásluhy starého Zárožného o obchod a hospodárstvo a prejdúc na
         sídlo panského rodu želal, aby tento okamih, táto slávnosť bola tým základom budúcej slávy
         rodu Zárožných. A konečne, aby onedlho tieto múry opäť ozývaly sa veselím — svadobným a po
         všetky budúce veky aby naplnené boly šťastným potomstvom. Nech tedy žijú starý i mladý
         Zárožný! Na to strhol sa hluk, štrnganie, páni robili vtipné i nevtipné poznámky, panie si
         začaly šuškať, keď Andi urobil zadosť povinnosti a štrngnul si s každým i s Miminkou, podal
         pohár Boženke a pošepnul jej: „to o tej svadbe platilo akoby — nám,“ a prinútil ju štrngnúť
         si s ním. Boženka pozrela krížom cez stôl na Klasa a videla, že jeho oči hľadia na ňu s
         nežnou starostlivosťou, uspokojila sa. Dokiaľ on ostane pri svojom sľube, že ju nedá, je
         spokojná. Čerpajúc silu k vytrvaniu z otcovho láskavého oka, trpelive počúvala Andiho vždy
         smelšie, viac šeptom prednesené slová, čo ho naplnilo čím ďalej a čím viac pil, tým
         povedomejším pocitom budúceho víťazstva.
   </p>
   <p>
    Keď večera bola u konca, dievčatá chcely liať olovo a vybehly do kuchyne, kde sa k tomu
         už skorej prípravy boly porobily. Mladí páni tiež neostali až na niekoľkých, ktorým boly
         karty milšie, ako iné hra; — kuchynská čeľaď, rozjarená a vzácnou návštevou poctená,
         rozhovorila sa a ponúkla svoju pomoc ku tak dôležitej práci.
   </p>
   <p>
    Čo tu potom bolo smiechu, škádlenia, sklamania a zvedavosti. Na to, čo sa Elvire ulialo,
         povedali, že je „kalamár“, na čo prítomné rozchichotaly sa a významne popozeraly jedna na
         druhú. Miminka videla vo svojom olove koč s koňmi, ba ešte i kočiša s bičom; iné útvary
         olova ukazovaly vážky, druhé poľovníka so psom a na Boženkino jednohlasne vypovedaly, že je
         to veniec. Miminka dokonca zvolala:
   </p>
   <p>
    „Ale veď je to veniec, ako čo sa na hroby kladú!“
   </p>
   <p>
    Slečinky vykríkly sdesene a za chvíľku bolo ticho. Všetci, obzerali sa na Boženku, akoby
         na nej badať bolo čosi úžasného a cudzieho. A od toho citlivému dievčaťku prebehol mráz
         chrbtom, zachvela sa a do očí tisly sa slzy. Miminkou podávaný „veniec“ padol jej na zem;
         pozdejšie zdvihla ho jedna ze slúžok a preliala si ho na pluh.
   </p>
   <p>
    Trapný dojem vyvolaný poznámkou prostorekej Miminky netrval dlho; skoro predošlá
         veselosť zavládla priestrannou kuchyňou, lebo ešte čareniu nebolo konca. Andi usiloval sa
         zahnať stín smútku s Boženkinej duše; on jej pošepnul, že to všetko je len hlúposť a žart,
         že je Miminka vlastne sprostá koza a rozumie sa do podobných vecí jako hus do piva. A
         neustal rozprávať všeličo, kým sa mu nepodarilo rozveseliť Boženku. Konečne poodbehúvaly
         dievčatá do salónu, v pravo od jedálne, kde sedely panie, aby i tým sdelily výsledok
         čarenia.
   </p>
   <p>
    Páni zasadli v izbe v ľavo od jedálne. Tú izbu pridelila Zárožná svojmu manželovi a dala
         jej meno: pánova pracovňa. Predbežne postavili sem len starší nábytok, staršie pohovky,
         stolík k písaniu, kasne, niekoľko menších stolíkov a rozličné stoličky. Steny boly ešte
         pusté, lebo nebolo ešte rozhodnuté, aké obrazy by sa do tejto izby najlepšie hodily. Počula
         Zárožná, že predošlí páni mali tu obrazy koní chýrečných, vraj, s menami čudnými, ba i
         ženskými. Ale nebola sama so sebou na čistom, či by sa to práve pre Zárožného hodilo? Keď
         že sa on do koní nerozumel tak, ako do druhého dobytku…
   </p>
   <p>
    Ku stolíkom zasadli páni ku kartám; niektorí sa im prizerali, iní zase sedeli v
         skupinách a politizovali, temer všetci pili a fajčili. Na jednej pohovke pohodlne rozložení
         sedeli dvaja starší páni dobre zažití v lodenových kabátoch. Pred nimi bol stolík a na ňom
         fľaše a poháre. Pri stolíku sedel jeden kolega Zárožného z Kamenice a Zárožný. Tí starší
         boli na jarmoku, tam sišli sa so starým známym Zárožným a on ich povolal k sebe. Shovárali
         sa o obchode a práve bol predniesol ten kamenický kolega tú závažnú otázku, ako možno
         najlepšie zpeňažiť loj zo zabitého dobytka? Na to jeden z tých, čo sedeli na diváne, pán
         vážny a zamyslený (aby drahý čas darmo netrávil, krútil palec složených rúk najprv sem a
         potom tam, potom tam a sem) odpovedal s výrazom hlbokého presvedčenia a zkúsenosti, že sa
         loj najlepšie tak zpeňaží, keď sa s mäsom vyváži. Toto do obchodného sveta hlbokozasahujúce
         rozlúštenie ťažkej sociálnej otázky došlo po náležitom uvážení prúdu časového, zvlášte ale
         cien mäsa a masti, všeobecného uznania. Pravdepodobne, že na budúce mali „kunčafti“
         patričných pánov hojnejšie dovažky na kostiach a na loji. Z tohoto predmetu prešli na
         minulý jarmok a medzi iným povie ten kameničan: „Ej, Ondro, že si ty toho Macovho vola
         nekúpil! Vravím ti, vôl ako anjel!“ Zárožný vzdychol a riekol: „Veď tak, ja kôň, mohol som
         ho mať odpoly darmo, len desiatka bola medzi nami!“
   </p>
   <p>
    Klas sedel zprvu s doktorom Šerlegim (predtým Šlepper) a ani sám nevedel, ako prišiel s
         ním do náboženskej hádky. Žid, ktorý sa vzdal židovstva, odhodil vieru otcov a ich
         tradície, je horší od pohana. On napádal kresťanstvo, jeho ustanovizne, vieru, náboženstvo.
         Pôžitok, radosti tohoto života je všetko; čo je zatým, to všetko on neguje. Klas, i tak už
         rozčulený, bránil sa udatne a odbíjal pravdu a silou svojho presvedčenia a viery surové,
         často i blbé nápady doktora-skeptika. K nemu už skorej prisadol starík, učiteľ z Brezinky.
         I tento raz nezabudnul velikú brošnu s falošným kamienkom na pamiatku svojej
         nezabudnuteľnej manželky zapnúť, do nákrčníka. Držal pohárik v ruke, s úľubou pozeral na
         vínko a chlípkal po malých dúškoch. „Samý výbor,“ pošepnul Klasovi ešte pred tou hádkou.
         Konečne, keď doktor nevedel už ako poraziť toho „kňaza“, riekol: „Môžete vy, kňazia, kázať
         koľko chcete, ľud i ďalej bude piť.“ Na to ozval sa starík s uškrnutím, ale celkom
         flegmaticky: „A vy, páni doktori, môžete kurovať koľko chcete, ľud i ďalej bude mrieť.“
         Doktor sa zasmial, udrel staríka po pleci a odišiel ku druhému stolu. Klas si zamyslene
         oprel hlavu do ruky; starík pritiahol bližšie k nemu svoju stoličku a chlípnúc vínka, akoby
         na posilnenie, povedal, že by mal niekoľko dôverných slov k nemu. A hneď i začal rozprávať
         o svojom synovi, i chválil ho, aký je výborný syn, výborný farár a výborný gazda. Je už
         zagazdovaný, nepotrebuje nič, len výbornú ženičku. No — a on, totiž starík sám, že mal to
         šťastie videť Boženku nie len dnes, ale v lete na výlete a že sa mu tak pozdala, že písal o
         nej dlhý list svojmu synovi, ktorý na otcove slova rád by svojou hlavou prišiel a sám
         svojimi očami videl, nuž, či by, takto, nemohli dajeden čas prísť, aby sa mladí ľudkovia
         videli a poznali a potom, ako pán Bôh dá…
   </p>
   <p>
    Klasovi staríkove slová pôsobily novú boľasť. Videl: neubráni sa, on Boženku kedy-tedy
         musí dať od seba; keď nie tomuto, tak tam tomu, je to len otázka času. Nevie ani, komu ju
         choval ako drahý poklad. Pravdu mala žena: Boženka neostane tým nevedomým dieťatom, ale ona
         dospeje v pannu a musí sa vydať. Vzdychol si, chcel odpovedať, keď vyrušil ho šum, krik a
         smiech pochodiaci z druhej izby, medzi ktorým poznal úzkostlivý výkrik Boženky. Vyskočil a
         obrátil sa ku dverom do jedálni vedúcim; tam práve vbehla Boženka, za ňou Andi a za nimi
         opodiaľ ešte niekoľké slečinky a mladí páni. Vo dveroch Andi chytil Boženku, pritisol ju k
         sebe a bozkal.
   </p>
   <p>
    Klas nevedel, čo predchádzalo tento výjav, on videl len to, že jeho Boženku bozkal cudzí
         mužský, že ona plače, že vytrhla sa z náručia Andiho a hodila sa ku Klasovi. Tohoto zmocnil
         sa akýsi nikdy nepoznaný vztek, triasol sa hnevom a predstúpiac pred Andiho zvolal: „To je
         beťarismus, za ktorý by sa hanbil i ten najposlednejší dedinský chasník; a vy chcete byť
         džentlemén, vy, podliak ste, asfaltbeťár!“
   </p>
   <p>
    Andi tiež zapálil sa hnevom, chcel sa vrhnúť na Klasa, ale zadržala ho zavčasu Zárožná,
         ktorá pribehla hneď na prvý krik a zavrela dvere od jedálne vedúce. „Zpamätajte sa, pán
         farár,“ riekla, „Andi mal právo, oni sa hrali na zálohy.“
   </p>
   <p>
    Ale Klas nepočúval; chytil Boženku prudko, temer brutálne za ruku a okríkol ju: „poď
         domov! Ani minútu nebudeš v tom dome, kde si bola pohanená.“ A nedbajúc na zdesenie
         Boženkino, na jej pokus ísť odobrať sa aspoň od pani Zárožnej, ťahal ju von, do sieni, kde
         jej sám spešno obliekal kabát a pomáhal uviazať šatky. Nikto ho nenasledoval; Zárožná mala
         dosť práce, aby ukrotila Andiho; druhí vyslovili svoje pohoršenie a úžas nad výbuchom
         farárovým. Takého nepoznal ho nikto; nikdy nebolo počuť, že by sa bol v dačom pozabudol a
         teraz tento škandál! A prečo vlastne? Veď hrali sa na zálohy a Andi žiadal i vedel si
         vydobiť len to, čo mu patrilo, to veru ten zlý duch nemal prečo vstúpiť do Klasa a keby to
         vlastný otec, ale len otčim! Tak pretriasali u Zárožných tú vec a nikto sa nenašiel, ktoby
         bol duševný stav rozhnevaného Klasa pochopil.
   </p>
   <p>
    Noc bola tmavá, nepríjemná. Nebolo vidno ani na tri kroky a v takúto noc pohnúť sa na
         cestu trihodinovú, bola odvážlivosť; ale Klas nemal smyslu pre inšie, ako pre to jedno:
         domov. Viac ťahal, ako viedol Boženku do dvora a volal na kočiša. Po dlhom hľadaní a
         budení, konečne našiel i kočiša i vozík; Boženke Klas rozkázal sadnúť na vozík a čakať, kým
         zapriahnu. Sám pomáhal kočišovi zapriahať, pri čom im svietil jeden z bírešov. Konečne boli
         kone zapriahnuté; sluha posvietil im až na cestu a ako vzdialil sa s lampášom, obklúčila
         ich hustá tma.
   </p>
   <p>
    Ačkoľvek sa Boženka začala báť, neodvážila sa povedať ani slovíčka. Takého nahnevaného
         nevidela svojho dobrého otecka nikdy. Akoby to ani on nebol, ale dakto cudzí, ktorý jej
         rozkazuje a teraz sa hnevá na ňu a ju už iste ani rád nemá! Možno, že si niečo veľmi zlého
         myslí o nej, oj, keby mu mohla povedať všetko, všetko! Ale ako sa mu prihovoriť, veď on
         sedí pri nej ako nemý, neobzre sa, nevidí, že drobný dážď padá na ňu a že nemá ani
         dáždnika, lebo ten tam nechala. A nado všetko: čo povie mama, tá sa len bude hnevať! A
         vopred začala tíško plakať.
   </p>
   <p>
    Rozospaný kočiš vidiac, že ísť sa musí a naučený i na takéto cesty, poručil pánu Bohu
         seba i pánov a spoľahol sa na svoje koníky. Oni iste nájdu cestu lepšie, ako on, oni po
         svojom rozume pôjdu s kroka na krok, ale isto a bezpečne.
   </p>
   <p>
    Skoro bola Boženka premoknutá; jej chatrný kabátik a ľahké šaty neposkytovaly jej mnoho
         ochrany. Chvela sa zimou, únavou a rozčúlením. Ľutovala, že sa všetko tak zle skončilo, oj,
         keby radšej neboli šli! Premáhala sa, aby neprepukla v hlasitý nárek, len ku konci cesty ju
         prevládala únava a ona len-len že nespadla z vozíka i mimovoľne chytila sa rukáva Klasovho.
         Vtedy, akoby sa prebral z dákeho ustrnutia, on chytil jej ruku, vlhkú a studenú a
         pritiahnúc ju k sebe, cítil, že je celá premoknutá. Vzal ju v náruč, rozopäl kabát a
         zakrútil ju ako sa dalo k sebe; ona túlila sa k nemu a prosila: „Nehnevaj sa viac, otecko,
         prosím ťa, nemysli zle o mne!“
   </p>
   <p>
    „Nie, nie,“ povedal on a ukrývajúc ju, skláňajúc hlavu k nej, bozkával jej vlásky, jej
         čelo. — A pritom cítil sa byť takým biednym, nešťastným, nespokojným!
   </p>
   <p>
    A hneď na to dokolísal sa vozík do dediny. Bolo už hodne po polnoci, ale na fare ešte
         bolo svetlo.
   </p>
   <p>
    „U nás sa dačo prihodilo,“ podotknul Klas, keď vozík zastal pred dvermi i skočil,
         pomohol Boženke dolu a ponáhľal sa dnu. Áno, prihodilo sa, kým oni tam boli, narodilo sa
         dievčatko. V izbe, kde ležala Klasová, spali chlapci a malá dcérka, horela nočnia lampa.
         Klasová s radosťou vítala muža a keď pristúpil k nej, aby ju pobozkal a pozrel na dieťa,
         ona s pokornou prosbou v očiach, laskave a nežno povedala: „Máme dcéru, muž môj, vynáhradu
         za Boženku!“
   </p>
   <p>
    Vynáhrada za Boženku! To počula ona sama a zastala. Ako čo by sa jej srdiečka mrazivá
         ruka dotkla, tak zamrazilo ju a zabolelo to slovo mamičkino. Zase ju obišla slabosť a ona
         sadla na najbližšiu stoličku.
   </p>
   <p>
    Klas obzrel sa; chcel jej pomôcť stiahnuť mokré háby, ale ona nečakala jeho pomoc; i
         teraz nezapomenula na povinnosť, išla, poľubila mame ruku a potom bez slova opustila izbu.
         Pri kuchyni bývalá komôrka bola teraz jej izbou; chyžočka nekúrená, postieľka neodpravená;
         vidno, kým tam bola, na ňu nikto nemyslel. Ajhľa, ešte len prišla tá malá sestrička a už
         vytisla ju z lásky rodičovskej. Zaujala miesto, ktoré dosiaľ ona mala, jej tu už viac akoby
         nebolo treba. Ju odbíja vlastná matka z domu, ako videla v lete odbíjať vlasťovičku-matku
         svoje odchované mláďatá. Vtedy, keď to Boženka pozorovala a ľutovala mladé vlasťovičky,
         nepomyslela, že i ona raz bude zbytočnou v rodinnom kruhu; vtedy povedal jej otecko, že je
         to zákon prírody a že každé odchované mladé vtáča musí opustiť svoje rodné hniezdo, starať
         sa o svoju vlastnú výživu, budovať hniezdo a založiť vlastnú rodinu.
   </p>
   <p>
    Vynáhrada za Boženku! Vždy znovu a znovu znelo jej to v ušiach. Ten milý, nežný hlas
         matkin ako by vyniesol výrok smrti nad ňou, lebo opustiť domov, rovnalo sa jej so smrťou.
         Žiarlivosť zmocnila sa srdca dievčaťa, ju teda už nechcú, ona môže ísť, — čím skorej, tým
         lepšie. Kam? Všetko jedno, do Zárožných, či kam koľvek inde, kde ju aspoň troška budú radi
         videť. Hľa, veď ju u Zárožných radi majú a ona, nevďačná, neprijíma lásku, kde sa jej
         podáva, ale žobre tam, kde ju odbíjajú! Doma je zbytočná, tak odísť, odísť!
   </p>
   <p>
    Takýmto spôsobom veľmi často donútené bývajú dievčatá k vydaju bez lásky, ba s odporom
         proti mužovi v srdci ku veľkému nešťastiu oboch manželov.
   </p>
   <p>
    Konečne zimou, plačom a rozčulením trasúc sa, ľahla si do postieľky, ale dlho nemohla
         zaspať. Trápily ju myšlienky, ktoré ako desné, čierne vtáky dobíjaly na mladú jej dušu a
         mučily ju, ako ešte nikdy. Za túto jednu noc Boženka dozrela a v túto noc opustila ju tá
         bezstarostná detinská myseľ, detinstvo s jeho nevinnými radosťami, s jeho ideálnými
         názorami na život — a čo i nie celkom prosté žiaľu a malého utrpenia, ale neskonale bohaté
         na pramene potešenia.
   </p>
   <p>
    Ťažkým spánkom konečne premožená, nevstala občerstvená a svieža ako druhý raz. Pozde
         zobudila sa a bola vypotená a mdlá. Keď rozpamätala sa na včerajší deň, zaplakala; pred
         sebou videla len ťažké povinnosti, teraz i potom, nič viac. Teraz musela zastupovať matku v
         dome a v kuchyni; chlapci priľnuli k nej dvojnásobne, lebo i oni vycítili, že ich tá malá
         sestrička olúpila o hodnú časť materinskej lásky.
   </p>
   <p>
    Ťažké to boly dni pre mladú devušku; vo dne práca a ustávania, v noci bolenia hlavy a
         bezsenné hodiny s ťažkými myšlienkami a so spánkom bez občerstvenia. Často trápila ju i
         myšlienka na Elviru a p. Zárožnú; nehnevajú sa na ňu? Či odvrhly sa už i ony od nej?
   </p>
   <p>
    O nemilom výstupe u Zárožných Klasová nevedela ničoho. Boženka mlčala a Klas nechcel
         ženu zbytočne rozčuľovať.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e801">
       </a>
       VI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Nikto v dome netušil, že je Boženka telesne i duševne chorá; že bola vážna, blädá a
         často i vyplakaná, pozoroval len Klas s nemalým nepokojom a sústrasťou, ale, on nevedel,
         ako jej pomôcť. Tak hovoriť s ňou, ako dosiaľ, nemohol, on sám trpel a mal dosť práce, aby
         premáhal sám seba. Pozoroval, ako ona sama stráni sa ho, uťahuje sa s deťmi to do kuchyni,
         to do chyžky svojej, len aby nebola pri rodičoch, o kterých domnievala sa, že ju nemilujú
         viac. Boženka nevedela, čo mysleť o svojom otčimovi; nepochopila ten výbuch hnevu u
         Zárožných, jeho chladnosť, ktorá zase okamžite zmenila sa v nežnosť a teraz tú zdanlivú
         ľahostajnosť. A on zase myslel si i potešil sa tým, že najlepšie, keď ona sama preborí sa k
         rozhodnutiu a pritom úfal sa, že akýmsi nimi netušeným obratom dostaví sa dosavádna
         harmónia a donesie pokoj a utíšenie myslám rozčuleným.
   </p>
   <p>
    Krst malej dcérky odbavil sa v tichosti; hostí nebolo, lebo kmotrovia vzdialení,
         neprišli. Klasová vstala a konala zase svoje obvyklé povinnosti. S Boženkou bola veľmi
         nespokojná; obviňovala ju z nevďačnosti, ba i z lenivosti, čo dievčatko veľmi ťažko, ale
         bez slova a výhovorky prenášalo. Keď by sa bola požalovala, iste by jej mama bola riekla:
         „ach to sú len mazny; ja v tom veku“ atď. Tak načo? Nevedela tedy matka, že jej dcérka
         každý deň v zimničnom stave, každú noc v silnom potení borí sa so začiatkami ťažkej nemoce.
         Nevedela, že napadnuté pľúca ako rýchlo prepadúvajú zkaze. Zaujatá bola teraz výlučne malou
         dcérkou a premeškanými domácimi prácami.
   </p>
   <p>
    Len kedy-tedy Boženka vyšla s bračokami na čerstvé povetrie, — a tu už temer ťažko jej
         bolo dýchať ostrý, mrazivý vzduch, ktorý tiahol dolinou. Počas jednej prechádzky Boženkinej
         prišla Zárožná navštíviť Klasovú. Bolo už zamrzlo a cesty napravily sa, ale Zárožná i tak
         pokladala svoj príchod za velikú obeť a to Klasovej i dala cítiť. Ona nedovolila ani kone
         vypriahnuť, len rozkázala ich pozakrývať, aby sa neprechladili.
   </p>
   <p>
    Potom už nemohla sa zdržať, aby Klasovej nevyrozprávala všetko, čo sa stalo na Ondreja u
         ních; celý ten výstup a ešte pridala k tomu istej barvivosti. Klasová bola cele zdrtená a
         ujišťovala Zárožnú, že ona o tom nemala ani tušenia, pokorne prosila za odpustenie.
         Vyhovárala muža tým, že on, ako opravdový otec miloval Boženku a nevie sa spriateliť s
         myšlienkou, že ju musí dať od seba; je tedy v tom viac otcovskej žiarlivosti, no, on predsa
         nerozhoduje — a čo sa dievčaťa týče, to je ešte sprostý detvák, nevie, čo sa sluší, tomu
         ľahko bude napraviť hlávku.
   </p>
   <p>
    Pokornosťou Klasovej príjemne dotknutá Zárožná pokračovala:
   </p>
   <p>
    „Ja síce Boženku rada mám, ale predsa nerozumiem Andiho, že sa tak šiali za ňou, akoby
         iných nebolo a veru, nie že by som sa chválila, ale núkajú nám partie, áno, partie. Ale on
         nechce ani počuť; vôbec, tie naše deti,“ vzdychla z hlboka a tvár sa jej zachmúrila, lebo
         pomyslela na Elviru a na to, či v jej neprítomnosti zase nevysnovala dáku schôdzku —
         „neposlúchajú, idú za svojou vlastnou hlavou a svojim rozumom. I teraz ma Andi vypravil, on
         prosím Vás, ešte i to surové napadnutie pána farára odpustil a vyslovil sa, že ak narazí na
         prekážky, on nám všetko nechá tak, pôjde do Pešti a že bude tam viesť život ako vtedy, ba
         ešte, vraj, — veselší.“
   </p>
   <p>
    Klasová vypočula toto bez poznámky, ale umienila si, že tak muža ako i dcéru vypliesni a
         konečne obom napraví hlavy, odpor trpeť nebude. Či je to nie veliká a nezaslúžená česť, že
         taký mladík kladie svoj život i budúcnosť do rúk takej nerozumnej žabe?
   </p>
   <p>
    Klas prišiel domov z obecného domu, kde mal prácu a privítal Zárožnú zdvorile, ale nie
         ponížene. Vyslovil svoju ľútosť nad svojim náruživým vystúpením, ale neodvolal ničoho. A
         Zárožná nepozdvihla viac žalobu i odporúčala sa, keď prišla Boženka s deťmi, Boženka
         dostala od matky kázeň, potom jej dohovárala, že veď sa nemá čo báť toho Andiho, že keby
         vedela, aký je dobrý a milý. Boženka to vypočula a potom prosila Zárožnú, aby sa nehnevala,
         že to všetko zavinila len ona; otecko že sa nazdal, že kto vie, čo sa jej stalo.
   </p>
   <p>
    „Veď sa ja nehnevám, horký že,“ uisťovala Zárožná a odporúčala sa. Keď sadala na koč,
         spýtala sa, či dačo neodkáže.
   </p>
   <p>
    „Pozdravte, prosím, Elviru,“ prosila Boženka.
   </p>
   <p>
    „A Andiho nie?“
   </p>
   <p>
    Boženka za chvíľu pomlčala, potom rozhodne a jasno, temer veselo zvolala: „Áno,
         pozdravujem i jeho.“ Zárožná príjemne dojatá, spokojne sa usadila a kým druhí ešte pomáhali
         ju zakrývať a čakali, kým odíde koč, odbehla Boženka do svojho úkrytu, hodila sa na
         postieľku a v zúfalom plači uvoľnila ubolenému srdcu.
   </p>
   <p>
    Druhého dňa chlapci, ako to často robili, pýtali sa na katolícku faru. I oni ako
         Boženka, radi tam chodili — a tento raz, aby len doma nemusela byť, išla s nimi i Boženka.
         Starý báči sa návšteve detí veľmi zaradoval, ale Boženky sa zľakol. Hneď ako prišla,
         zvolal: „Dievča, čo je tebe? Ty si premenená, či si chorá?“ Miesto odpovede, hodila sa
         Boženka starému báčimu okolo hrdla a nemohla sa zdržať plaču pretrhávaného prudkým kašľom.
         „Dieťa moje, úbohé dieťa,“ prehováral ju starec, pozorujúc jej tepnu a hladiac jej čielko,
         utíš sa, neplač, veď to všetko dobre bude, si troška prechladená, máš zase pľúcny katarh, a
         už i zanedbaný, horúčku, ale sa tomu dá spomôcť, teraz poď, sadni si sem na pohovku a utíš
         sa. Ja sa budem s mamou a oteckom shovárať.“
   </p>
   <p>
    Ale keď sa s nimi shováral a preľaknutý Klas chcel naraz poslať pre lekára, povedala
         Klasová: „Ja myslím, že starý pán preháňa. Ona je nie tak zle. Uvaríme Boženke lipového
         kvetu, niekoľko raz sa vypotí (akoby sa nepotila každú noc!) a ona príde zase k sebe. Starý
         pán Boženku mazne, ako ju mazneš i ty a preto je taká svehlavá a zvlášte mne nedôverná.
         Ach, a to všetko doráža na mňa teraz, keď idú Vianoce a predo mnou leží toľko zameškanej a
         naliehavej préce a starostí!“
   </p>
   <p>
    Dakedy plynie ľudský život po dlhý čas jednotvárne ako potok na rovine, lenivo sa
         poberajúci k svojmu cieľu a dakedy stíhajú udalosti druhú ako vlny rozvlnenej rieky valiace
         sa cez balvany strmého riečišťa.
   </p>
   <p>
    Ešte pred Vianociami dostali Klasovci návštevu starca učiteľa so synom farárom. Boženka
         nemala tušenia, prečo ti prišli a to bolo pre ňu na toľko dobre, že sa zbytočne
         nerozčulila. Akoby chcela dať mame za pravdu, cítila sa jeden čas ceľkom dobre, len zimnica
         striedaná s horúčosťou nechcela ju opustiť. A keď i cítila slabosť, bála sa povedať, lebo
         vedela, že mama jej na to povie, aká ona bola v tom veku silná a zdravá. Po návšteve
         prišiel list na Klasa, v ktorom mladý farár žiada o ruku Boženkinu; dalo sa to očekávať,
         nebolo možno tomu vyhnúť a predsa Klasovi ten list vpadol ako bomba do domu. Klasová
         rozhodne žiadala, aby Klas hneď odpovedal; Boženky netreba sa ani opýtať, o láske tu ešte
         nemôže byť ani reči a vlastne Andi má väčšie práva, Klas súhlasil s tým, že dievča nemusí
         vedeť o tom, ale docela z inej príčiny a preto odpovedal priateľsky a rozhodne, že je teraz
         Boženka nemocná, aby pán brat počkal do jari.
   </p>
   <p>
    Zatým prišly mnohé iné, úradné i domáce práce a nemoc detí a tak prišly i minuly sa
         Vianoce.
   </p>
   <p>
    Andi poslal Boženke dary: knihy, cukríky, kvety, ale knihy ostaly neotvorené, cukríky
         pojedli chlapci a kvety rýchlo vädly v poháre na kasni nepovšimnuté. On sám prišiel v druhý
         sviatok; nedal sa odstrašiť ani nemocou Boženkinou, ani Klasovej patrnej nepriazne. On
         naliehal, aby sa čím skorej zasnúbili, ba i sobášili, sľubujúc, že odvezie Boženku na juh,
         ku moru, kde svieti i teraz slniečko teplé a jasné, kvitnú kvety a stromy a večne zelené
         vonné háje zovú k pobudnutiu a prechádzkam: A keď si Boženka žiadať bude pekné šaty, on jej
         ich kúpi, ozdobí ju šperkami, na každý pršťok, štihlý a prehľadný, dá jej prstenčok s
         briliantami a pri tom preberal Boženkine pršťoky, považujúc to už za veliký výdobytok, že
         mu Boženka ponechala rúčku v jeho ruke. Ale ako odišli Zárožnovci, Boženka nevládala sa
         ďalej opanovať a neuspejúc už dôjsť do svojej komôrky, omdlela. Klas ju zachytil klesajúcu
         a videl, že opúšťajú ju smysly, zachvátený obavou a výčitkami vlastného srdca, začal
         náružive obviňovať seba i ženu.
   </p>
   <p>
    „My sme si ju sami usmrtili,“ volal, keď zdvihol ju ako pierko a niesol do chyžky. Teraz
         s hrozením zbadal, aká je už chudá a biedna. A keď ju uložili, neodišiel od nej, kýmkoľvek
         neotvorila oči a udivene pozrela na neho. Či sa jej sníva, že jej milý otecko znovu
         naklonil sa k nej, či snáď predsa neprestal ju milovať? Akoby sa bála, že je to len sen,
         zatvorila oči, ale jeho ruku chytila a vrúcne pobozkala. Upadla do vysokej horúčky a s času
         na čas i blúznila a tu Klas zvedel, čo ju trápilo, lebo častejšie opakovala, že majú
         vynáhradu za Boženku. Oj, keby si vedela,že teba jemu nikdo nevynahradí! V ťažkej obžalobe
         samého seba, v modlitbe, v slzách, ktoré nevidel iný len Boh a tichá noc, ztrávil Klas celú
         noc pri lôžku nemocného dievčaťa. Ráno poslal pro lekára, ktorému dôveroval a tento mu
         nedal mnoho nádejí. Po svedomitom prezkúmaní nemocnej, povedal lekár, že nemoc už priveľmi
         pokročila. Boženka pravdepodobne zdedila náchylnosť ku pľúcnej nemoci od otca, ale pri
         veľmi prajných okolnostiach a zdarilom telesnom vývine mohla tú náchylnosť udusiť, tu ale
         musely predchádzať silné duševné otrasy, veľké a viac razy opakované prestydnutia,
         následkom ktorých bol zprvu slabší, potom vždy silnejší pľúcny katarh ani raz dobre
         nevyliečený — a teraz, — len jedna pomoc je ešte možná: rýchly útek na juh do teplejších
         krajín, kde mnoho a teplého vzduchu môže vyliečiť pľúca tak napadnuté — k tomu mladosť a
         radosť života boly by napomáhaly jej prajný výsledok.
   </p>
   <p>
    A k tomu nebolo možnosti. Na juh odviesť, to by ju bol mohol len Andi, ako svoju ženu,
         ale práve toto by Boženku zrovna usmrtilo. Andi prosil, aby mu ju dali, ale o tom Boženka
         nechcela počuť a po každom pokuse ostala horšie, tak že musel i on upustiť od toho. Keď raz
         Boženka vstala a sedela blízko teplej peci a prišiel Andi a videl ju takú zduchovnelú,
         pokľaknul pred ňou premožený citom a zaplakal. Láska jeho k tomu čistému dievčaťu bola pre
         neho tiež očisťujúca. Pozdejšie opäť vrhol sa do víru života, ale nie na dlho; zprotivil sa
         mu pustý život a odďaloval od pamiatky Boženkinej, ktorú spomínal si ako sväticu, ako svoj
         prvý, opravdivý ideál, svoju jedinú veľkú lásku. Na naliehanie rodičov vzal si Miminku,
         lebo ona ohľadom lásky nemala veľké nároky, ale uspokojila sa so skutočným, reelným stavom,
         čo jej úplne zodpovedalo.
   </p>
   <p>
    Od Elviry dostala Boženka zvesť krátku ale obsažnú: v tichosti a neočekávane bola
         osobášená — s dišpenzáciou — s Bélom. Rodičia, aby vyhli väčšiemu pohoršeniu, prinútení
         boli povoliť, a aby mladí mali z čoho žiť, určil starý Zárožný platiť im 75 korún mesačne,
         kým Béla nedostane stanicu.
   </p>
   <p>
    *
   </p>
   <p>
    Marcové slniečko mnohosľubne zasvietilo oknom do zadnej, ináče hosťovskej izby, v ktorej
         ležala Boženka na svojom bielom lôžku. Bola samotná, ošetrovateľka, jej bývalá pestúnka,
         odišla domov pozreť deti, otecka odvolali ľudia, mama, tá pre ostatné deti, aby sa
         nenakazily, nesmela byť dlhší čas u nej.
   </p>
   <p>
    Boženka obrátila hlávku ku obloku a vystrela vycivené ruky.
   </p>
   <p>
    „Ó, ty Božie slniečko, voláš ma, lákaš ako pred tým, keď som bola malá!“ zvolala
         hlasite. „Oj zasvieť mi ešte, slniečko, zasvieť!“ A dívajúc sa do obloka, pozorujúc hru
         lúčov slnečných, spomínala si na detinské časy, keď toto jarné slniečko vábilo ju von, keď
         v jeho svetle ihraly sa deti ako roj mušiek tam pod stenou kostola keď odbehla na slnečnú
         stráň a hľadala prvé kvietky a s jasotom ich doniesla oteckovi a mame a keď si spievala
         pesničky, pri ktorých ihraly sa detičky na úslní. A teraz, ponoriac sa do dávnych
         rozpomienok zase začala si nôtiť.
   </p>
   <p>
    Dozierala; videl to každý, len matka ešte úfala, ba v sanguinickej svojej povahe
         nevedela sa vpraviť v možnosť, aby ona utratila svoju dcéru. Veď ju ona milovala a chcela
         len jej dobro, len spôsob neulahodila.
   </p>
   <p>
    Vedel to i Boženkin starý báči. Včera bol ju navštíviť a svojim milým láskavým slovom
         potešil i uspokojil. A keď odchodil, prosila Boženka:
   </p>
   <p>
    „Báči, prosím, požehnajte ma, tak ako keď som bola malá!“
   </p>
   <p>
    S pohnutím duše, prežehnal ju starý kňaz, a ona s vrúcnym pohľadom v očiach bozkala mu
         ruku. Od dverí obzrel sa ešte raz a pomyslel: „nikdy ťa už duša drahá, v tomto zemskom
         živote neuvidím! Ó, prečo som ja toto dožiť musel!“
   </p>
   <p>
    Ešte si spievala, keď prišiel dnu Klas a niesol v ruke pomaranč. Spev Boženkin ho veľmi
         boľastne dojal, ale premáhal pohnutie, nútil sa k žartu, keď riekol:
   </p>
   <p>
    „Bude sa ľúbiť, slečinka?“ Boženka s úsmevom vystrela ruky proti nemu.
   </p>
   <p>
    „Pravdaže sa bude, môj pane,“ odpovedala.
   </p>
   <p>
    Otčim sadol si na kraj posteli, vytiahol nožík a zdanlive horlive začal deliť pomaranč.
         Boženka prizerala sa s úsmevom, potom chytila mu ruku a s namáhaním posadila sa, povedala:
   </p>
   <p>
    „Dajže to sem, otecko; vy mužskí ste dakedy veľmi nešikovní. Či sa to tak zachodí s tak
         vzácnym ovocím?“ Vzala nožík a pomaranč chcela ho rozkrojiť, ale v tom ju počalo dusiť.
         Rýchle odložila pomaranč, schytila šatočku, potom sa zachytila za rameno otca a výraz
         strachu a bázne zrkadlil sa na zduchovnelej tvári.
   </p>
   <p>
    „Mňa dusí, otecko, škrtí ma, pomôž mi, nedaj ma, čo je to?“ Ručníčok podniesla k ústom a
         po malej chvíli bol krvou zbarvený. Klas jej utrel čelo pravou rukou, ľavou objal ju silno
         a privinul k sebe.
   </p>
   <p>
    „Bojím sa, neopusť ma,“ prosila devuška.
   </p>
   <p>
    „Neboj sa, dieťa moje, som pri tebe,“ povedal on zmužile.
   </p>
   <p>
    „Môj drahý, milý, len teba som rada mala, dobrý je pán Boh, On všetko k dobrému vedie —
         ale sa bojím.“
   </p>
   <p>
    „Neboj sa,“ opakoval Klas preniknutý slávnostným okamihom týmto. „Nie len ja nehodný,
         ale pri tebe je aj tvoj Spasiteľ. On ťa volá k sebe, On ťa žiada od nás, jemu ťa
         odovzdávam, vediac, že raz sídeme sa v oslávenom tele. Nikomu som ťa dopriať nemohol, len
         jemu, ktorý ťa miluje viac ako sme ťa milovali.“
   </p>
   <p>
    Boženkine oči roztvorily sa široko a s úžasom hľadely na hovoriaceho, potom výraz tváre
         bol vždy spokojnejší, až ona zasmiala sa a povedala: „Otec! — Vidím, vidím!“
   </p>
   <p>
    Ešte niekoľko ráz a vždy tichšie dýchala a potom klesla ťažko hlava jej na rameno
         otčimovo — bol koniec.
   </p>
   <p>
    Nežno a pozorne položil Klas bezdušné telo na lôžko, narovnal, zatlačil oči, vediac, že
         nikdy viac v tomto telesnom živote ich neuvidí. Nikdy viac neusmeje sa naň to jasné, teplé
         nebe z nich. Keď jej poslednú túto službu lásky poskytol obrátil sa k dverom, lebo i jeho
         opúšťaly už sily. Vo dveroch stretol sa už so ženou.
   </p>
   <p>
    „Čo vy tak ticho? Spí?“ opýtala sa Klasová.
   </p>
   <p>
    „Spí, mama. Tvoja dcéra nás už opustila.“ Potom opustil izbu, poslal slúžku a po chvíli
         naplnila sa izba nárekom žien, ktoré Boženke prišly preukázať poslednú službu.
   </p>
   <p>
    Matka s výkrikom vrhla sa na tichú postavu svojho dieťaťa. V plači a obviňovaní seba
         hľadala úľavu.
   </p>
   <p>
    Klas ale vyšiel do zahrady, lebo chcel byť sám so svojim žiaľom. Slnce zapadalo,
         posledný lúč padol na jeho zkľúčenú postavu, sediacu na lavičke pod pustým krom
         orgovánovým, tam, kde sa v lete Boženka skryla pred Andim. Silný muž plakal, ako ešte
         nikdy, odkedy stal sa mužom. Veď teraz ztratil zdroj radosti a potešenia. Teraz po druhý
         krát odobrala sa jedna krásna časť jeho života: mladosť, radosť, šťastie. To, čo mu ešte
         ostáva, je boj a povinnosť.
   </p>
   <p>
    Zašelestilo listie pod krokami; ticho prišiel ku trúchliacemu starý priateľ Rovinský a
         ako Klas povstal z lavičky objaly ho ramená starcove. Bez slova, bez stezku porozumeli
         jeden druhému, veď oba milovali to, čo v tomto okamihu utratili.
   </p>
   <p>
    Čistým vzduchom ozval sa zvuk zvona, jeden po druhom a potom zahlaholilo všetkých šesť
         na väžiach oboch chrámov — a ľud zbehával sa a každé srdce zakvílilo za miláčkom
         svojim.
   </p>
  </div>
 </body>
</html>
