<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2544839">
       </a>
       Kar
      </h2>
     </div>
    </div>
   </div>
   <p>
   </p>
   <p>
   </p>
   <p>
    Pani Milka Krajecová, veľactená pani rechtorka z Madaračky, len čo vypila svoju raňajšiu
      kávu, vyšla do pitvora obzrieť svoje kvety. V malom pitvorčeku mala totiž veľké oleandre, aloe
      a myrtu, tieto cudzokrajné kvetiny tu trávievali zimu. Obzerá kvety, oberá suché listy z
      oleandru, keď začuje, že od ulice, malou chodbou blížia sa kroky. Zdvihne hlavu, pozrie na
      dvere a v obloku sklenených dvier vidí strapatú hlavu a pohľad chlapa na ňu obrátený.
   </p>
   <p>
    Akoby hrom udrel do nej, začala sa klátiť, kolená sa jej podlamovali a skríkla:
   </p>
   <p>
    „Jaj, Mišo!“
   </p>
   <p>
    Bol to Mišo, syn starého Voľku, ktorý býval poniže školy, kde bol otec učiteľom, ale hen v
      druhej stolici. Hneď jej prišlo na myseľ, že doma je zle a že Miša poslali s nejakým odkazom
      (telegraf sa ešte tak neužíval ako teraz).
   </p>
   <p>
    Mišo váhavo, okúňavo otvoril dvere a práve tak lenivo, akoby mu ani mak nebolo naponáhlo,
      zatisol ich za sebou; medzitým Milka umierala od strachu. Poklonil sa a zastal.
   </p>
   <p>
    „Mišo!“ zvolala Milka znovu. Ideš so zlou zvesťou, však?“
   </p>
   <p>
    Mišo pokýval hlavou a povedal lakonicky:
   </p>
   <p>
    „Vera je tak, pani rechtorka!“
   </p>
   <p>
    „Apuško!?“
   </p>
   <p>
    „Mhm, pán rechtor…“
   </p>
   <p>
    „Či sú chorý, Mišo, hovor, alebo už nedajbože umreli!“
   </p>
   <p>
    Mišo len sklonil hlavu a zamrmlal čosi, akoby mu samému žiaľom preplnené srdce nedalo
      hovoriť.
   </p>
   <p>
    „Jaj, môj otec, môj drahý, dobrý otec!“ nariekala Milka a sadla si na malú pohovku v kúte.
      Milka zalomí rukami a narieka ďalej:
   </p>
   <p>
    „Ach, veď som to mohla tušiť, veď nedarmo sa mi prisnilo s ním — a teraz tak neočakávane,
      tak chytro sa odobral od nás môj drahý, opustený otec!“
   </p>
   <p>
    Mišo len stojí, stojí a hľadí do zeme; zrejme i jeho pochytil zármutok.
   </p>
   <p>
    „Duša!“ zvolá odrazu Milka a podopierajúc sa o stenu, vstáva z divánčeka. „Duša, Štefan!“
   </p>
   <p>
    To bol jej manžel, ktorý už bol odišiel k deťom. Veď len čo ich dostal všetky do školy;
      doma ich cez Ondreja aj tak nepotrebovali a vyučovanie bolo v prúde, keď zaznel pani
      rechtorkin prenikavý, veliteľský hlas. Nemohol meškať, a preto vkročiac do pitvora, opytuje sa
      svojím trochu drsným hlasom:
   </p>
   <p>
    „No, čože je zasa?“
   </p>
   <p>
    „Jaj, duša, už nemáme nášho drahého otca!“ zvolá Milka s plačom a celou svojou
      šesťdesiatšesťkilovou váhou vrhne sa mužovi v náruč, takže on nepripravený na toto sladké
      bremeno sa zatočil.
   </p>
   <p>
    „Čo? Kto to povedal? Kde je list?“ opytuje sa Štefan a zvedavo sa obzrie na Miša.
   </p>
   <p>
    „Mišo, tu, hľa, priniesol zvesť,“ hovorí Milka.
   </p>
   <p>
    „To si ty, Mišo, vitaj, daj sem list.“
   </p>
   <p>
    Mišo sa trošku narovná a hovorí:
   </p>
   <p>
    „Nedali mi, len aby som slovom…“
   </p>
   <p>
    „A kedy?“ opytuje sa Milka, zadúšajúc sa v plači.
   </p>
   <p>
    „Včera ráno; naši mi povedali, aby som šiel,“ rozprával Mišo len tak lenivo.
   </p>
   <p>
    „Duša, ešte včera ráno, a my sme ešte tu, jaj, duša, len či dôjdeme na pohreb?“ Vtom jej
      čosi prišlo na um, vzchopila sa a volá:
   </p>
   <p>
    „Jaj, ja nešťastná, nemám ani len smútočný klobúk a závoj!“
   </p>
   <p>
    Aj Štefan sa zarmútil, lebo dobrého svokra úprimne miloval, ale zato nestratil hlavu.
   </p>
   <p>
    „Ešte včera, ale tak si mohol už večer tu byť, Mišo.“
   </p>
   <p>
    Mišo sa začne krútiť a vraví:
   </p>
   <p>
    „Ako by, pán rechtor, veď som bol aj v Černinci a potom som aj blúdil.“
   </p>
   <p>
    „Ako sa to stalo, my nič nevieme, Mišo, vrav, čo boli chorý?“
   </p>
   <p>
    „Ja neviem, pán rechtor, lebo som nebol doma, len čo ma naši poslali a ako som vyšiel na
      Holubenec, už vyzváňali!“
   </p>
   <p>
    „Vyzváňali!“ skríkla Milka a chcela omdlieť, ale našťastie boli tam izbové dvere, a tak sa
      oprela o ne, aby nespadla.
   </p>
   <p>
    „No, len no, neopúšťaj sa, milá moja,“ hovorí Štefan a jeho hlas je omnoho jemnejší.
   </p>
   <p>
    „Treba nám ísť, Mara!“ volá na slúžku, naslúchajúcu pri kuchynských dverách. „Bež do
      Baranských, aby zaraz priahali, že ideme na Klincovú.“
   </p>
   <p>
    „A povedz, aby len skoro, lebo že nám apuško umreli.“
   </p>
   <p>
    Mara odbehla a Štefan rečie Mišovi:
   </p>
   <p>
    „Poď dnu, Mišo, iste budeš hladný.“
   </p>
   <p>
    „Veru, pán rechtor, len tak o hlade a smäde som bežal,“ hovorí Mišo a tvár sa mu jasní.
   </p>
   <p>
    Kým Mišo nasledoval Štefana do kuchyne, kde Štefan predložil poslovi chlieb, slaninu a
      hriate, za ten čas Milka v izbe zháňala smútočné veci a fikajúc sprobúvala pred zrkadlom
      staršie závoje a klobúky. Potom naplnila dve škatule rozličnými kusmi odevu a zatým ešte tri
      koše s potravinami na cestu a na kar. Mali práve zarezanú vykŕmenú húsku. Potom sa znovu
      rozplakala:
   </p>
   <p>
    „Ach, či by som bola pomyslela, že som túto húsku na kar môjho otca kŕmila?“ Obnovený prúd
      sĺz nasledoval za slovami.
   </p>
   <p>
    Štefan rozpustil deti na tri-štyri dni a obzrúc vozík, ako praktický a rozšafný domáci
      gazda pomáhal Baranskému popriahať kone a po obnovených raňajkách vybrali sa vo meno božie na
      cestu. Vzali so sebou aj Miša, aspoň naspäť nemusí pešo stúpať. Aby ho v Klincovej nemuseli
      vyplácať, dali mu tu za posolstvo strieborný dvadsiatnik.
   </p>
   <p>
    Milka ani cestou neprestala nariekať, čo bolo pri takej planej sekľavej ceste veľmi
      nebezpečné, takže jej Štefan naposledy zavolal:
   </p>
   <p>
    „Ale, prestaň už vykladať, lebo si ešte odsekneš jazyk!“
   </p>
   <p>
    Na tento necitný výraz chudina Milka neprestala nariekať, ale neprestajne fikala až do
      Klokňavy. V tejto dedine mali kŕmiť a Štefan mal tam sesternicu, u ktorej sa obyčajne
      zastavovali. Ako vozík zastal, uvoľnil sa jej prúd sĺz a náreku, najmä ako vyšla im v ústrety
      švagriná-sesternica. I ona predesená nečakanou zvesťou úprimne poľutovala trúchliacu dcéru a
      volala oboch dnu, že im napochytro pripraví obed.
   </p>
   <p>
    Mišo tiež zišiel z vozíka a prosil, či smie ísť za ten čas navštíviť kamaráta z vojny.
      Štefan mu dovolil a dal mu ešte päť groší, aby sa zabavili. Baranský opatril koníky a naši
      smutní pocestní vošli dnu.
   </p>
   <p>
    Milka hneď zbadala, že švagriná má nový kabátik — a myslí v sebe: „Na to jej stačí, ale
      ináč bude jačať a ponosovať sa, že nemá z čoho vyžiť!“ No zasa jej prišiel na rozum smutný
      cieľ cesty, rozžalostila sa znovu. Ale i tak zbadala, že Štefan a jeho sesternica sa spolu
      ticho zhovárajú a že jej on čosi dáva. A keď sesternica náhlivo vyšla, Milka zvolá prísne:
   </p>
   <p>
    „Duša, čo ste sa zhovárali?“
   </p>
   <p>
    „Čo by sme sa zhovárali? Nič.“
   </p>
   <p>
    „Ba áno, zhovárali ste sa a niečo si jej dal. Povedz, duša, čo si jej dal?“
   </p>
   <p>
    „Ale, čo by som jej bol dal — nuž na holbu vína som jej dal!“
   </p>
   <p>
    „Na holbu vína! Na holbu vína!“ skríkla Milka s takým tragickým prízvukom, akoby bolo išlo
      o velezradu. Oprela sa o tvrdé boky starého divána a tak žalostne začala nariekať, že aj kameň
      by sa bol zľutoval, ale Štefan, poznajúc svoju polovičku, dudrúc prechodil sa po izbe a len
      toľko jej povedal, ak bude také komédie vystrájať, nechá ju tu.
   </p>
   <p>
    „Oh, ja nešťastná stvora! Dosť, že mi drahý, dobrý otec umrel, že som si už aj matku
      pochovala, a ešte nemáš citného srdca, čo by ťa rozumelo.“
   </p>
   <p>
    Štefan by bol možno aj vyšiel, ale už sa vrátila sesternica s fľašou vína v ruke a
      nezbadajúc, čo sa medzitým stalo, horlivo chystala obed.
   </p>
   <p>
    Podobné šarvátky boli v Milkinom manželstve každodenné, ale netrvali dlho. Obaja manželia
      mali totiž dobré srdcia a krátku pamäť. Po takej vojničke hneď nasledoval i mier alebo aspoň
      prímerie.
   </p>
   <p>
    Naobedujúc sa naši zasa posadali na vozík, ale ako už tam sedeli, prišlo im na um, že Miša
      niet. Poslali za ním do krčmy, tam ho nebolo, i do tých gazdov, kde mysleli, že je jeho
      kamarát, ale ani tam nebol. Čakať nemohli, lebo novembrový deň sa chýlil ku koncu, preto sa
      pohli bez Miša.
   </p>
   <p>
    Cesta tu už bola trošku lepšia, ba i sniežika bolo napadlo, a tak sa dalo i pobehnúť. Čím
      viac sa blížili k rodisku, tým živšie sa predstavovali rozpomienky z mladosti, a keď už
      zďaleka, od Matejky, zazrela Milka klincovskú vežu, tu vykríkla od žiaľu. Veď tadeto ju
      vozievali do školy a keď sa vydala do nového domova. A teraz akože nájde toho posledného, čo v
      tôni tej veže býval? Predstavila si, ako jej dobrý, opustený otec leží vystretý, a len plakala
      ďalej. Prebrodiac ešte riečku poniže samej dediny, vozík zabočil do ulice vedľa kostola. Ľudia
      vybehúvali pred domy pozrieť, kto ide, a Milka sa díva na nich a pozdravuje ich so žiaľom.
      Hľadá na známych tvárach stopy žiaľu a sústrasti, ale nič podobného nevidí. No, to možno
      preto, že je už večer a oči sú jej plačom zoslabené. Ba z jedného domu práve ozýval sa spev,
      hudba a smiech.
   </p>
   <p>
    „Ach, akí necitní sú títo ľudia! Človek, čo ich skoro pol stoletia učil, leží na márach —
      a oni spievajú, tancujú a veselia sa!“
   </p>
   <p>
    „Čo sa tomu divíš, v svete je tak,“ povie Štefan.
   </p>
   <p>
    A Baranský dodal:
   </p>
   <p>
    „Pani rechtorka, to je tak: kňazovi alebo rechtorovi bom — rechtorka zo školy von. A to je
      všetkým činom, ako vidím, aj tu tak.“
   </p>
   <p>
    Že tento príklad sa nehodí práve na prítomný pád, nestačilo prísť našim na um, lebo už
      boli pred školou. Vošli do dvora. Tu všetko ticho, dvor prázdny, obloky tmavé.
   </p>
   <p>
    „Iste,“ hovorí Milka, „sú apuško už v kostole!“ V duchu skutočne vidí čiernu rakvu pred
      oltárom a v nej bezdušné telo milovaného otca a okolo rakvy cirkevníkov spievajúcich nábožné
      piesne. Ale obloky kostola sú tiež tmavé a ticho je i tam.
   </p>
   <p>
    Nik nejde v ústrety, ako voľakedy, keď prichodili, vyšla im v ústrety maminka s otvoreným
      náručím a volala:
   </p>
   <p>
    „Däty mojo drahie!“
   </p>
   <p>
    V dverách domu ukázala sa slúžka a hľadí so začudovaným prekvapením na prichádzajúcich.
   </p>
   <p>
    „Júda!“ skríkne Milka a div že neomdlieva, vidiac tú, ktorá otca v chorobe a pri smrti
      opatrovala, ba mu azda i oči zatlačila. „Júda, nuž akože ste?“
   </p>
   <p>
    „Dobre, pani rechtorka,“ hovorí Júda a bozkáva prichádzajúcej ruku i berie veci z vozíka.
   </p>
   <p>
    „Dobre, dobre, už viem… A apuško sú kde?“
   </p>
   <p>
    „Na fare, pani rechtorka!“
   </p>
   <p>
    „Na fare?“ v nedorozumení hľadia všetci na slúžku; Milka jej kŕčovite stíska ruku a opiera
      sa jej o plece.
   </p>
   <p>
    „Áno, na fare. Tam dnes zaklali krmníka, vážil pol treťa centa, a tak zavolali pána
      rechtora na večeru.“
   </p>
   <p>
    „Predsa sme len prišli na kar!“ zasmeje sa Baranský, „ale na veselý,“ a vedie koníky do
      stajne.
   </p>
   <p>
    „A Mišo Voľkovie?“
   </p>
   <p>
    „Mišo? Veď ten už pol roka nebol doma. Túla sa po svete.“
   </p>
   <p>
   </p>
  </div>
 </body>
</html>
