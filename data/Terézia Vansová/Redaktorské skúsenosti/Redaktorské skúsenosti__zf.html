<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="d56e118">
       </a>
       Redaktorské skúsenosti
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Nový rok, nový krok! Takto predstavila sa skromná Denica, prvý ženský slovenský časopis
         prvým svojím číslom na začiatku roku 1898, tedy práve pred 40 rokmi.
   </p>
   <p>
    Nový krok do neznáma a neistoty. Týmto krokom hupla nepripravená redaktorka s novými
         povinnosťami do verejnosti pred slovenské obecenstvo, čiže pred budúce nádejné čitateľky
         listu, ktorý pre ne chystá. Spoliehala na pomoc Božiu, potom na dobrého muža, na dobrých,
         ideálne smýšľajúcich priateľov a vzácne priateľky. Tak chopila sa práce nezvyklej v tom
         čase ešte v našom svete medzi ženami, bez akejkoľvek prípravy, ale s pevným odhodlaním, že
         úlohu jej sverenú prevedie podľa možnosti s náležitou svedomitosťou, nie povrchne, ako by
         sa zdalo súdiť podľa povahy redaktorkinej, ktorá všetko, čo konala, konala so zaujatím pre
         vec a často i nerozvážne.
   </p>
   <p>
    Prvé číslo bolo skutočne až priskromné, ba chudobné. Pán nakladateľ napriek svojmu
         presvedčeniu, že je tento ženský časopis potrebný a preto, že má i budúcnosť, nemal
         hmotných prostriedkov, aby prvé číslo vypravil v peknej úprave a redaktorka zase nemala
         výber literárnych prác, veď nebolo ani tých najnútnejších. Preto nastalo všeobecné
         sklamanie.
   </p>
   <p>
    Známe je, že sám Turčiansky Sv. Martin prijal Denicu veľmi nemilostivo. Už vopred išly
         poplašné chýry, ako by išlo o nebezpečie namerané proti tradíciám, proti povinnostiam ženy
         v domácnosti a v spoločnosti, a heslá, ako: „Načo je ženám časopis? a to ešte ženský
         časopis!“ sa ozývaly svetom, ale len tým naším maličkým slovenským svetom. V dôsledku toho
         treba potom vraj založiť mužský alebo chlapský časopis, lepšie žene dať do ruky varešku,
         vretienko a ihlu! Vajanský, ako rád prijímal príspevky, ktoré napísaly „naše literárne
         babky“, postavil sa proti Denici do bojovného šíku. Pozdejšie ho to prešlo…
   </p>
   <p>
    I Kukučín nepriaznive súdil Denicu, keď ešte ani nevyšla a neuznal jej poslanie. A ostal
         dôsledný, nesklonil sa, ale mlčal.
   </p>
   <p>
    A keď vyšlo prvé číslo, otvorene hlásila sa kritika a to temer zdrcujúca, zkade sme ju
         najmenej čakaly: od muža učeného, ktorý vede posvätil svoj život a prácu, od dr. J.
         Wagnera, údajne na pokyn z Martina. Vyšla v Národných Novinách, bolo to, ako keby zazvonili
         umieračkom mladuškej Denici.
   </p>
   <p>
    Pán farár P. M. v ten deň sišiel sa s pani Juliou Bottovou, bratranicou básnika Jána
         Bottu, rodom z Vyšného Skalníka. Pani Julia Bottová-Straková bola sama nadaná, vtipom
         obdarená a rada písala verše, zvlášte k oslave svojho strýka a rada čítala. Bola medzi
         prvými, ktorí Denicu predplatili. Možno, že ju prvé číslo očakávaného časopisu nenadchlo,
         ale nečakala takúto kritiku. Pán farár jej ukázal Národnie Noviny, prečítal kritiku a
         povedal: „Pani Vansová iste plače a narieka, lebo týmto článkom je Denica odparentovaná,
         môžete vedieť, že tretie číslo nevyjde.“
   </p>
   <p>
    Neviem, ako som sa toto dozvedela. Isté je, že som plakala, ale som sa aj zatvrdila.
         Osušila som slzy, udrela na stôl a povedala: „Aj za to! Vyjde i tretie a vyjdú i
         nasledujúce!“ A čo svet na to povedal? Ako v starodávnej hre na sekretára…
   </p>
   <p>
    Na túto otázku daly zase niektoré milé sestry odpoveď: „Ach, či nemá čo robiť? Ja som
         nikdy inšej práce nerobila, len štrikovala a štrikovala.“ Iná rozprávala, že lepšie konope
         do moridla namáčať, veď to všetky predošlé farárky tak robily a bola im všetka česť a úcta
         vzdávaná za života i pri hodine smrti. A rečí bolo dosť ešte, dobrých i zlých, ale
         čitateliek pribývalo, horlivých, zaujatých — a pribúdalo i predplatiteliek. Mnohí i z tých
         neprajníkov stali sa priateľmi, i noví vrúcnym duchom i slovom obdarení hlásili sa medzi
         tých, ktorí obohacovali nie len Denicu, „ženský“ časopis, ale stali sa chlúbou našej
         literatúry slovenskej.
   </p>
   <p>
    Dalo by sa o tom ešte všeličo povedať, ale nazdávam sa, že už o mojej, mne drahej a
         oplakanej Denici už dosť. Nežila dlho, ale sú ešte mnohí, čo ju spomínajú a tak nie je
         zabudnutá; lebo zomrel len ten, na ktorého sme zabudli.
   </p>
   <p>
   </p>
  </div>
 </body>
</html>
