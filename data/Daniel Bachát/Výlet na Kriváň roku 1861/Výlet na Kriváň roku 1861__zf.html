<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2567121">
       </a>
       1. Pod Kriváňom
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      „Hej pod Kriváňom tam Je krásny svet!“
     </p>
    </blockquote>
   </div>
   <p>
   </p>
   <p>
   </p>
   <p>
    V slovenskom podkriváňskom mestečku H. je jarmäk. Kupuje, predáva, jedná a pije sa — do
         dobrej vôle. Zrazu jeden zjav zaujme všetkých jarmäročníkov, všetkých oči sa obracajú na
         hradskú, kde sa dlhý rad vozíkov hore mestom spešne tiahne najrúznejšou strakatinou
         mužských i ženských osôb naložený. Známí jarmäročníci s osobami v rade tých vozíkov si
         sdeľujú vzájomné poklony; neznámi sa len dívajú, až kým rad tento nezanikne, a divákom
         kúrňavy prachu po sebe nezanechá.
   </p>
   <p>
    Čo je to za karavána? Kde to idú toľkí páni a panie? Čo to znamená? Tyto a týmto podobné
         otázky sa striedajú v lone jarmaročného obecenstva, až sa aj pilný Icik zastaví v meraní
         tovaru svojho, a „kuntov“ svojich sa zvedavo zpytuje:
   </p>
   <p>
    „Níí! wos hotí zu bedeuten?“
   </p>
   <p>
    „Či si ho poznal — zpytuje sa Peter Voľný svojho priateľa Janka Kučeravého — na tom
         prvom voze?“
   </p>
   <p>
    „Koho?“ — odvetí nm tento.
   </p>
   <p>
    „Nuž nášho bývalého kapitána dobrovoľníckeho!“
   </p>
   <p>
    „Ba ešte čo! netáraj! Kdeže by sa ti ten teraz tuná vzal?“
   </p>
   <p>
    „Nuž ale nevieš — hovorí zase Petor — že Štefan Marko Daxner prišiel na Kriváň?“
   </p>
   <p>
    „On je to? — vraví zadivený Janko — ja ho musím videť. Vieš čo, brat môj, pokonajme si
         tu naše veci čím skôr, a poďme tiež podvečer — do kolíb.“
   </p>
   <p>
    „Dobre, tu je ruka na to; ale zverbujeme ešte i viacej, a pôjdeme kokavskou stranou a
         prekvapíme jich.“
   </p>
   <p>
    „Dobre, dobre, budeže to za zábava! Jaj Petor môj, ja sa už po predku teším, ja som ti
         hneď vo vytržení, keď si na tie naše dobrovoľnícke časy len pomyslím. Ach, budú to za
         rozpomienky! Keby nám len nebo bolo priaznivé s peknou chvíľou!
   </p>
   <p>
    *
   </p>
   <p>
    V rezkej podkriváňskej dedinke V. zastavil sa rad vozíkov, nás výletníkov kriváňských
         vezúcich. Bratia Gemerskí za príhodné uznali, koníky svoje tu nechať, až kým by sme sa z
         Kriváňa navrátili, a dať sa pod Kriváň zaviezť na zvyklých na tú cestu koníčkoch rolnických
         dedinky tejto podkriváňskej. Bratia liptovskí ale mali tu k zajtrajšiemu dňu veliké
         prípravy porobiť; z týchto veľadôležitých príčin zastavili sme sa teda tu v hostinci.
         Starší sa rozdelili na dvoje a šli zpomenuté potreby zaopatrovať. My mladší ale sme vo
         spoločnosti spanilých Sloveniek milo trávili čas v hostinci. Pri zábavnom rozhovore prišlo
         sa — jako to pri takýchto príležitosťach obyčajne býva — aj na potreby naše. Rozhovor náš
         sa teda točil rozmanite o všelijakých dôležitosťach dňa nastávajúceho, jehož hlavnú čiastku
         zaujímaly potreby a dôležitosti útleho, s nami dobrodružstvujúceho pohlavia, a medzi tým na
         najsamprvšom mieste jakovosť obleku jejich, v ktorom sa na sväté temeno nášho kamenného
         slovenského hradu tatranského odhodlať a dostať zamýšľaly.
   </p>
   <p>
   </p>
   <p>
   </p>
   <div class="literallayout">
    <p>
     „Budúže ti pekné
     <br/>
     Tie naše dievčiny,
     <br/>
     Keď nám budú zajtrá
     <br/>
     Raz bez Krinoliny!“ —
     <br/>
    </p>
   </div>
   <p>
   </p>
   <p>
   </p>
   <p>
    Spievali bystrí šuhaji, žartujúc s veselými Slovenkami o jich zajtrajšom bezkrinolínovom
         stave, až sa od smiechu celý hostinec — ináčej neveselý — s nami rozveselil.
   </p>
   <p>
    Hovorím hostinec neveselý v každom ohľade. Nebolo tu žiadneho pohodlia, jakého by sa
         aspoň pre naše dobrodružky na tento čas bolo vyhľadávalo. Hja, ale darmo! Kto cestuje, ten
         skusuje; tešily sa naše veselé Slovenky. Mne ale napadol prvý výstup z mojej úlohy z
         „Incognita“, v ňomž som pred troma týdňami Jelenského predstavoval, a s
         dilletantsko-komicko-tragicko-theatralistickou minou som začal rečniť, prechodiac sa po
         dlhej dubovej, prosried krčmy stojacej tabule, v krčmách našich všade napospol sa
         nachodiacej, akoby po divadelnom lešení k smiechu a obveselení všetkých — takto:
   </p>
   <p>
    „A tie hostince — to je do porazenia! Fuj, hanba to pre nás, že temer na celom Slovensku
         nemáš statočného hostinca! Chcej nechcej, musíš hospodu hľadať v ušpinených krčmách
         židovských, a lepšie ju zaplatiť, nežli v prvých hôteloch veľkomestských.
    <span class="emphasis">
     <em>
      (Obzerá
            sa vôkol.)
     </em>
    </span>
    Hm, i toto sa zdá byť taká jakási diera židovská! Vari by toto mal
         byť hostinec podkriváňský? Hahaha, to by ver nebolo velice poeticky! vtedy by prvá
         charakteristika čisto-slovenského nášho výletu podkriváňskeho mala byť táto ušpinená
         židovská krčma?!“ —
   </p>
   <p>
    *
   </p>
   <p>
    „Hoj hrmen prabohov! var je čertová svatba, či vari sám ten „Černokňažník“ sem k nám
         priletuje s tou hrbou panskou?“ — zahrmel hromovým hlasiskom valach Matej na kriváňskom
         salaši, vidiac nás sa sbližovať.
   </p>
   <p>
    „No len narychtujte tie gajdy Matejko, zaskočíme si od zeme!“ — žartoval jeden z naších.
   </p>
   <p>
    „Hej, bysťu bohu bude dač! Chlapče zavolaj chytro baču, nech ide pánov žinčicou
         pohostiť, veď tu takýchto hostí zriedka máme!“ — Sám ale odskočil pre gajdy, nafúkal jich
         parou, a počal svoju obľúbenú:
   </p>
   <p>
   </p>
   <p>
   </p>
   <div class="literallayout">
    <p>
     „Stojí Tatra stojí,
     <br/>
     I Kriváň rohatý;
     <br/>
     Cic kozy kozina,
     <br/>
     Cic Maďar fúzatý!“
     <br/>
    </p>
   </div>
   <p>
   </p>
   <p>
   </p>
   <p>
    Čo len vládalo, všetko sa točilo okolo neho. Dievčiny spievaly. Prichodiaci bača iskril
         očami radosťou: „tak tak, hrmeň sa mu, to hľa sú naši páni! Voňahdy ti tu boli voliakí
         nemčúri, čo sa ti jim bridilo z mojich črpákov jesť. Hrmeň sa ti reku, nuž veď si ty ani v
         tej prvej kúpeli čistejší nebol, ako moje črpáky. Ej, týchto si ja ver uhostím; akejže, či
         sladkej, či kyslej?“
   </p>
   <p>
    „Bača! — ozve sa jeden hlas hromovitý — sem celý kotál!“
   </p>
   <p>
    „Ba už živiem Bohu to bude — zahľadel sa s obľubou na Marka, potichu doložiac: — ej, to
         ti je, nech som dobrý! ešte hen z tej rebelúcie hľaďže, justik takú gubku má, jako tí, čo
         tu u mňa pár razy nocuvali z tých dobrovoľníkov. Chlapče, umy tie črpáky aspoň pre mladé
         panie, a týmto hodným pánom ja kotál prihotujem.“
   </p>
   <p>
    My sme spievali:
   </p>
   <p>
   </p>
   <p>
   </p>
   <div class="literallayout">
    <p>
     Bača náš, bača náš,
     <br/>
     Umývaj kotál náš;
     <br/>
     Umývaj svrčinou,
     <br/>
     Razí baraninou.“
     <br/>
    </p>
   </div>
   <p>
   </p>
   <p>
   </p>
   <p>
    „Ale len kde sa jich to toľko nabralo? Bezpochyby pôjdu hore na Kriváň. Ej, pán Bôh
         pomáhaj! Veru už dávno neboli tam tak hodni naši na ňom!“
   </p>
   <p>
    *
   </p>
   <p>
    „Viete, odkiaľ ideme šuhajci?“ — zpytoval sa nás statný Marko, keď sme zo salaša do
         kolíb kriváňských sa poberali.
   </p>
   <p>
    „Zo salaša, zo salaša!“
   </p>
   <p>
    „Zo slovenského hostinca! To bola náhrada bratku za ten židovský vo V.“ obrátil sa ku
         mne.
   </p>
   <p>
    „Nech žijú salaše, slovenské hostince!“
   </p>
   <p>
    „Nech žije pôvodca memorandum!“
   </p>
   <p>
    „Živio Okolia!“ voláme, jasáme.
   </p>
   <p>
    „Nech žijú salaše, slovenské hostince!“
   </p>
   <p>
    „Nech žije pôvodca memorandum!“
   </p>
   <p>
    „Živio Okolia!“ — čuť odpoveď z blízkych kolíb. —
   </p>
   <p>
    Či je to podkriváňská ozvena? divíme sa.
   </p>
   <p>
    Hneď nato počuť strelbu a veselý spev:
   </p>
   <p>
   </p>
   <p>
   </p>
   <div class="literallayout">
    <p>
     „Hej pod Kriváňom
     <br/>
     Tam je krásny svet!“
     <br/>
    </p>
   </div>
   <p>
   </p>
   <p>
   </p>
   <p>
    To sú šuhajci z Hýb, zo Sielnici, z Kokavy a z Lupči, čo šli stranou kokavskou.
   </p>
   <p>
    „Pán Bôh daj šťastie pod Kriváňom!“
   </p>
   <p>
    „Bože daj, Bože daj!“
   </p>
   <p>
    V kolibách i vôkol kolíb kriváňskych je hlučno a živo. Spevy, žarty, vtipy často sa
         striedajú. Pred kolibámi stojí hŕba vozov vyzerajúcich práve tak, ako tábor hussítov. Toto
         srovnanie myslíme nekulhá. Hrdinný Marko je opravdivý potomok hussítov, a on bol hviezdou,
         vodcom, hlavou našej peknej spoločnosti, tak ako aj v Martine v duchovnom ohľade stal sa
         Žižkom, braniacim ho proti bludu mandarínskemu. Roku osudného 1848 stál ale aj pod
         šibenicou v Plešivci. Spieva o tom náš chór. Počujme! Na vrcholec väčšej koliby kriváňskej
         vylezli šiesti šuhajci, bystrí jako tá voda kriváňská, pevní v rodnom smýšľaní jako žuly
         jeho, smelí jako temä jeho velebné. Šuhajci títo zpredmetnili a predstavili nám hlasami
         svojimi úplný chór muzikantov z pol tucta záležajúci, a verím, že i sám lubozvuký Piťo by
         bol naslúchajúc jich takú rozkoš pocítil ako my, ktorí sme s nevyslovne blahým pocitom
         pozerali hore k divotvornému chóru tomuto k improvisovanému to sboru muzikantskému. Nôtili
         oni predne z dobrovolníckých krásnych bujarých časov piesne života i ducha plné, a síce
         najsamprv k oslave Marka, Rimavského a Kyjova tú plešivskú:
   </p>
   <p>
   </p>
   <p>
   </p>
   <div class="literallayout">
    <p>
     „Hoj traja sokoli,
     <br/>
     Či vás smrť nedesí?
     <br/>
     Nedesí, nedesí,
     <br/>
     Ale sa nám hnusí.
     <br/>
     <br/>
     Hoj traja sokoli,
     <br/>
     Či hrob váš hlboký?
     <br/>
     Nie je tak hlboký,
     <br/>
     Ako je vysoký.
     <br/>
     <br/>
     Hoj traja sokoli,
     <br/>
     Kto pomstí smrť vašu?
     <br/>
     Jedine sám pán Bôh,
     <br/>
     Čo zná krivdu našu.“
     <br/>
    </p>
   </div>
   <p>
   </p>
   <p>
   </p>
   <p>
    Zdalo sa, že i sám velebný Kriváň pocítil rozkoš chóru tohoto, lebo len čo sa zvuky jeho
         roznášať počaly u päty jeho, zachmúrený predtým, hneď temä svoje vyjasnil, a sa nám v celej
         sláve svojej, pri zapadajúceho práve slnka posledňom blesku objavil.
   </p>
   <p>
    „Živio Kriváň!“ pretrhnutí boli budebníci svojim obecenstvom, ktoré sa nad vyjasnením
         Kriváňa v nádeji zajtrajšieho pekného dňa rozradovalo; načo keď pretrhnutý od nich sbor,
         ako hudebníci „tušom“ odpovedal, ešte viac zajásalo a ešte viac na jeho spevy upozorneným
         sa stalo. Významné vážné spevy zamenily teraz žartovné, aby sa poslúchajúce obecenstvo dľa
         toho starého „varietas delectat“ tým lepšie zabaviť mohlo. A sbor oslavujúci
         dobrovoľníctvo, teraz žartovne i jeho nehody pospomínal, zvlášte v tej vtipnej:
   </p>
   <p>
   </p>
   <p>
   </p>
   <div class="literallayout">
    <p>
     Tú piesničku skládal
     <br/>
     Od brigády hajtman,
     <br/>
     Keď on chudák pod Muráňom
     <br/>
     Reteriroval!
     <br/>
    </p>
   </div>
   <p>
   </p>
   <p>
   </p>
   <p>
    Zpomienka táto vzbudila v niektorých protivné a tak žalostné city, lebo si v odrodilom
         meste Muráne pripomneli všetky tie naše hniezdá vulgo mestečká Slovenska odrodilé; ale
         obecenstvo vôbec podržalo svoj húmor; žijúc len prítomným blahým pocitom a radujúc sa nad
         tým, že chmáry z Kriváňa odreterirovaly.
   </p>
   <p>
    Kriváň zostal jasný, oblaky sa prehnaly, nad ním zajasaly tri krásné hviezdy. Počalo
         mrkať. Okolo ohníka, z ktorého chviľkou celá vatra sa rozplamenila, sedia šuhajci a mužovia
         poberajúci sa zajtra na Kriváň. Zpomienky zašlých dňov, lebo bolo medzi nami moc
         dobrovoľníkov, boly predmetom všeobecného rozhovoru. Za nimi prišly najnovšie udalosti, a
         medzi nimi — samo sebou sa rozumie — najvýtečnejšia sväto-martinská a jej odporujúce
         protesty.
   </p>
   <p>
    S nadšením načúvali sme prorocké slová politického nášho Marka, tak asi ako čítavame, s
         nadšením úvodné jeho články výborné vo „Vedomosťach“. a to s prospechom. On nám otváral
         brány žitia verejného na poli politickom, on nás naúčal spôsobu nášho života verejného tu
         pod Kriváňom; na jeho reči, už sú po pár týdňoch tu skutky v župe našej, ako to číta
         Slovensko milé vo „Vedomosťach“.
   </p>
   <p>
    „Pozrite tie kriváňske vily“ — prerušil pozornosť našu a rozhovor náš, hlas od kolíb.
         Všetci sme sa obzreli a videli šesť dobrodružiek našich, na čele úprimnú pani Markovú k
         zajtrajšej púti, bez krinolín vystrojených. Vyzeraly skutočne jako vily; v jednoduchom tom
         slovenskom obleku boly tak krásné jako nikdy. Boly to ale, a sú aj opravdivé dcéry národa,
         akých, daj Bože! čím viacej na Slovensku. Ony sú a boly zvlášť teraz okuzlujúce srdcom,
         telom i dušou prekrásnou. Oči sa jim žiarily radosťou, keď sa takto videly, žiarily z
         príčiny zajtrajška, k nemuž sa tak úhľadne pristrojily. Ja — dľa Czaykovského — nado všetky
         arcidiela sveta, milujem oko ženské, lebo to je to najkrásnejšie, najvelebnejšie arcidielo
         božie:
   </p>
   <p>
   </p>
   <p>
   </p>
   <div class="literallayout">
    <p>
     „Oči panny, oči moje,
     <br/>
     Ako nebo obidvoje!“
     <br/>
    </p>
   </div>
   <p>
   </p>
   <p>
   </p>
   <p>
    Nado všetky rozmluvy rozumných a vzdelaných mužov milujem rozmluvu ženštiny, lebo v nej,
         a zvlášť v reči opravdivej ženštiny slovenskej, opravdivej Slovenky je poklad veľkých právd
         srdca i duše. I čo div, že som politizujúcich šuhajov opustil, a k rozmarno sa zabávajúcim
         vilám sa pridružil. Pod Kriváňom v kole víl slovenských jedon večer ztráviť, je viac ako
         krásné!
   </p>
   <p>
   </p>
   <p>
   </p>
   <div class="literallayout">
    <p>
     Nezabudnem drahé moje,
     <br/>
     Nikdy tú prekrásnu chvílu,
     <br/>
     Pod Kriváňom v jasný večer
     <br/>
     Tak utešene prežilú.
     <br/>
     <br/>
     A teraz kedy len pozrem
     <br/>
     Na štít jeho usnešený,
     <br/>
     Hneď mi je v mysli ten večer
     <br/>
     I náš výlet utešený!
     <br/>
     <br/>
     *
     <br/>
     <br/>
     Hore Hronom, dolu Hronom,
     <br/>
     Hore Hronom, dolu Hronom
     <br/>
     Dúha vodu pije,
     <br/>
     Dúha vodu pije —
     <br/>
    </p>
   </div>
   <p>
   </p>
   <p>
   </p>
   <p>
    Kto si Kriváň, memorandum, Okolie Sv. Martin, Hurbana, Hodžu, Daxnera, Francisciho,
         Kuzmányho, Sládkoviča, Paulínyho, Tomášeka (pôvodca piesni: „Hej Slováci!“), Cochiusa,
         Závodníka, Gotschára, Tvrdýho, Hýroša, Štrossmayera, Dobranského, Palackého, Riegra atď.
         atď. zamiluje —
   </p>
   <p>
   </p>
   <p>
   </p>
   <div class="literallayout">
    <p>
     Ať žije, ať žije!
     <br/>
     Ať žije, ať žije!
     <br/>
    </p>
   </div>
   <p>
   </p>
   <p>
   </p>
   <p>
    ozývalo sa ľubozvučne z úst vôkol vatry stojacích výletníkov kriváňských, a trvalo to
         dlho, dlho, až sa všetci výteční mužovia Slovenska i Slovanstva slavnostne pospomínali. —
         Za slavnostnou piesňou touto nasledovaly druhé národné piesne rad radom.
   </p>
   <p>
    V prírode bolo ticho. Miriady hviezd dívaly sa na nás, aspoň na mňa; lebo ja som sa veru
         nie, — nie snáď preto, žeby som pre tie svetlá božie, lampy nočné žiadneho citu nemal, ale
         jedine z tej jednoduchej príčiny, že som krajšie hviezdy očí Sloveniek mal v blízkosti, v
         ktoré som radšej ako do hviezd pozeral, mysliac si:
   </p>
   <p>
   </p>
   <p>
   </p>
   <div class="literallayout">
    <p>
     Pekné ste vy hviezdy nebies,
     <br/>
     Krásu od’preť nechcem vám
     <br/>
     Ale v krásnych panny očách
     <br/>
     Krajšie blesky ja poznám.
     <br/>
    </p>
   </div>
   <p>
   </p>
   <p>
   </p>
   <p>
    „Dobrú noc, náš Kriváň, dobrú noc!“ vyspievajúc mali sme sa poberať k odpočinku, keď nám
         jeden z našich bystrých šuhajcov zaimprovisoval, a my za ním takto spievali:
   </p>
   <p>
   </p>
   <p>
   </p>
   <div class="literallayout">
    <p>
     „Na nebi ligota hviezdičiek,
     <br/>
     Pod nimi sbor slavských detičiek,
     <br/>
     Slovenka
     <br/>
     I Slovan
     <br/>
     Strojá sa zajtrá isť na Kriváň.
     <br/>
     K ligotu hviezdám pozerajú,
     <br/>
     A takto dnes večer vzdýchajú:
     <br/>
     Ó Bože!
     <br/>
     Ty máš moc:
     <br/>
     Daj zajtra jasno, dnes — dobrú noc!
     <br/>
    </p>
   </div>
   <p>
   </p>
   <p>
   </p>
   <p>
    „Dobrú noc, dobrú noc!“ — poberalo sa všetko spať.
   </p>
   <p>
    Len ja som zostal a kráčal v bok Kriváňa, obdivujúc krásnu tichú noc, očarený výjavami
         dnes sa udavšími, i nebolo mi za dlhší čas, vzdor tomu, že zajtra púť nastávala, hlavu k
         spánku zložiť. — Bol som očarený. Kolo opravdivých Slovákov a Sloveniek, zvlášť týchto
         posledných tak krásnych ako víly tatranské, by nemalo očariť slovenského mladíka, keď si
         ešte na to pomyslí, jako málo bez toho tých opravdivých dcér národa máme?! A čo viac pod
         Kriváňom,
   </p>
   <p>
   </p>
   <p>
   </p>
   <div class="literallayout">
    <p>
     Kde tak krásný je svet,
     <br/>
     Kde videl roda svojho jarý kvet;
     <br/>
     Kde počul rodné uprimné hlasy
     <br/>
     Pamätné, drahé na večné časy.
     <br/>
    </p>
   </div>
   <p>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506391">
       </a>
       2. Na Kriváni
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <div class="literallayout">
      <p>
       „Kriváni! na tvém stál jsem již temeni,
       <br/>
       — — — — — — — — — — — — — — — — — — —
       <br/>
       A co ty Tatrám, my svetu budeme!!“
       <br/>
       <span class="emphasis">
        <em>
         Ľudovít Štúr
        </em>
       </span>
       <br/>
      </p>
     </div>
     <p>
     </p>
    </blockquote>
   </div>
   <p>
   </p>
   <p>
   </p>
   <p>
    Blesk poslednej hviezdy hasne, brieždi sa. Rohom lesným dáva sa znak spoločnosti k púti
         hore na Kriváň. Napred ide vodič a znatelia druhí z naších, za nimi sa majú všetci ostatní;
         mládež sa drží spolu, na jej čele uprimná pani Marková. Naše dobrodružky sú veselé,
         ľahkokroké jako tie srnky tatranské, vykračujú si po boku rezkých šuhajcov bystro hore rad
         radom. Nie jim je obtížna strmosť vrchu, veď sú opravdivé Slovenky; žiadna sa nežaluje, ale
         každá čím skôr hore na temeno dostať sa žiada.
   </p>
   <p>
    Ale ktorej žeby mohla byť púť na Kriváň obtížnou?
   </p>
   <p>
    Hádam hlbokocitej Maríne? ktorá očujúc najprv rodičov svojich nezvolenia k púti
         kriváňskej, doplakala sa; a keď sa jej povolilo, radosťou bez seba zostala?
   </p>
   <p>
    Či hádam rozmarnej Všemile? ktorá sa len v čistoslovenskej spoločnosti dobre cíti?
   </p>
   <p>
    A či obrazotvornej Ľudmile? ktorej je výlet tento nado všetko vítaný, a ktorá zaroveň so
         sestričkou svojou Marienkou, plakala a radosťou zase jasala.
   </p>
   <p>
    A či vari mladuškej Milke? ktorá po prvý raz mala príležitosť v slovenskej uprimnej
         veselej spoločnosti sa zabávať.
   </p>
   <p>
    Alebo snaď nedávno precítenej Ruženke, ktorou v „Tatran“ovi tam prítomný šuhaj zvečnil.
   </p>
   <p>
    Žiadnej teda.
   </p>
   <p>
    Každá je dnes nie len útlocitou pannou, ale aj za príkladom spanilomyslnej panej
         Markovej, veľkocitnou a ráznou Slovenkou.
   </p>
   <p>
    Pozerajte len na ne v tom húšti malinovom, pozerajte na tú jich krásu, prvým bleskom
         vychádzajúceho slniečka osvetlenú, a príde vám na um tá krásocitná slovenská:
   </p>
   <p>
   </p>
   <p>
   </p>
   <div class="literallayout">
    <p>
     „Hora, hora, dve doliny,
     <br/>
     Krajšie devy že maliny;
     <br/>
     Na maliny slnko svieti,
     <br/>
     A na devy krása letí.“
     <br/>
    </p>
   </div>
   <p>
   </p>
   <p>
   </p>
   <p>
    Stojíme na prvej Kriváňa priehybe. Na strelenia z pištole odpovedá nám trojnásobný
         ohlas. Zrazu počujeme dupot pod sebou, a vidíme hneď nato štrnásť kôz tatranských s capom
         na čele; — bol trochu menší, ale bradu mal asi takú, ako ten v našom „Černokňažníkovi“; že
         bol aj šikovnejší, samo sebou sa rozumie; — v bok samého končiara uháňať. Ešte raz sa pod
         končiarom na nás obzrely, a zmizly ako vetor.
   </p>
   <p>
    Na priehybe druhej obsadli sme kryštálovú kriváňskú studničku. Je to život, v takej
         výšave studnička! Obživení vodou žeravou hybaj! hore balvanami, kde všetka vegetacia už
         prestáva.
   </p>
   <p>
    Ako hore tým zrutným Kriváňom, taká púť je tá, toho národa nášho slovenského. Bez
         odpočinku obtížne len vždy hore a hore sa on chápať má, a nikde niet pohodlia! Putuje medzi
         súsednými národami, ale tie sú chladné, bezcitné k nemu, jako tie žule a balvany kriváňské.
   </p>
   <p>
    Končiare tatranské sú síce s Kriváňom v tuhom spojení, ale predca stoja osobitne.
   </p>
   <p>
    Tak i jeho súkmeňovci dívajú sa na púť jeho, dívajú, pot jeho horký vídajú, ale pomocnej
         ruky mu nedávajú; odtrhnutí súc od srdca jeho, a žijúc s ním len v myšlienke.
   </p>
   <p>
   </p>
   <p>
   </p>
   <div class="literallayout">
    <p>
     Ale nič to!
     <br/>
     Čo nebolo, to byť môže.
     <br/>
     Len sa hore v meno božie!
     <br/>
    </p>
   </div>
   <p>
   </p>
   <p>
   </p>
   <p>
    I my sme pri pohľadu od spodu na tie balvany nemysleli, všetci hore sa dostať; a hľa! už
         stojíme pod samučičkým končiarom na bláchách; ale ač aj v blízkosti cieľa, teda predca na
         tom najnebezpečnejšom mieste.
   </p>
   <p>
    Tak to býva, jako slavný náš dr. Hurban hovorí: že „čím sa človek viacej zbližuje k
         cieľu, tým viacej sa prekážky množia.“ A preto nezúfaj rod môj! Hrmí síce zo všetkých strán
         na teba, ako na ten náš Kriváň, ale ťa ako ten nikdy — neohluší. Zatriasajú tebou, jako
         tými Kriváňa žulami nehody všelijaké, ale ťa z koreňa nevyvráťa. Ty vždy trváš a sa zmáhaš,
         neohrožene si národniu pieseň spievajúc:
   </p>
   <p>
   </p>
   <p>
   </p>
   <div class="literallayout">
    <p>
     „Hej Slováci! ešte naša
     <br/>
     Slovenská reč žije!
     <br/>
     My stojíme stále, pevne,
     <br/>
     Jako múry hradné!“
     <br/>
    </p>
   </div>
   <p>
   </p>
   <p>
   </p>
   <p>
    Bolo to nadšenie, keď si 26 šuhajcov a šesť Sloveniek r. 1861 dňa 3 sept. zastalo na
         velebnom Kriváňa temeni. — Nebo jasné ako oko — teplo, ticho tam hore — čas to vybraný! Pod
         sebou pred nami vidíme celý Liptov — Váh sa vinie v blesku slnka, jako strieborná stužka po
         ňom, jednotlivé osady dobre rozoznať. — Tam ďalej gemerské vrchy: Kráľová-Hola, Ďumbier,
         Fabová, Kohút atď. V pravo bok milá Orava, na lävo Spiš po ňomž zase vidno pretekávať tú
         podivnú rieku Poprad, ktorá von z Uhorska tečie. Za nami Poľská až po Krakov.
   </p>
   <p>
    Všetko toto nemožno opísať. Keď toto nie, to ešte tým menej utešený výhľad na reťaz
         spišských Karpatov (Karpotina znamená vrch, kde viac skál ako stromov sa nachodí; teda
         Karpaty, je čisto-slovenského pôvodu slovo). To vám je veleba a krása! Kto si nikdy nebol
         na velebnom Kriváni a vôbec na končiaroch tatranských, odkazujem ťa na dôkladný opis
         výhľadu, ktorý je z končiarov týchto a zvlášte z Kriváňa, od nášho Hurbana v jeho
         „Slovenských Pohľadoch“ diel I. sv. 1. str. 18 — 20. Len to ešte spomeniem, že z Kriváňa
         vidno sedem plesov, z nichž najkrajšie je — samo sebou sa rozumie — čarovné
    <span class="emphasis">
     <em>
      pleso
            štrbské
     </em>
    </span>
    , a dve zelené u samej päty Kriváňa zo strany poľskej sa nachodiace; —
         dokladajúc so slavným našim Hurbanom:
    <span class="emphasis">
     <em>
      „Výhľadom kriváňským duša sa ti vzkriesi,
            jak spala, duch hore vynesie, jak len v nízkosti bol; ja bych aspoň do skonania mohol
            krmiť dušu svoju rozkošami, výhľadom týmto nasbieranými.“
     </em>
    </span>
   </p>
   <p>
    Velebnosť nadšenia tohoto zveličuje pri človeku zvlášť to povedomie, že sa všetci
         výletníci rovného citu a rovného ducha, ducha, že rovnako oduševnení sú. Jeden druhého
         nadchne, oduševní, ako nás všetkých teraz obrazotvorná, krásná Ľudmilka, ktorá vidiac krásu
         a velebu Tatier teraz po prvý raz, na kolená padla v nadšení svojom na temäni Kriváňa, a
         vrúcne sa k Bohu, tvorcovi tejto nevídanej krásy tatranskej, pomodlila.
   </p>
   <p>
    Každé opravdivé nadšenie je z počiatku nemé; i my sme dlhý čas, kýmkoľvek sme sa do
         vôkola dobre nerozhľadeli, v svätej tichosti zotrvali. — Po chvíle sme len dľa starého
         praobyčaja nakládli ohník, a spievali okolo neho naše hromovité piesne:
   </p>
   <p>
   </p>
   <p>
   </p>
   <div class="literallayout">
    <p>
     „Hej Slováci, ešte naša!“
     <br/>
     „Nad Tatrou sa blýská!“
     <br/>
     „Kto za pravdu horí!“
     <br/>
     „Slovenčina moja!“ —
     <br/>
    </p>
   </div>
   <p>
   </p>
   <p>
   </p>
   <p>
    atď. atď. atď. — strielali a hromovite volali na slávu Slavianstva a Slovenstva, a
         zvlášte memorandum a Okolia jeho.
   </p>
   <p>
    Všetko toto bolo zvláštné a nadšenia plné, mňa ale ešte i druhá vec zvláštná tu sa
         udavšia, nadchla a oduševnila. — Ačpráve by som si deň tento slavný za sviatok bol
         pokladal, tým viacej mi ho urobila slavným a večne pamätným tá udalosť, že si nás mladých
         šuhajcov slovenských Slovenky naše za dôverných svojich priateľov zvolily, kde sme to
         priateľstvo i ztvrdili.
   </p>
   <p>
    No nechže nám len bude priateľstvo naše, drahé moje! naveky ako tento náš Kriváň stálé,
         a nech nám donáša radostí mnohých! želal som vo vytržení.
   </p>
   <p>
    „Sláva novému priateľstvu!“ — ozvalo sa popri nás!
   </p>
   <p>
    „Sláva novému priateľstvu!“ — ozvalo sa ozvenou v bralách kriváňských; to isté ozvalo sa
         nám mocným cítením v rozkochaných srdciach našich. — Bôh pomáhaj!
   </p>
   <p>
    *
   </p>
   <p>
    „Bratia! Kriváňu dajme pokoj, a poďme dolu!“ — vytrhlo ma hromovitým hlasom z mojich
         blahých pocitov, dojmov a myšlienok. — Tie dve hodiny, ktoré sme na temeni ztrávili, prešly
         mi práve v týchto pocitoch tak skoro, akoby dlaniu tleskol. Nevoľno som sa poberal dolu pri
         boku Všemily, nevoľno sa poberala ona, nevoľno sme sa poberali všetci. — Čo to aspoň deň
         trvať nemôže?
   </p>
   <p>
   </p>
   <p>
   </p>
   <div class="literallayout">
    <p>
     Oj, lebo duši človeka tak milo,
     <br/>
     Keď v tomto zrkadlu národa sa zhliadne:
     <br/>
     A čo jej oku vábne lahodilo,
     <br/>
     K tomu tak ťažko, tak nevoľno schladne.
     <br/>
     Zvlášť keď v nadšenia velebnom úžasu,
     <br/>
     Na Tatier zrutných zahľadí sa krásu, —
     <br/>
     V ktorej zobrazenú vidí roda spásu,
     <br/>
     Akoby ešte zakliatú do času.
     <br/>
     Do času, do času, ktorý my nevieme,
     <br/>
     A hádam ani viac už nedožijeme;
     <br/>
     Keď aj nie! ale jej príchod cítime,
     <br/>
     A potomkom našim ním blahoslavíme.
     <br/>
    </p>
   </div>
   <p>
   </p>
   <p>
   </p>
   <p>
    Dolu Kriváňom je o veľa ťažšie ísť, ako hore; lebo sa človek na tých balvanoch kĺže a
         myká. Netrvá to ale dlho. Na priehybe prvej nás vítali skôr sa dolu pobravší s hlučnou
         strelbou z mažiara. —
   </p>
   <p>
    Na posledňom chopku nad kolibami len čo sme vypukly, vítala nás zase strelba dolu
         zastavších jágrov — nestačila sa utíšiť a po kriváňskom boku poozývať — už dorazily k nám
         zvuky čarovného Piťovho smyčca, ktorý v sihline ukrytý celou silou rýpal čarovnú slovenskú
         trávnicu. Bolo to vraj milé prekvapenie! Naše Slovenky (naše drahé priateľky, tak sa jich
         už od teraz menovať naučím) zabudly hneď na všetko dosavádné utrpenie svoje, zabudly na
         unavenosť svoju, a daly sa s nami k velikému divu všetkých hneď a hneď do rezkého tancu.
   </p>
   <p>
    Nemáš ty to predca len nad modrookú veselú Slovenku, tá sa ti vykrúti aj v tôni.
   </p>
   <p>
    *
   </p>
   <p>
    „Ej si ty kvinkus! — pomyslí si čtenár tohoto — ty len tie Slovenky opisuješ, a o
         šuhajcoch — akoby jich ani tam nebolo — ani sa len nezmieniš!“
   </p>
   <p>
    „Ba už hej — prizvukovať bude zase druhý — veď už len i zato, že šuhajcov viacej bolo!“
   </p>
   <p>
    Ale ľaďteže, majte vy so mnou len trochu strpenie! Vy môžte mať síce dôvody za seba, ale
         aj ja jich mám, a nechcem jich zamlčať.
   </p>
   <p>
    Predo všetkým to viete, že „dama praecedit“ — a ja som neďaleko Kocúrkova obydlený,
         musím teda etiketu zachovávať.
   </p>
   <p>
    Ale nado všetko toto: Že sa šuhajci hore na Kriváň isť odhodlali, ktože sa tomu kedy
         diviť bude? Šuhaj je na všetko privyknutý. Ale že Slovenky útle sa tak neohrožene držaly,
         to je myslím viac, ako pekne. — A čo viacej, akoby ani hore neboly bývaly, nič na sebe znať
         nedajú.
   </p>
   <p>
    Hja zato sú Slovenky!
   </p>
   <p>
   </p>
   <p>
   </p>
   <div class="literallayout">
    <p>
     „Slovenky, Slovenky!
     <br/>
     Vy rezké devenky!
     <br/>
     Vy sa mi ľúbite,
     <br/>
     Všetky prevýšite!“
     <br/>
     <br/>
     „Vy ste milopekné,
     <br/>
     Utešené panny,
     <br/>
     Nevyrovnajú sa
     <br/>
     Vám ver žiadne dámy.“
     <br/>
     <br/>
     „Hore hu, Piťo náš!
     <br/>
     Hore hu, veselo,
     <br/>
     Pod našim Kriváňom
     <br/>
     Čo by nám chybelo!“
     <br/>
    </p>
   </div>
   <p>
   </p>
   <p>
   </p>
   <p>
    A ten si ver nedá dvarazy povedať. Všetko tančí. Pribudla k nám spoločnosť nemecká z H.,
         dobre si oči od divu nad tým nevyočí, že my všetci, a zvlášte naše veselé dobrodružky po
         výletu kriváňskom tak rezko tančíme.
   </p>
   <p>
    Hľa! zase tretí dôvod oproti spomenutým námitkám.
   </p>
   <p>
    Keď nám i Nemec naše Slovenky — a ten veru to čo je naše, nerád chváli — pochváli, že sú
         hodné, my by sme jim tú česť dať nemali?
   </p>
   <p>
    Zpozdilí len nebudeme.
   </p>
   <p>
    Tu to staré: že propria laus — len nestojí.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2506991">
       </a>
       S Bohom!
      </h2>
     </div>
    </div>
   </div>
   <p>
   </p>
   <p>
   </p>
   <p>
    Chystáme sa k odchodu. Na dvoje sme prišli, zase sa na dvoje rozchodíme. Prišli bratia
         kokavskou stranou, medzi nimi i spomínaní dobrovoľníci dvaja, vracajúc sa tou istou cestou
         zpät. Mužstvo podperené lúči sa. Marko drží reč:
   </p>
   <p>
    „Bratia moji! Výletom týmto sme občerstvili duše naše, ale sme jich aj otužili k ďalším
         bojom za národ náš drahý; lebo vidiac svätý štít Kriváňa (živio Kriváňa!) naučiť sme sa
         mohli a učiť sa i musíme od neho vzdorovať búrkam a útokom na nás a rod náš sa valiacim.
         Len Bratia, nič sa nebojme, ale v našich Tatrách sťa ten Kriváň stojme! A vidím, že je
         najviac medzi vami mladých rezkých junošov, držte sa a buďte to Slovenstvu, čo tento náš
         Kriváň našim Tatrám je; aby sa naplnilo nášho nezapomenutedlného Ľudovíta slovo:
   </p>
   <p>
   </p>
   <p>
   </p>
   <div class="literallayout">
    <p>
     „A čo ty Tatrám —
     <br/>
     My svetu budeme!
     <br/>
     S Bohom Bratia!
     <br/>
     S Bohom Kriváň!“
     <br/>
    </p>
   </div>
   <p>
   </p>
   <p>
   </p>
   <p>
    Po skončenej prenikavej reči ovenčila panna Marína nášho Marka.
   </p>
   <p>
    „Živio Marko!“
   </p>
   <p>
    „A s vilámi kriváňskými ste sa už rozlúčili!“
   </p>
   <p>
   </p>
   <p>
   </p>
   <div class="literallayout">
    <p>
     „Lúčenie, lúčenie,
     <br/>
     Oj je to ťažká vec,
     <br/>
     Keď sa musí rozlúčiti
     <br/>
     S dievčatky mládenec!“
     <br/>
    </p>
   </div>
   <p>
   </p>
   <p>
   </p>
   <p>
    Lúčime so a dávame ako Slovenke pravej na pamiatku každej, z kriváňskej svrčiny
         vlastnými rukami vystružlenú
    <span class="emphasis">
     <em>
      habarku
     </em>
    </span>
    . — Chatrná to nezabúdka, ale
         Slovenky si ju vážiť budú; lebo jim ju dávame s tým srdečným želaním, aby ními roztrepaly a
         rozmiešaly všetky jedy cudzinstva, do života rodín a čeľadí našich slovenských sa miešajúce
         a valiace, a s tým vynšom spolu, aby toľko nepočetných rokov zdobily v blaženom živote rod
         náš, rod svoj, koľko vetví na tých starých svrčinách sa nachodí, z ktorých sme tie habarky
         rezali.
   </p>
   <p>
   </p>
   <p>
   </p>
   <div class="literallayout">
    <p>
     Živio! živio! živio!
     <br/>
     Daj Bože!!
     <br/>
     <span class="emphasis">
      <em>
       (Piťo tuš a marš.)
      </em>
     </span>
     <br/>
     S Bohom Bratia!
     <br/>
     S Bohom Sestry!
     <br/>
     S Bohom Kriváň!!!
     <br/>
    </p>
   </div>
   <p>
   </p>
   <p>
   </p>
   <p>
    *
   </p>
   <p>
    V rezkej, čistoslovenskej podkriváňskej dedinke som ja obydlený. Každé ráno poviem
         dedkovi nášmu: „dobré ráno!“ lebo ho zrovna vidím z obloka chatrného bytu môjho.
   </p>
   <p>
    Je večer.
   </p>
   <p>
    Na kozube mojom plápolajú klocky z kriváňskej kosodreviny. Vonku fúka zimný vetor od
         Kriváňa.
   </p>
   <p>
    Pohrúžim sa do myšlienok. Na um mi sídu tie krásne chvíle, ktoré som leta minulého sťa
         phönix v novovskriesenom mestočku našom Mikuláši v kole verných rodu synov a dcér vo
         veselých spoločnosťach, divadelných zábavách tak milo prežíval.
   </p>
   <p>
    Krásné to boly chvíle všetky, večnú „nezabúdku“ zasluhujúce; ale jích korunou bol predca
         len: „výlet na Kriváň!“
   </p>
   <p>
    Zadumal som sa o ňom. Pred ducha môjho okom tiahne sa celé to krásné panoráma ešte raz,
         nemohol som sa zdržať, aby som si ho nenaznačil.
   </p>
   <p>
    Bolo to pre mňa samého, do môjho súkromného denníka určené; ale zasluhuje chvíľa táto i
         verejne byť zvečnenou.
   </p>
   <p>
    Keď sa obratnejšie pero k tomu nevyskytlo, a mne sa to úplne nepodarilo, laskaví
         čitatelia si citom svojim vrelým vedení, nedostatočnosť túto lepšie opravia.
   </p>
   <p>
    Ja som chcel len zavolať na „Slávu“ mládeži Mikulášskej, ktorá výlet tento zriadila; —
         Bratom Gemerským, ktorí cestu sem konali; — Slovenkám, ktoré nám ho osladili — a slavnému
         hrdinnému Markovi D. i s paňou, ktorí nám ho oslávili!
   </p>
   <p>
    Sláva! sláva! sláva jim!!
   </p>
   <p>
    *
   </p>
   <p>
    Dumám, myslím celú noc. K ránu zadriemnem. — Vetor von buriaci ma akoby ukolísal.
         Prebudím sa — oči pretieram. V chyži tma. Ohníčok na kozube vyhasol. —
   </p>
   <p>
    Zrazu vynde mesiačik zpoza mrakov, a rozleje svetlo svoje po celej chyžke mojej. Pozrem
         von oblokom: oj: si mi krásny Kriváň náš v žiare mesačnej osvetlený, novopripadlý bieluškým
         snehom! —
   </p>
   <p>
    Je ráno Všechsvätých. — Bôh i všetci Svätí s nami bratia, sestry rodinné, Kriváň náš i
         rod môj milovaný. S Bohom!!! —
   </p>
   <p>
    <span class="emphasis">
     <em>
      Miloslav Dumný
     </em>
    </span>
   </p>
   <p>
   </p>
  </div>
 </body>
</html>
