<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2517155">
       </a>
       Predhovor o pôvode a vlastnostiach povier
      </h2>
     </div>
    </div>
   </div>
   <p>
   </p>
   <p>
   </p>
   <p>
    Keď niekto píše predhovor k cudzej práci, obyčajne sa ospravedlňuje, že ho o to
         požiadali iní, ba dokonca sám spisovateľ, autor knihy. To sa neraz prihodilo aj mne. No
         teraz sa musím priznať, že ma nikto nežiadal o predhovor, ale ako sa mi dostal do rúk tento
         spis o škodlivosti povier veľmi rozšírených medzi ľudom a len čo som doň trochu nazrel,
         ihneď sa mi tak zapáčil, že som sa rozhodol nielen všemožne napomôcť jeho vydanie, lež aj
         pridať k nemu na príhodných miestach ešte viac vysvetliviek a dodatkov o pôvode a
         vlastnostiach povier spolu s týmto predhovorom.
   </p>
   <p>
    A tu sa môžem oprávnene pochváliť, že hodiny, ktoré som na to vynaložil, pokladám za
         najpríjemnejšie využitý čas vo svojom živote. Ja som totiž hneď od detstva nenávidel
         zaslepujúce nerozumné povery a veľmi sa mi ošklivili. Keď sa v rodičovskom dome za dlhých
         zimných večerov poschádzali priadky — podľa obyčaje u našich Slovákov — od viacerých
         susedov a trkotali o mátohách, strigách, Cigánkach vešticiach a iných podobných pletkách
         plných povier, nemohol som to vystáť, protirečil som im a štrôfal ich podľa svojej detskej
         filozofie. Za takéto názory som povďačný ešte svojmu drahému a statočnému, už v hrobe
         odpočívajúcemu otcovi. Lebo ako on sám nenávidel kadejaké babské povery, tak ich úprimne
         zošklivoval pri každej príležitosti aj mne už od detstva.
   </p>
   <p>
    Niet sa prečo čo čudovať, že sa mi táto pekná kniha napísaná proti poverám tak veľmi
         zapáčila, len čo som ju chytil do rúk. A páčila sa mi tým väčšmi, že som i ja sám už dávno
         neraz chcel napísať dačo o tom na úžitok i poučenie pospolitého ľudu, no vždy som to pre
         iné súrnejšie práce odkladal na príhodnejší čas. Ďakujem teda srdečne a úprimne pánu
         autorovi, že ma v tom predbehol, lebo ináč ľahko by bol tento môj dobrý úmysel bez
         uskutočnenia zapadol so mnou v hrobe.
   </p>
   <p>
    No aby som sa už dostal k samej veci — povery či poverčivosť sú úplne zbytočná,
         nerozumná, slepá viera. Kto ani v to neverí, v čo by mal veriť, ten je neveriaci, kto však
         viacej verí než treba a uznáva za pravdivé aj také veci, čo sú daromné a nerozumné — ten je
         poverčivý, ako to výstižne hovorí aj sám autor v poslednej kapitole tejto knihy.
   </p>
   <p>
    nešťastné povery sú dvojaké. Jeden druh narába s vecami, čo patria k náboženstvu a
         službe božej; druhý sa zaoberá inými vecami bez ohľadu na náboženstvo. Kto vzdáva božskú
         úctu namiesto jednému pravému bohu alebo popri ňom aj iným falošným a ľuďmi vymysleným
         bohom či modlám, alebo jedného pravého boha uctieva nerozumne a ináč, než vyžadujú jeho
         božské vlastnosti a dokonalosť… o tom vravíme, že jeho náboženstvom je poverčivosť. No v
         tejto knihe sa nehovorí o takej poverčivosti, ale o inej, bez ohľadu na to alebo ono
         náboženstvo na svete — ide tu o obyčajné povery vyskytujúce sa najmä medzi nevedomým ľudom,
         podstatou ktorých je, že človek prirodzeným veciam pripisuje nadprirodzenú moc a vlastnosť
         alebo príčiny prirodzených javov nerozumne hľadá inde.
   </p>
   <p>
    Oba druhy týchto nešťastných povier sú priam také staré ako náš svet… A že je svet
         natoľko poverčivý, to má korene predovšetkým v ľudskej slepote a nevedomosti. Nevera sa
         zvyčajne najskôr zahniezdi medzi učenými, povera zasa medzi pospolitým ľudom — a väčšmi sa
         vyskytuje na zapadnutých osadách než vo vycibrenejších mestách, lebo čím je kto hlúpejší,
         tým je celkom prirodzene náchylnejší na kadejaké nerozumné a bludné povery… Pohania
         holdovali poverám nielen vo svojom náboženstve, ale aj vo verejnom živote a pri každej
         činnosti. Mali všelijakých hádačov, veštcov, čarodejníkov, takzvané oracula a sibylské
         knihy, ku ktorým sa utiekali o radu v ťažkých chvíľach. Budúcnosť sa chceli dozvedieť alebo
         ju predpovedať z letu, zobania i spevu rozličných vtákov, podobne z vnútorností a čriev
         zabitých obetí, z úkazov na oblohe, ako je hrmenie, blýskanie a hromobitie, a bohvie z čoho
         ešte všetkého.
   </p>
   <p>
    A podobné ošklivé povery sa aj medzi Židmi rozširovali a zakoreňovali. Nestačil im svätý
         zákon boží, ale pridávali k nemu rozličné ľudské výmysly a ustanovenia starších ľudu, takže
         v časoch vtelenia Spasiteľa celá židovská služba božia nebola už takmer nič iné ako iba
         číra farizejská povera. No najhoršie z toho bolo, že takéto povier plné ľudské prídavky
         zachovávali farizeji oveľa usilovnejšie než boží zákon a božie prikázania…
   </p>
   <p>
    Nuž takíto poverčiví boli pohania i Zidia. Keďže sa kresťanská cirkev spočiatku tvorila
         zo Židov a pohanov, niet sa čo čudovať, že aj do nej z oboch strán vniklo všeličo podobné,
         čo už vyvoleným apoštolom dalo veľa roboty a námahy, keď chceli kresťanstvo očistiť od
         všetkých takýchto židovských a pohanských poškvŕn… V nasledujúcich časoch, keď sa kresťania
         mali už zbavovať spomínaných židovských a pohanských poverčivých názorov i obyčají,
         pridávali k nim ešte nové a zo dňa na deň sa hrúžili do nich čoraz hlbšie, čomu nemálo
         dopomohli skutočnosti:
   </p>
   <p>
    1. že všetko literárne umenie medzi kresťanmi za niekoľko storočí hlboko upadlo a — ako
         sa už predtým spomenulo — čím je kto hlúpejší, tým väčšmi je náchylný na všelijaké
         nerozumné povery;
   </p>
   <p>
    2. že čítanie Písma, ktoré nás môže poučiť, ako dosiahnuť spasenie, a vystríhať pred
         kadejakými nerozumnými a škodlivými bludmi — veľmi sa zanedbalo a namiesto neho sa ľuďom
         predkladali všelijaké vymyslené rozprávky a bájky;
   </p>
   <p>
    3. že sa mnohí kresťania húfne oddeľovali od ľudského spoločenstva a stávali sa
         pustovníkmi alebo sa zatvárali do kláštorov. Potom v samote žijúcim zväčša bez akéhokoľvek
         vhodného a užitočného zaneprázdnenia pomotalo sa všeličo v hlave, mávali kadejaké čudné sny
         a videnia, ktoré potom rozprávali iným, pričom dakedy popridávali aj rozličné výmysly. K
         tomu ešte prispela
   </p>
   <p>
    4. aj veľká nedbanlivosť rozličných cirkevných predstavených a učiteľov, ktorí na toto
         všetko hľadeli iba cez prsty. Ba mnohým sa páčilo, že pospolitý ľud je nevedomý a
         poverčivý, pretože im táto skutočnosť prinášala v cirkvi aj v obci väčšiu vážnosť a
         všelijaké pekné dôchodky.
   </p>
   <p>
    A takýmto spôsobom sa celý kresťanský svet zaplnil kadejakými nočnými mátohami,
         zjavovaním sa mŕtvych, strigami, strigôňmi, čarodejníkmi, hádačmi, veštcami, posadnutými
         diablom, snármi a podobnými nešvármi, ktoré mámili hlúpy ľud — a napokon sa rozličnými
         nerozumnými poverami zaplnili a zohavili aj naše kresťanské kalendáre.
   </p>
   <p>
    Toto trvalo až do 15. storočia. A keď sa potom, po tejto dlhotrvajúcej tmavej noci
         začalo z božej milosti opäť rozodnievať, vtedy sa začali tratiť jedna za druhou aj nočné
         obludy a rozličné slepé povery, takže už aj u nás, chvalabohu, majú medzi rozumnejšími a
         osvietenejšími ľuďmi málo priateľov a stúpencov. No medzi pospolitým ľudom najmä na
         zapadnutých osadách sú veľmi rozšírené ešte dodnes a najväčšmi — ako sa mi zdá — medzi
         naším slovenským ľudom.
   </p>
   <p>
    Nuž a práve preňho napísal pán Pavel Michalko — predtým veľmi zaslúžilý evanjelický
         učiteľ vo Svätom Martine pri Tapiove, teraz už v Piliši — túto svoju knihu o škodlivosti
         povier. A je to skutočne taká dôkladná a zrozumiteľná práca, že nik — o tom som pevne
         presvedčený — kto má zdravý rozum, po jej pozornom a starostlivom prečítaní nemôže ostať
         natoľko zatvrdený v poverách, aby sa neobmäkčil a aspoň v duši o nich nezapochyboval, ak sa
         už načisto nezriekne tohto nerozumného a škodlivého zla.
   </p>
   <p>
    A ja som k tomuto znamenitému spisu prispel tým, že som ho celý prezrel so záujmom a
         starostlivo dva razy, a nenašiel som v ňom nič také, čo by bolo treba opraviť, ibaže som
         miestami kvôli lepšej zrozumiteľnosti zmenil, odstránil alebo pridal dajaké slovko-dve. A
         že som na rozličných miestach k autorovým myšlienkam a príkladom pripojil iné nové dôkazy a
         príklady, aby sa opisované veci vysvetlili ešte lepšie a doložili ešte bohatšie — no ale
         tak, že jeho text ostáva nezmenený. Moje prídavky sa odlišujú drobnejším písmom a uvádzajú
         sa v poznámkach. (V našom vydaní ich uvádzame za textom autora ako Dodatky editora.) Dúfam,
         že tieto pridané príklady u každého rozumného čitateľa zavážia tým väčšmi, že všetky mám zo
         svojej vlastnej skúsenosti okrem dvoch, ktoré som prebral zo starej rímskej histórie.
   </p>
   <p>
    Okrem toho tu spolu s veľaváženým autorom tejto knihy dôverne prosím a žiadam všetkých
         kresťanských či už školských alebo cirkevných učiteľov, aby sa v mene božom ozbrojili proti
         tejto ošklivej a škodlivej povere a nebojácne i rozhodne ju nivočili, kdekoľvek na ňu
         natrafia. Nech to však robia tak, aby spolu s kúkoľom nevytrhali azda aj pšenicu, čiže z
         cirkvi nevyobcovali spolu s nekresťanskou poverou aj kresťanskú vieru… Pokiaľ ide o
         nekresťanské povery rozšírené medzi pospolitým ľudom, tam môžu cirkvi aj spoločnosti
         najlepšie poslúžiť školskí učitelia mládeže, lebo v tejto veci nemajú natoľko zviazané ruky
         a jazyk ako kňaz na kancli. A čo sa dietkam za mladi vštepí do srdca, toho sa potom
         obyčajne pridŕžajú aj v dospelom veku na starosť.
   </p>
   <p>
   </p>
   <p>
    <span class="emphasis">
     <em>
      V Prešporku na prvú adventnú nedeľu 1800.
     </em>
    </span>
   </p>
   <p>
   </p>
   <p>
    <span class="emphasis">
     <em>
      Michal Institoris Mošovský
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523281">
       </a>
       Sedliakom a ostatnému pospolitému ľudu
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Milí sedliaci, úprimní spoluobčania!
     </em>
    </span>
   </p>
   <p>
   </p>
   <p>
    Túto knižočku som napísal pre vaše dobro, lebo sa v nej dočítate, ako istý učiteľ veľmi
         veľa dobrého a užitočného naučil viacerých sedliakov na besedách. Teda i vám tu poslúži
         mnoho vecí na zmúdrenie a naučíte sa veľa užitočného.
   </p>
   <p>
    Myslím, že aj vy by ste radi počúvali daktorého ochotného učiteľa, keby sa prívetivo
         zhováral s vami o takých veciach, ktoré vás zaujímajú. No keďže nieto vždy a všade taká
         príležitosť, dáva sa vám do rúk táto knižočka, ktorú môžete čítať namiesto podobných
         rozhovorov.
   </p>
   <p>
    Nezabúdajte, že jediným cieľom tejto knižky je poučiť vás, čo vám treba v živote
         pokladať za dobré i pravdivé a čoho sa máte držať, ak nechcete upadnúť do všelijakého
         nešťastia. Preto ju čítajte pozorne a čo v nej nájdete pre svoje dobro a na úžitok, poučte
         sa z toho a zlého sa vystríhajte.
   </p>
   <p>
    Často veru ani sami neviete, že ste upadli do veľkého bludu, ktorý je príčinou
         rozličného nešťastia, čo vás postihuje — a tak si v nešťastí ani neviete, ani nemôžete
         pomáhať. Preto teda čítajte túto knižku; nájdete v nej príčiny nejedného svojho nešťastia,
         ktoré keď sa pousilujete odstrániť a zavrhnúť — verte mi — budete mať oveľa pokojnejší,
         lepší a šťastnejší život.
   </p>
   <p>
    V tejto knižočke nájdete mnoho vecí, z ktorých dačo poznáte, dačo vám bude nové, o čom
         ste azda nikdy ani nepočuli, iné zasa smiešne a žartovné, a to vám dodá ešte väčšiu chuť do
         čítania.
   </p>
   <p>
    No tu i tam nájdete aj niečo také, čo svojím rozumom nepochopíte a bude sa vám zdať
         nepravdivé. V takom prípade vám radím, aby ste sa nehanbili spýtať pána farára alebo iného
         pravdu poznajúceho učeného človeka na to, čo ste nepochopili alebo čo sa vám zdá
         neuveriteľné. Verte mi, že vás ochotne privedie na správnu cestu a získate od neho pekné a
         užitočné poučenie.
   </p>
   <p>
    Podobne tu nájdete aj rozličné príklady a historky o všelijakých rozličnostiach, ktoré
         si radi prečítate, ktoré vám objasnia mnohé pravdy, vyvarujú vás od toho alebo iného
         nešťastia a veľa vám pomôžu.
   </p>
   <p>
    Dakto z vás by však mohol povedať, že pre veľa súrnej práce nemá toľko času, aby mohol
         čítať takúto knižku, že si často nemáte kedy ani zaspievať a nestihnete sa z knižky
         pomodliť — tým menej máte čas na čítanie tejto knižočky. Je pravda, a ja vám to verím, že
         každý deň musíte veľa robiť a že nemáte toľko času, aby ste sa mohli venovať knižkám ako
         ľudia iného stavu. No predsa len prijmite moju priateľskú radu: V zime cez dlhé večery
         alebo v nedeľných dňoch, keď vás nezaneprázdňuje robota, vezmite si spomedzi iných knižiek
         túto pre vás napísanú knižočku a pozorne i rozvážne si z nej prečítajte daktorú časť. Verte
         mi, neoľutujete.
   </p>
   <p>
    Ak už naozaj nemáte čas na čítanie, dobre by bolo, keby niekto z vás zrozumiteľne z
         tejto knižočky dačo čítal a iní, čo azda nevedia čítať, počúvali. Tak by bola táto knižka
         ešte na väčší úžitok vám i vašim známym.
   </p>
   <p>
    A teda ak prijmete moju úprimnú radu a usilovne budete čítať túto knižku, určite sa
         presvedčíte, že jej čítanie vám veľmi pomôže, čím najväčšiu radosť urobíte mne,
   </p>
   <p>
    <span class="emphasis">
     <em>
      oddanému vám priateľovi
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523463">
       </a>
       Príhovor vzdelanému čitateľovi
      </h2>
     </div>
    </div>
   </div>
   <p>
   </p>
   <p>
   </p>
   <p>
    <span class="emphasis">
     <em>
      Milý čitateľ!
     </em>
    </span>
   </p>
   <p>
    Hoci som túto knižočku nenapísal pre teba a tebe podobným, predsa však myslím, že ak ju
         uvidíš, vzbudí v tebe túžbu do nej nazrieť a presvedčiť sa, čo obsahuje, či si zasluhuje,
         aby ju čítali, pre ktorých je napísaná.
   </p>
   <p>
    Prosím ťa, posudzuj túto moju skromnú prácu so zhovievavou trpezlivosťou a čo nedokonalé
         v nej nájdeš, oznám to radšej mne samému než neznášanlivému, veľa si o sebe namýšľajúcemu a
         iných znevažujúcemu svetu. Ver mi, nie som taký, že by som nevďačne opovrhol tvojím múdrym
         poučením a nechcel ho obrátiť na svoje dobro. Lebo sám si uvedomujem svoje nedokonalosti a
         so spokojným svedomím sa neodvažujem túto prácu pokladať a vydávať za takú, že by sa v nej
         nemohlo a nedalo už nič zlepšiť alebo upraviť. No jednako si myslím, že táto knižočka — z
         ohľadu na tých, pre ktorých som ju napísal — predsa bude užitočná.
   </p>
   <p>
    Nebude azda ani zbytočná. Lebo ako ja viem, v našom jazyku nevyšla ešte nijaká podobná
         práca, ktorá by ako táto stručne a tak opisovala i vysvetľovala nepravdivosť a škodlivosť
         mnohých bludných názorov rozšírených medzi pospolitým ľudom. Preto je teda pre nevedomý ľud
         potrebná táto knižka, a to tým väčšmi, že ešte aj v terajšom, ináč v mnohých iných veciach
         osvietenom čase mnoho našich Slovákov zaslepuje blud poverčivosti.
   </p>
   <p>
    Lež ako je pre nevedomý ľud potrebná knižka so zámerom vykoreniť bludné názory, rovnako
         tak ťažko je napísať o tejto veci dačo všeobecne platné a dokonalé. Lebo aj medzi
         jednoduchým ľudom treba predpokladať rozličné povahy a rozličné stupne vedomosti. Dakoho
         možno o tej alebo inej pravde presvedčiť jedným dôkazom, no v inom sú mnohoraké predsudky a
         bludné názory natoľko zakorenené, že mu ich z hlúpej hlavy nevybije ani tisíc nezvratných
         dôkazov. Dakto ochotne poznáva pravdu a vďačne ju prijíma, iný oproti tomu sa domnieva, že
         jeho vieru a náboženstvo sa usiluje podkopávať a rozvrátiť práve ten, čo ho chce od
         škodlivého bludu alebo činu priviesť na správnu a dobrú cestu. Ak si toto uvedomíš, milý
         čitateľ, dáš mi za pravdu, že v tejto veci nemožno všetkým vyhovieť.
   </p>
   <p>
    Okrem toho sú všelijaké a na rozličných miestach mnohoraké povery, takže všetky
         zozberať, uviesť v knihe a ich nepravdivosť i škodlivosť presvedčivo odôvodniť by človek
         nestačil za celý svoj život. A keby to aj bolo možné, taká kniha by pre svoju hrúbku nebola
         pre jednoduchý ľud.
   </p>
   <p>
    V tejto knižke, ako sa môžeš presvedčiť, usiloval som sa byť na úžitok aspoň väčšiemu
         množstvu nevedomého ľudu (keď už všetkému nemožno), a preto som tu písal najmä proti takým
         bludným názorom, čo sú všeobecne rozšírené medzi pospolitosťou a škodlivosť ktorých keď
         ľudia spoznajú, rovnako budú zmýšľať aj o iných podobných veciach.
   </p>
   <p>
    Túto prácu písal som pre Slovákov viacej slovenským než českým jazykom, a to
         predovšetkým preto, že podľa mojej mienky Čech lepšie rozumie slovenčine ako pospolitý
         Slovák češtine.
   </p>
   <p>
    Miestami nájdeš veľmi jednoduchý hovor sedliaka, lež to sa iba preto tak napísalo, aby
         sedliaci lepšie porozumeli.
   </p>
   <p>
    Daktoré rozhovory nie sú napísané podľa pravidiel a regúl, čomu sa vôbec nezačuduješ, ak
         vieš, ako sa sedliaci zhovárajú medzi sebou a aké nejednotné sú medzi učenými názory o
         dokonalých regulách jazyka.
   </p>
   <p>
    A teda, milý čitateľ, ak uznáš túto moju skromnú prácu za potrebnú a užitočnú pre
         pospolitý ľud, odporúčaj ju láskavo tým, pre ktorých sa napísala. Tak poslúžiš aj ľudskému
         pokoleniu a za ochotu budem ti povďačný aj ja,
   </p>
   <p>
    <span class="emphasis">
     <em>
      Pavel Michalko
     </em>
    </span>
   </p>
   <p>
   </p>
   <p>
    <span class="emphasis">
     <em>
      Napísané vo Sv. Martine pri Tapiove, Peštianska stolica, dňa 24. septembra
            1799.
     </em>
    </span>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506479">
       </a>
       Súhrnný prehľad vecí, ktoré obsahuje táto knižka
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2506493">
        I. O mátohách či nočných obludách, strašidlách a umretých ľuďoch túlajúcich sa po
            svete
       </a>
      </span>
     </dt>
     <dt>
      <span class="sect1">
       <a href="#id2506542">
        II. O strigách, čarodejniciach a černokňažníkoch
       </a>
      </span>
     </dt>
     <dt>
      <span class="sect1">
       <a href="#id2506588">
        III. O veštcoch, nebeských znameniach, kométach, zatmení slnka a mesiaca, o snoch a
            iných veciach, z ktorých hlúpi ľudia hádajú utajenú budúcnosť
       </a>
      </span>
     </dt>
     <dt>
      <span class="sect1">
       <a href="#id2506640">
        IV. O zvodcoch či klamároch, ktorí hlúpych ľudí klamú a do nešťastia privádzajú
            rozličnými spôsobmi, najmä hľadaním pokladov
       </a>
      </span>
     </dt>
     <dt>
      <span class="sect1">
       <a href="#id2506685">
        V. O daktorých poverách pri poľných prácach a okolo poľnohospodárstva
       </a>
      </span>
     </dt>
     <dt>
      <span class="sect1">
       <a href="#id2506730">
        VI. O poverách, ktoré zachováva ľudská hlúposť pri narodení, vstupe do manželstva i
            pri smrti človeka, a tiež o iných daromných pletkách
       </a>
      </span>
     </dt>
     <dt>
      <span class="sect1">
       <a href="#id2506775">
        VII. Záver alebo o poverčivosti vôbec
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506493">
        </a>
        I. O mátohách či nočných obludách, strašidlách a umretých ľuďoch túlajúcich sa po
            svete
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Prvý, druhý, tretí, štvrtý a piaty večer
      </em>
     </span>
    </p>
    <p>
    </p>
    <p>
    </p>
    <div class="literallayout">
     <p>
      Mátohy, obludy nočné a strašidlá
      <br/>
      iba v hlúpej hlave majú svoje sídla,
      <br/>
      preto sa ich neboj ani o polnoci,
      <br/>
      lebo žiadne nad tebou nemôžu mať moci.
      <br/>
      Podobne umretých netreba sa ti báť,
      <br/>
      lebo ich na zemi nemožno viac stretať.
      <br/>
      To ľudia kadečo často spomínajú —
      <br/>
      to sú pletky, ktoré podkladu nemajú.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506542">
        </a>
        II. O strigách, čarodejniciach a černokňažníkoch
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Šiesty, siedmy, ôsmy a deviaty večer
      </em>
     </span>
    </p>
    <p>
    </p>
    <p>
    </p>
    <div class="literallayout">
     <p>
      Striga, čarodejník — ako sa to vraví —
      <br/>
      nemajú moc diabla, len rozum nepravý.
      <br/>
      Že by na človeka uvalili nemoc,
      <br/>
      nie je veru pravda — nemajú takú moc.
      <br/>
      Sucho, dážď, hrmenie sám boh spôsobuje,
      <br/>
      striga, černokňažník v tom nerozkazuje.
      <br/>
      Rovnako nemôžu strigy ani dláviť,
      <br/>
      ani kravu mlieka nijako pozbaviť.
      <br/>
      A tak sú o čarodejníkoch priam všetky
      <br/>
      tie reči nepravda a len číre pletky.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506588">
        </a>
        III. O veštcoch, nebeských znameniach, kométach, zatmení slnka a mesiaca, o snoch a
            iných veciach, z ktorých hlúpi ľudia hádajú utajenú budúcnosť
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Desiaty a jedenásty večer
      </em>
     </span>
    </p>
    <p>
    </p>
    <p>
    </p>
    <div class="literallayout">
     <p>
      Veštcom a vešticiam nič veriť netreba,
      <br/>
      mnohých oklamali, oklamú aj teba,
      <br/>
      lebo už nejeden taký, čo sa k nim utiekal,
      <br/>
      tú svoju pochabosť prehorko oplakal.
      <br/>
      Neveští nič ani znamenie, kométa,
      <br/>
      z toho sa len zvyčajne veľa rečí spletá.
      <br/>
      Podobne mesiaca a slnka zatmenie,
      <br/>
      ani sen nie sú zmien budúcich znamenie.
      <br/>
      A preto never takým proroctvám, mamu
      <br/>
      nebeských znamení, jak blázna ťa sklamú.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506640">
        </a>
        IV. O zvodcoch či klamároch, ktorí hlúpych ľudí klamú a do nešťastia privádzajú
            rozličnými spôsobmi, najmä hľadaním pokladov
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Dvanásty a Trinásty večer
      </em>
     </span>
    </p>
    <p>
    </p>
    <p>
    </p>
    <div class="literallayout">
     <p>
      Zvodcom a klamárom omámiť sa nedaj
      <br/>
      a s nimi šťastie či bohatstvo nehľadaj,
      <br/>
      lebo komu takí poklady sľubujú,
      <br/>
      toho vždy do veľkej biedy uvrhujú.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506685">
        </a>
        V. O daktorých poverách pri poľných prácach a okolo poľnohospodárstva
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Štrnásty a pätnásty večer
      </em>
     </span>
    </p>
    <p>
    </p>
    <p>
    </p>
    <div class="literallayout">
     <p>
      Pri poľných robotách neškodia mesiaca
      <br/>
      zmeny a v isté dni že daromná je práca —
      <br/>
      tomu nikdy never, nemajú tú silu —
      <br/>
      pracuj len vždy, keď máš vhodnú na to chvíľu.
      <br/>
      Ani v hospodárstve nepestuj povery,
      <br/>
      lebo sú daromné, nehodné dôvery.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506730">
        </a>
        VI. O poverách, ktoré zachováva ľudská hlúposť pri narodení, vstupe do manželstva i
            pri smrti človeka, a tiež o iných daromných pletkách
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Šestnásty a sedemnásty večer
      </em>
     </span>
    </p>
    <p>
    </p>
    <p>
    </p>
    <div class="literallayout">
     <p>
      Zanechaj bláznivosť, čo pri narodení
      <br/>
      detí robievajú poverčivé ženy
      <br/>
      a čo aj na svadbách alebo pri smrti
      <br/>
      hlúpeho pochabosť zachovávať núti.
      <br/>
     </p>
    </div>
    <p>
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506775">
        </a>
        VII. Záver alebo o poverčivosti vôbec
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Osemnásty večer
      </em>
     </span>
    </p>
    <p>
    </p>
    <p>
    </p>
    <div class="literallayout">
     <p>
      A takto sa vyhneš nešťastiu i biede,
      <br/>
      do ktorej nemúdrych poverčivosť vedie.
      <br/>
     </p>
    </div>
    <p>
    </p>
    <p>
    </p>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506815">
       </a>
       O mátohách či nočných obludách, strašidlách a umretých ľuďoch túlajúcich sa po
         svete.
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2506831">
        Prvý večer
       </a>
      </span>
     </dt>
     <dt>
      <span class="sect1">
       <a href="#id2505119">
        Druhý večer
       </a>
      </span>
     </dt>
     <dt>
      <span class="sect1">
       <a href="#id2578144">
        Tretí večer
       </a>
      </span>
     </dt>
     <dt>
      <span class="sect1">
       <a href="#id2579041">
        Štvrtý večer
       </a>
      </span>
     </dt>
     <dt>
      <span class="sect1">
       <a href="#id2579660">
        Piaty večer
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2506831">
        </a>
        Prvý večer
       </h2>
      </div>
     </div>
    </div>
    <p>
    </p>
    <p>
     Istý školský učiteľ v obci N prišiel si raz večer v zime posedieť k svojmu susedovi
            sedliakovi. Našiel tam viacej známych chlapov, žien i detí. Len čo vošiel dnu a ho
            privítali, ihneď sa ozval ktorýsi z prítomných tam sedliakov: Nechajme tak tie
            naničhodné mátohy, pán rechtor nám porozprávajú dačo krajšie.
    </p>
    <p>
     Učiteľ: Vari máte medzi sebou nejaké mátohy?
    </p>
    <p>
     Sedliak: Boh uchovaj! Veď keby mátohy vychádzali aj na svetlo a chodili medzi toľko
            ľudí, celý svet by postrašili. Nemáme medzi sebou nijaké mátohy, ale sme práve spomínali
            také prípady, keď sa mátohy zjavili daktorým ľuďom a ich nastrašili.
    </p>
    <p>
     Učiteľ: Ejha! Veru hneď ako som sem prišiel a na vás pozrel, hneď som vedel, že sa tu
            hovorilo o voľajakých strašidelných veciach, lebo nie bez príčiny sa tieto deti túlia k
            otcovi či matke, a ako vidíte, celé sú prestrašené.
    </p>
    <p>
     Sedliak, ktorému sedí malý syn na kolenách: Nebožiatka! Skutočne sú tieto dietky
            veľmi prestrašené, nemali by sme pred nimi rozprávať o takých veciach.
    </p>
    <p>
     Učiteľ: Múdro hovoríte. Nikdy nevravte nič podobné v prítomnosti svojich detí, lebo
            ich tým zavčasu privádzate do veľkého nešťastia, takže sú potom bojazlivé celý život.
            Radšej sa pri takýchto príležitostiach zhovárajte o iných užitočnejších veciach, z
            ktorých sa môžu dačomu dobrému priučiť aj deti.
    </p>
    <p>
     Iný sedliak: Panebože, o čomže takom sa máme rozprávať pred svojimi deťmi, keď sme
            sami hlúpi a sprostí ľudia. Ja si tak myslím, že o tom, čo je pravdivé, môže sa vravieť
            kdekoľvek a pred hocikým.
    </p>
    <p>
     Učiteľ: Hovoríte, že ste hlúpi, že neviete, o čom by ste sa mali zhovárať pred
            svojimi dietkami, a predsa viete tak mudrovať — vraj o tom, čo je pravdivé, môže sa
            vravieť kdekoľvek a pred hocikým.
    </p>
    <p>
     V takej spoločnosti, ako je táto, majú sa rozprávať príhody, ktoré sa skutočne stali
            a v ktorých niet nič vymyslené ani poverčivé a z ktorých si môže každý odniesť dačo
            dobré. Ale na bájky a pletky o mátohách, obludách, strašidlách a podobných veciach
            nemali by ste si radšej ani spomenúť.
    </p>
    <p>
     Sedliak: Zdá sa mi, pán rechtor, že tiež tak zmýšľate ako náš nebohý pán farár. Od
            neho som počul, že povedačky o nočných obludách, mátohách a podobných veciach sú iba
            vymyslené pletky. A bol by som to aj ľahko uveril, keby som nebol vedel, že sa i on sám
            bojí chodiť v noci a potme. Dosť som o tom premýšľal: Panebože, náš pán farár vravia, že
            nieto mátoh, a predsa i oni sami sa boja. Raz som mu to aj chcel povedať, ale som sa
            neodvážil, lebo dačo také som sa hanbil urobiť.
    </p>
    <p>
     Učiteľ: Nebohý váš pán farár bol učený človek, viem dobre, že natoľko nebol
            poverčivý, aby veril v mátohy. Aj to viem, že sa veľmi usiloval vyviesť z toho bludu i
            svojich veriacich. No čo sa vám zdalo čudné, že sa potme bál chodiť, to nič — on sa
            nebál mátohy či obludy, lež sa chcel vyvarovať iného nešťastia. Dobre viete, že keď
            chodí človek potme, ľahko sa môže udrieť o to alebo ono, zle stúpiť alebo si spôsobiť
            inú nehodu. Preto sa teda obával chodiť potme, a nie preto, že by sa bál mátohy alebo obludy.
     <sup>
      [
      <a class="footnote" href="#ftn.id2506980" name="id2506980">
       1
      </a>
      ]
     </sup>
    </p>
    <p>
     Iný sedliak: Nuž ale, pán rechtor, predsa len musí byť pravda, že jestvujú také
            obludy a strašidlá, ktoré sa potulujú po svete. Veď ľudia by to nemohli vymyslieť a
            toľko by o tom nerozprávali, keby nikto nikdy nič také nebol skúsil.
    </p>
    <p>
     Učiteľ: To pripúšťam, že je dosť všelijakých takých vecí, čo v noci naháňajú
            poverčivým ľuďom veľký strach — ale to nijako nemôžem dopustiť, že by sa práve také, ako
            vy vravíte, obludy, mátohy, strašidlá, či ako ich voláte, túlavali nocou a strašili
            ľudí. Písmo sväté nás nepoúča o tom, že by pánboh stvoril takéto obludy — a samy sa
            nemohli stvoriť. Potom nás nepresvedčuje ani náš rozum a skúsenosť, ani spomínané Písmo
            sväté o tom, že by dakedy niekde voľakoho boli v noci skutočne strašili takéto obludy.
     <sup>
      [
      <a class="footnote" href="#ftn.id2507025" name="id2507025">
       2
      </a>
      ]
     </sup>
    </p>
    <p>
     Často sa stáva, že v noci robievajú hrmot mačky pri lapaní myší, a keď to počuje
            taký, čo verí v nočné obludy a mátohy, ten sa hneď naľaká a je presvedčený, že je to
            mátoha. Daktorí ľudia sú natoľko zaslepení poverčivosťou, že ak by vtedy tú mačku aj
            videli na vlastné oči, predsa by neverili, že je to skutočná mačka, lež by ju pokladali
            za mátohu, ktorá sa premenila na mačku.
    </p>
    <p>
     Napríklad istého mäsiarskeho tovariša, ktorý od svojho detstva často od hlúpych ľudí
            veľa počul o takých obludách, v nočnom čase poslali do jatky. Keď otváral dvere, začul
            dnuka najprv šramot a potom zaraz ohromný treskot a hrmot. Hoci sa ho zmocnil náramný
            strach, predsa otvoril dvere. Hrmot trochu stíchol, lež ako vkročil do jatky, pomedzi
            jeho nohy rýchlo vyskočilo von čosi čierne. Keď to tovariš zazrel, tak sa zľakol, že tam
            zamdlel a padol na zem. O chvíľu prišiel k sebe, všetko nechal tak a bežal cez dvor do
            izby. No keď otvoril kuchynské dvere, obluda pomedzi nohy mu zasa vbehla dnu. Tovariš sa
            znovu lak zľakol, že nevládal povedať ani slovo, ako vkročil do izby. „Čo sa vám stalo?“
            spýtala sa jeho výzorom vydesená mäsiarova žena. „Ách, jaj — oblu-obluda ma stra-straší
            a za-za mnou behá!“ odpovedal horko-ťažko vystrašený tovariš. Mäsiar sa tomu začal veľmi
            smiať a so smiechom sa opýtal tovariša: „A kde bola tá obluda?“ „Z jat-jatky do
            ku-kuchyne za mnou be-bežala. A ak odtiaľ ne-neušla — tak tam da-dakde bude,“ vyjachtal
            tovariš. „A v akej podobe sa vám zjavila?“ pokračoval mäsiar. Tovariš na to: „Vyzerala
            ako čierna mačka a robila dookola náramný hrmot.“ „Poďme ta,“ povedal mäsiar, „so
            svetlom a pohľadajme tú obludu, veď ju naučíme móres, aby viac ľudí nestrašila!“
    </p>
    <p>
     Išli do kuchyne a pod jednou truhlou našli učupenú susedovu čiernu mačku, ktorá mala
            na krku zakosílený akýsi klepec. Mäsiar sa opýtal tovariša: „Toto je tá obluda, čo vás
            tak postrašila?“ „Neviem — ale vyzerala tak,“ odpovedal tovariš. Mäsiar na to: „Druhý
            raz nebuďte ako zajac a nech vás tak nevyľaká takáto obyčajná mačka!“ Tovariš sa potom
            musel hanbiť za svoju zbytočnú ľakavosť.
    </p>
    <p>
     Daktorí ľudia sa náramne zľaknú ako najstrašnejšej obludy za mesačnej noci tieňa
            komína, stĺpa alebo nejakého tmavého človeka. Tak istá dievčina stretla raz večer na
            ulici zrazu kominára, ktorého sa tak veľmi naľakala, že od strachu ledva dobehla domov.
            Tam prestrašená začala rozprávať, že na tom a tom mieste videla čiernu obludu. Viacerí
            tomu uverili, ale keď onen kominár rozprával túto smiešnu príhodu spomenutým ľuďom,
            pravda vyšla na svetlo a dievčina pre svoju bláznivú bojazlivosť vyšla na posmech.
    </p>
    <p>
     Sedliak: To je pravda, že sa ľudia v tme neraz ľakajú i takých vecí, ktorých by sa
            práve nemali báť. Poviem o tom z vlastnej skúsenosti. Keď som raz v noci vyšiel na dvor
            pozrieť statok, zbadal som, že sa pod susedovou stenou hýbe čosi biele a dlhé. Myslel
            som si, že je to akiste sused, ktorý vyšiel von v spodnom obleku, preto som sa mu
            prihovoril. No keď sa mi nič neohlásilo, hneď mi prišlo na um, že to bude dajaká obluda.
            Chvíľu som sa ta díval a začínal som sa už aj báť, no pomyslel som si: Musím sa
            prizrieť, čo to je. Pobral som sa k tomu bielemu a ono sa kýve z boka na bok, ja sa k
            tomu priblížim a s počudovaním vidím, že je to tam zavesená plachta, ktorou pohyboval
            vietor. Keby som sa nebol išiel pozrieť, bol by som naisto tú plachtu pokladal za
            mátohu.
    </p>
    <p>
     Učiteľ: Nuž vidíte! A často sa podobné veci stávajú medzi ľuďmi. Od strachu až
            omdlievajú pred predmetmi, ktorých by sa vôbec nemali báť, ba ani by sa nebáli, keby šli
            — tak ako vy — pozrieť a zistiť, čo je to za obludu.
    </p>
    <p>
     Kto teda z vás, čo ste tuná, dakedy v noci uvidí niečo také, nech sa smelo priblíži a
            prizrie tomu, istotne zistí, že je to taká vec, ktorej sa báť netreba.
    </p>
    <p>
     Poviem vám ešte jednu príhodu, ktorá je príkladom, ako sa môžu poverčiví ľudia
            naľakať takýchto pletiek. Istý človek išiel sám nočným časom do druhej dediny. Keďže
            nemal spoločníka, s ktorým by sa mohol zhovárať, premýšľal teda o všeličom. Zrazu mu
            prišlo na um, že ľudia často vravia o obludách túlajúcich sa po nociach a strašiacich
            ľudí. Čo by som robil, keby ma čosi také predstalo tu na ceste? A že práve — uvedomoval
            si — na týchto lúkách dačo postrašilo už mnohých. Takéto a podobné myšlienky mu začali
            naháňať veľký strach. Obzeral sa na všetky strany. A už to tu bolo! Pred sebou zbadal
            strašnú obludu. Čo teraz? pomyslel si. Vrátim sa — pôjde za mnou. Pôjdem ďalej —
            nastraší ma ešte väčšmi — —
    </p>
    <p>
     I začal sa žehnať aj modliť a pritom sa približoval k strašidlu. Strašidlo len pred
            ním stojí a neuhýba. Pocestný sa neprestáva modliť — a modlitba ho natoľko posilnila, že
            sa odvážil udrieť na obludu. Schytil sa s ňou za pasy a chcel sa s ňou biť. Ale obluda
            ho zdrapia ešte lepšie a začala ho náramne škriabať, čo ho tak vydesilo, že v mdlobách
            padol na zem. Ležal tam, chudák, v bezvedomí až do rána. Okoloidúci pocestní ho zobudili
            a priviedli k pamäti. Rozpovedal im svoju príhodu i celé nešťastie — a pritom zbadal aj
            tú obludu, s ktorou v noci bojoval a ktorá bola — tŕňový ker. Táto tŕňová obluda
            dodriapala na ňom skoro celé šaty, ba škaredo mu doráňala i telo.
    </p>
    <p>
     Nuž tak sa vodí ľuďom, čo majú plnú hlavu pochabých predstáv a povier. Aj tam sa
            boja, kde sa nemajú čoho báť. Spomínaný človek sa musel čudovať sám sebe i hnevať sa na
            seba, že tŕňový ker pokladal v noci za obludu.
    </p>
    <p>
     Často sa stáva aj to, že ľudia náročky strašievajú ako mátohy. Neraz i zlodeji, aby
            mohli bez obáv kradnúť, robia zo seba mátohy a strašidlá. Tak raz istá žena, keď jej muž
            odišiel na akúsi cestu, musela aj s malými deťmi zopár dní ostať sama doma. Prvú noc sa
            nič nestalo, no na druhú noc, len čo zahasila sviecu, počula čosi chodiť po kuchyni a
            komore. Keďže sa domnievala, že je to dajaká nočná obluda, v strachu sa čo najlepšie
            ukryla v posteli. Lež keď ráno vstala a prezrela komoru, zistila, že tá mátoha jej
            odniesla slaninu, maslo, rozličnú strovu a veľa šatstva.
    </p>
    <p>
     Taký úžitok býva z bludných názorov o mátohách. Veľa ľudí by nebolo prišlo o svoje
            imanie, keby sa neboli báli oblúd, ale šli po zlodejoch, keď ich začuli, a polapali ich.
     <sup>
      [
      <a class="footnote" href="#ftn.id2507340" name="id2507340">
       3
      </a>
      ]
     </sup>
    </p>
    <p>
     Istý zlodej taktiež v noci vyšiel na strechu a spustil sa do komína, aby stade
            pokradol slaninu a mäso, čo sa tam údili. Ako liezol dolu komínom, zrazu padol do
            kuchyne a pádom narobil veľký hrmot. Nuž čo mu ostávalo? Rýchle si sadzami začiernil
            ruky aj tvár, slaninu prevesil na plece a ostal stáť uprostred kuchyne. Keď hospodár,
            akože majiteľ domu, začul hrmot, zažal sviecu, aby pozrel, čo sa robí v kuchyni. Otvoril
            dvere a v kuchyni zazrel — čiernu obludu. Spýtal sa jej: „Kto si?“ „Ja som čert,“
            odpovedal zlodej, „doniesol som ti slaninu, chceš ju?“ Vystrašený hospodár odpovedal:
            „Ach — nechcem, radšej ju zanes inému.“ Tak zlodej odniesol slaninu.
    </p>
    <p>
     Sedliak: To bol veľký prešibanec ten zlodej! Ako chytro si poradil v šlamastike.
            Škoda, že mu vystrašený hospodár nenamastil poriadne kyjovou masťou chrbát a kríže, aby
            mu aj tie dobre očernali.
    </p>
    <p>
     Učiteľ: Vy by ste to možno boli urobili.
    </p>
    <p>
     Sedliak: Dosiaľ veru ťažko, no odteraz by som sa nebál prizrieť sa mátohe. Čiernej
            tváre mátohy by som sa vôbec nebál, keby som videl, že chce v mojom dome dačo ukradnúť.
            Iste to hospodára na druhý deň škrelo, že čierneho čerta nechytil a že mu kázal slaninu
            odniesť inam. Ja veru nechcem, aby ma raz dačo podobné muselo škrieť.
    </p>
    <p>
     Učiteľ: Veru, poverčiví ľudia často musia želieť pre svoju zbytočnú bojazlivosť.
    </p>
    <p>
     Niekedy sa ľudia zasa navzájom strašia preto, aby sa mali čomu smiať.
     <sup>
      [
      <a class="footnote" href="#ftn.id2504835" name="id2504835">
       4
      </a>
      ]
     </sup>
     Tak raz chodieval istý žiak v zime každý večer k jednému muzikantovi učiť sa
            hrať na klavíri. Tohto žiaka sa jeho starší brat spýtal: „A nebojíš sa ty v noci chodiť
            po ulici tak neskoro?“ „A kohože by som sa mal báť?“ odpovedal mu. „Cestou ťa môže
            stretnúť dajaká obluda,“ podkušoval ho brat. No on mu na to odpovedal: „Na svete niet
            oblúd, ja sa veru nebojím.“ Brat mu viacej nepovedal nič, ale si zaumienil, že ho
            postraší. O niekoľko dní vzal si bielu plachtu a v tom čase, keď sa mladší brat vracal
            domov, vyšiel na ulicu, tam sa skryl za jeden dom a čakal na brata, aby ho nastrašil.
            Keď ho zazrel zďaleka prichádzať, vyšiel mu v ústrety preoblečený za obludu. Študent
            mátohu nezbadal, iba až keď bola blízo neho. Veľmi sa zľakol. A keď ho tá obluda chcela
            postrašiť ešte väčšmi a pustila sa doňho, milý študent padol od strachu na zem a tam
            hneď aj skonal. Potom sa mu brat mohol prihovárať a oslovovať ho, koľko len chcel — keď
            už ležal mŕtvy, viacej sa nedal vzkriesiť.
    </p>
    <p>
     Teda takto už mnohých, veľmi mnohých priviedla do hrobu ich bláznivá poverčivosť. Tak
            nejeden šibal v úmysle urobiť si z iných ľudí žart poslal mnohých predčasne z tohto
            sveta na druhý svet. Ech, keby už raz hlúpi ľudia uverili, že mátohy, nočné obludy a
            strigy sú iba vymyslené babské pletky, potom by bolo ľudské pokolenie oveľa šťastnejšie,
            ako je teraz!
    </p>
    <p>
     Sedliak: Nuž je pravda, svätá pravda, že sa na svete stáva veľa takýchto smutných
            príhod. Neviem veru, prečo sme my takí sprostí, že sa v noci bojíme aj toho, čoho sa nám
            vôbec netreba báť. Veď často počujeme od učenejších ľudí, že sú to pletky, že sa nemáme
            čoho báť, a predsa hneď sa ľakáme, keď zbadáme v noci čosi také.
    </p>
    <p>
     Učiteľ: Príčinou vašej ľakavosti je to, že už v detstve ste často a veľa počuli o
            takých pletkách. Vaši rodičia aj iní ľudia vám vymyslené bájky rozprávali tak, akoby sa
            skutočne boli stali. A tieto bludné predstavy sa vám natoľko zakorenili v srdciach, že
            sa teraz už ťažko dajú z nich vykoreniť.
     <sup>
      [
      <a class="footnote" href="#ftn.id2505021" name="id2505021">
       5
      </a>
      ]
     </sup>
    </p>
    <p>
     Preto ak skutočne máte radi svoje dietky, vašou prvoradou povinnosťou je nikdy pred
            nimi nerozprávať o takých bludných veciach. Ináč budú aj ony celý život také ľakostivé,
            ako ste vy.
    </p>
    <p>
     Sedliak: Ej, pán rechtor, keby sme aj my sami nič také nerozprávali pred našimi
            deťmi, predsa môžu veľa o takých veciach počuť od iných ľudí — To je nemožné, aby v
            detstve nikdy nič nepočuli o mátohách.
    </p>
    <p>
     Učiteľ: Dobre ja viem, že je to nemožné, keď takýto blud povier je všeobecne
            rozšírený, ťažko uratovať a ochrániť naše deti, aby sa nenakazili jedom poverčivosti už
            vo svojom detstve. No predsa my rodičia máme svojim dietkam zavčasu povedať, že sú to
            vymyslené pletky. Už v detských rokoch ich máme priúčať smelosti, aby sa potom v živote
            nebáli takých daromníc. Deti rodičom vždy väčšmi veria než iným ľuďom. Ak nastane v noci
            dajaký hrmot či už v našej komore alebo hocikde inde, máme ta vziať deti so sebou a s
            nimi prezrieť, čo sa to robí, aby sa na vlastné oči presvedčili, že nie je to nijaká
            mátoha ani obluda. A keď na to privyknú za detstva, nikdy už nebudú také bojazlivé, ako
            sú teraz mnohí ľudia. Ba budú môcť naprávať aj iných.
    </p>
    <p>
     No už je čas, aby sme sa rozišli. Daktorý večer sa ešte môžeme porozprávať o
            spomínaných veciach.
    </p>
    <p>
     Sedliaci ďakovali učiteľovi za užitočné poučenie a prosili ho, aby sa mu nekrivdilo
            prísť medzi nich ani inokedy, že ho radi privítajú medzi sebou a vďačne si ho vypočujú.
            Učiteľ im to prisľúbil — rozišli sa teda.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2505119">
        </a>
        Druhý večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Opäť o mátohách, obludách a strašidlách
      </em>
     </span>
    </p>
    <p>
    </p>
    <p>
     Nasledujúci večer prišlo do toho domu oveľa viacej ľudí, než bolo predtým. Viacerí
            totiž keď počuli od tých, čo tam už boli, koľko užitočných vecí sa dozvedeli od učiteľa,
            húfne sa ta pobrali, aby sa aj oni poučili. Keďže učiteľ toho večera nemienil prísť k
            susedovi, zašiel za ním sám sused a prosil ho, aby sa unúval aspoň na hodinku do jeho
            domu a prítomným ľuďom, ktorí ho tam túžobne očakávajú vo veľkom počte, zasa porozprával
            dačo poučné. Učiteľ sa dal prehovoriť a išiel k susedovi.
    </p>
    <p>
     Zámienku rozprávať o obludách poskytol vari najstarší muž z prítomných, ktorý začal:
            Veľmi rád by som si od vás, pán rechtor, vypočul dačo z toho, čo ste tu rozprávali
            včera. Počul som, že vy všetky historky o mátohách, obludách a im podobných strašidlách
            pokladáte za povedačky a vymyslené pletky. Ja som už starý človek, skoro všetkým
            prítomným v tomto dome mohol by som byť otcom, a od svojej mladosti som veľa skúsil.
            Počul som veru dosť často rozprávať najmä o takých prípadoch, že toho či onoho človeka
            strašili, prenasledovali alebo trápili nočné obludy. No sám za celý život — budem mať už
            deväťdesiat krížikov — ako vravím, nevidel som nič také na vlastné oči, iba raz som čosi
            podobné zažil. Ak by ste mi nemali za zlé, pán rechtor, rozpovedal by som tú príhodu,
            ako sa skutočne stala. Čo myslíte?
    </p>
    <p>
     Učiteľ: Vôbec vám to nebudem zazlievať. Otvorene rozpovedzte, možno sa z vašej
            príhody dobre poučíme.
    </p>
    <p>
     Starček: Nuž takto sa to stalo, pán rechtor. Ešte ako mládenec slúžil som u nebohého
            Jančíka a keď som raz v noci pásol kone, trochu som si zdriemol. No dlho som nespal,
            lebo som o chvíľu vstal, aby som dozrel na kone, ktoré som mal na starosti. Keď som kone
            nikde nablízku nevidel, uzdy som nechal tam, kde som ležal, a išiel som ich pohľadať. Čo
            sa vtedy so mnou porobilo, vie sám boh. Lež predsa si myslím, že ma čosi pokúšalo a
            vodilo hore-dolu, lebo celú noc som sa túlal, akoby som nebol pri zmysloch. Stále sa mi
            marilo, že predo mnou vari na jedno strelenie počujem hlas zvonca. Neprestajne som išiel
            za tým hlasom cez mokraď, vodu, tŕninu a iné nebezpečné miesta. No nič som nevidel a
            nezbadal. Až napokon, keď už skoro svitalo, zazrel som oproti kráčať pastiera, čo sa
            uberal z dediny na pole k čriede. „To si ty? Vari neblúdiš?“ spýtal sa ma. „Hľadám si
            kone,“ odpovedal som mu, „nevideli ste ich dakde?“ Pastier na to: „Nevidel som nijaké
            kone. Len hľadaj, hľadaj — a kdeže si sa tak zavláčil? Vari ťa nevodila dajaká nočná
            obluda?“ „Pánbohvie,“ odpovedal som, „ani sám neviem, čo sa so mnou robí, ani kade
            chodím, ani kde všade som blúdil.“
    </p>
    <p>
     Pastier sa ma v tom nešťastí ujal a spolu so mnou hľadal kone, až sme ich našli na
            tom istom mieste, kde som ich večer zaputnal a kde som sa vystrel a chvíľku spal.
    </p>
    <p>
     Keď som prišiel domov a rozpovedal túto príhodu, všetci vraveli, že ma skutočne
            vodila dajaká neviditeľná obluda. Čo poviete na to vy, pán rechtor?
    </p>
    <p>
     Učiteľ: Nuž vysvetlím vám to vaše nešťastné túlanie sa hore-dolu, ale nemôžem
            dopustiť, že by vás bola vodila dajaká obluda, ako vraveli ostatní ľudia.
    </p>
    <p>
     Sedliak: A akože ináč sa to mohlo stať?
    </p>
    <p>
     Učiteľ: Ako sa z celej príhody ukazuje, myslím, že to všetko nebolo nič iné ako sen —
            Vy ste sem i ta chodili v spánku.
    </p>
    <p>
     Starček: Ale veď to nie je možné blúdiť vo snách priam celú noc. Človek by sa musel
            prebudiť. Keby to bol býval iba sen, tak by som nebol všetko vedel, čo sa so mnou robí,
            ako to skutočne viem až doteraz.
    </p>
    <p>
     Učiteľ: Dosť je takých ľudí, ktorí v spánku všetko robia tak, ako sa im sníva. Vám sa
            vtedy snívalo, že chodíte a hľadáte kone, teda ste to aj robili. Podobne to vídavame u
            takých, čo ich nazývajú námesačníkmi. Vravíte aj to, že by ste si všetko tak nepamätali,
            ak by to bol býval iba sen. Či neviete, že vo snách sa nám často zdá, akoby náš sen bol
            skutočnosťou, a že mnohé naše sny sú veľmi živé a nemôžeme si ich vyhodiť z pamäti, aj
            keby sme sami chceli? Čo viacej treba ešte povedať? Veď aj sami to uznávate, že ste
            neboli celkom pri pamäti ako inokedy. Teda ste blúdili v spánku.
    </p>
    <p>
     No povedzte mi, vtedy ste si mysleli, že vás dačo vodí, a báli ste sa toho?
    </p>
    <p>
     Starček: Ani na um mi neprišlo, že by ma vodilo, ba ani som sa nebál. Iba sa mi
            zdalo, že počujem hlas zvonca na šiji koňa, a preto som za ním chodil. Až potom som sa
            zľakol, keď mi vravel pastier, či ma azda nevodí dajaká obluda.
    </p>
    <p>
     Učiteľ: Nuž vidíte! Keby ste v spánku neboli blúdili, boli by ste bývali väčšmi pri
            zmysloch, potom by vám iste bolo prišlo na myseľ, že vás dačo vodí, a z toho by vás bol
            napadol strach. To dobre viete, že ste pastiera nevideli, keď vás stretol, ale až keď sa
            vám prihovoril. A vtedy ste precitli zo spánku a vrátila sa vám pamäť.
    </p>
    <p>
     Starček: Ej, veru už nepochybujem, že sa mi to prihodilo vo sne. Lebo je pravda, že
            som nezbadal toho pastiera skôr, iba keď sa mi prihovoril. Nuž a práve tým ma priviedol
            k zmyslom, akoby ma bol prebudil z tuhého spánku. Panebože, ako to môže človek v spánku
            chodiť sem i ta!
     <sup>
      [
      <a class="footnote" href="#ftn.id2505351" name="id2505351">
       6
      </a>
      ]
     </sup>
    </p>
    <p>
     Učiteľ: Často sa to stáva, ba dakedy takí ľudia, ktorí v spánku robia, čo sa im
            sníva, postvárajú aj také veci, aké by nikdy neurobili pri vedomí a keď nespia. Bez
            najmenších rozpakov chodia napríklad po domoch a strechách.
    </p>
    <p>
     Sedliak: Pravdu máte, pán rechtor, sám som to zakúsil. Raz nocoval u nás jeden
            pocestný a keď najlepšie spal, zrazu vstal z lôžka. Spočiatku chodil po izbe tak, akoby
            tancoval, potom vyšiel von. Ja som išiel za ním, aby som videl, čo bude robiť, lebo sa
            mi zdal akýsi čudný. Vonku vyšiel na hnojisko a stade na strechu. Potom chodil po celej
            streche ako po rovnej zemi. Naostatok si sadol na hrebeň strechy. Veru som sa bál tohto
            divadla. Vrátil som sa do izby a povedal som to nebohému otcovi. Otec vyšli nato von a
            po rebríku za ním. Veľmi sme sa čudovali, ako ťažko sa dal tentam na streche zobudiť. No
            keď ho viedli otec po rebríku dolu, veľmi sa bál, že padne. A predsa v spánku bez
            najmenšieho strachu chodil po streche. Potom nás priam s plačom odpytoval, že nám
            spôsobil v noci taký nepokoj. Otec sa ho spýtali, či máva také živé sny. „Ach, veľmi
            často,“ odpovedal, „a obávam sa, že sa dakedy dostanem na také nebezpečné miesto, kde
            prídem o život.“ Veru sme ho ľutovali.
    </p>
    <p>
     Túto príhodu som si tak zapamätal, akoby sa to bolo stalo včera. No ja sa najväčšmi
            čudujem tomu, pán rechtor, že sa tí ľudia v spánku vôbec neboja chodiť po nebezpečných
            miestach, ale keď nespia, dostávajú z toho náramný strach.
    </p>
    <p>
     Učiteľ: Zapamätajte si, že človek by mohol urobiť veľké veci, keby sa nebál
            nešťastia, no strach pred nešťastím a smrťou mu nedovolí vykonať, čo by mohol. Napríklad
            po brvne ležiacom na zemi môžeme chodiť ako po rovnej zemi — veď to dobre viete sami.
            Lež keby to isté brvno bolo preložené ponad Dunaj alebo hocijakú inú vodu, neodvážili by
            sme sa po ňom prejsť, lebo by sme sa báli, že hneď padneme do vody. Aj keby to brvno
            bolo vo vzduchu zo desať siah nad zemou, podobne by nám strach nedovolil chodiť po ňom.
    </p>
    <p>
     Teda ak môžeme po brvne ležiacom na zemi chodiť bezpečne a z neho nepadneme, práve
            tak bezpečne by sme mohli po ňom prechádzať a nespadli by sme z neho, aj keby bolo nad
            vodou alebo vo vzduchu, ak by nám nezabraňoval strach. Keďže taký človek, ktorý v spánku
            dakade chodí, nie je pri všetkých zmysloch, neuvedomuje si, že mu hrozí nebezpečenstvo —
            teda bez obáv chodí po takých miestach, kade by nemohol, keby nespal. A preto nie je
            správne zrazu prebudiť takého človeka na nejakom nebezpečnom mieste, lebo by od strachu
            ľahko spadol dolu.
    </p>
    <p>
     Niektorí ľudia vravia, že námesačný človek alebo ten, kto v spánku dačo robí, čo sa
            mu sníva, môže vraj vyjsť aj hore na hladký múr, vyliezť na vysoký strom či vežu, lebo
            ho zvláštnym spôsobom priťahuje k sebe mesiac. No ja myslím, že nie je to pravda, lebo
            očividne je to nemožné.
     <sup>
      [
      <a class="footnote" href="#ftn.id2505539" name="id2505539">
       7
      </a>
      ]
     </sup>
    </p>
    <p>
     Vtedy na chvíľu všetci stíchli. Nik nepovedal slova — až sa napokon ozval jeden z
            prítomných.
    </p>
    <p>
     Sedliak: Pán rechtor, nože nám povedzte o tých mátohách a strašidlách, aby sme sa o
            tom dačo dozvedeli aj my, čo sme tu neboli včera.
    </p>
    <p>
     Učiteľ: Dobre — ak nebudete driemať. Včera som hovoril o tom, že viacerí úmyselne
            strašievajú iných ľudí, aby mohli alebo bezpečnejšie kradnúť alebo aby mali z toho
            veselú zábavu.
    </p>
    <p>
     Teraz vám porozprávam, ako daktorí bezbožníci strašia sťa obludy iných ľudí preto,
            aby sa na nich vypomstili.
    </p>
    <p>
     Tak istý richtár vo svojej dedine potrestal niekoľko mládencov, ktorí v noci robili
            po dedine krik a lármu. Mládenci sa na druhý deň zišli na poradu, ako by sa richtárovi
            vypomstili za hanbu, ktorú im spôsobil, keď každému z nich rozkázal vyťať desať palíc.
            Jeden z nich poradil takto: „Prestrojme sa daktorý za mátohu a dobre ho nastrašme, veď
            je to ináč bojazlivý človek. Tak ho najlepšie potrestáme.“ Ostatní s tým súhlasili. Hneď
            v ten večer prestrojili mládenca, čo to poradil, za náramne strašnú obludu. Okolo
            polnoci sa potom pobrali k richtárovmu domu. Obludu poslali dnu do izby a ostatní
            neďaleko vyčkávali, ako sa to skončí.
    </p>
    <p>
     Obluda sa s hrmotom vovalila do izby. Richtár ešte nespal a od strachu priam
            omdlieval. No ako tak obluda chodila hore-dolu po izbe, nenazdajky sa potkla o
            stoličného drába, ktorý tam nocoval, a padla na neho. Dráb sa prebudil, obludu mocne
            schytil a skríkol: „Svetlo! Čosi ma chce dláviť. Svetlo!“ Ihneď zažali svetlo a videli
            miestneho mládenca prestrojeného za obludu. Keď potom od neho vyzvedeli celú vec,
            ostatní mládenci dostali hneď ráno po päťdesiat palíc a jeho dali za vojaka.
     <sup>
      [
      <a class="footnote" href="#ftn.id2505666" name="id2505666">
       8
      </a>
      ]
     </sup>
    </p>
    <p>
     Sedliak: Taký trest by si zaslúžili všetci, čo chcú strašiť iných. Ja by som ich veru
            neľutoval.
    </p>
    <p>
     Iný sedliak: A ja, keby som zistil, že môj syn dakoho tak svojvoľne nastrašil, vydal
            by som ho do rúk vrchnosti, aby ho potrestala. Lebo ako sme včera počuli, takéto
            strašenie môže spôsobiť veľmi veľa zla. Aj ten bezbožný mládenec, keby si nebol
            zaumienil vykonať takú nehanebnosť, mohol si spokojne žiť doma.
    </p>
    <p>
     Ešte daktorý iný sedliak: Teraz môže strašiť nepriateľa. Tým by azda urobil viacej
            než svojou flintou.
    </p>
    <p>
     Učiteľ: Všetci vojaci nie sú takí blázni a tak ľahko sa nezľaknú hocijakého
            strašidla.
    </p>
    <p>
     Daktorých ľudí popudzuje zasa nenávisť a závisť strašiť iných. Škrie ich, že sused
            alebo iný blížny je šťastnejší než oni a usilujú sa teda takého suseda či blížneho
            pozbaviť toho, čo mu závidia a čo im oči kole. Nuž keď to nemôžu verejne urobiť, hľadajú
            tajný spôsob, ako by ho mohli čo najväčšmi sužovať a trápiť. Robia to napríklad tak, že
            ako mátohy strašením sa usilujú blížneho priviesť do nešťastia.
    </p>
    <p>
     Tak jeden čižmár, ktorému zhorel dom a všetko, čo mal, odišiel bývať na inú dedinu v
            nádeji, že si tam skôr pomôže svojím remeslom. Našiel si tam hospodu, no keď sa do nej
            sťahoval, daktorí ľudia mu vraveli, že tam nebude mať pokoja, že ta každú noc chodieva
            akýsi zlý duch a stvára strašný hrmot. Tento dobrý človek málo dbal na také babské reči
            a povedal: „Kdekoľvek bývame, pod božou ochranou bývame, so spravodlivými ľuďmi zlí
            duchovia nemajú nič do činenia.“ Zopár dní mal čižmár na hospode pokoj. No potom raz v
            noci začul, na čo ho upozorňovali. Z povaly doliehal taký hrmot, akoby tam dakto
            krepčil. Pár nocí to trpel bez slova, ale keď ho to znepokojovalo čoraz väčšmi, povedal
            všetko svojmu bratovi, ktorý bol v susednej dedine mäsiarom. „Bratku, ty máš bezpochyby
            nejakého nepriateľa a závistníka,“ povedal mu na to mäsiar. „Ach, panebože, veď tam
            bývam iba krátky čas,“ vravel čižmár, „ešte som sa s ľuďmi nestačil ani dobre oboznámiť
            a už by som mal mať takého nepriateľa, ktorý by sa to opovážil?“ Brat mu odpovedal:
            „Voľačo už len musí byť — Len ty, bratku, choď domov a nikomu nič nepovedz. Ja budem
            dnes u teba nocovať aj so svojimi dvoma psami, skúsime prizrieť sa zblízka na toho zlého
            ducha.“
    </p>
    <p>
     A tak sa aj stalo. Mäsiar prišiel večer k bratovi a najskôr zistil miesto, kade sa
            možno zvonku najľahšie dostať na povalu. Potom zahasili sviecu, potme sedeli v izbe a
            psi s nimi. Keď sa už približovala polnoc, počuli po povale čosi tancovať. Mäsiar bol
            človek smelého srdca, ticho vyšiel aj so psami von. Psov nastražil na to miesto, kadiaľ
            podľa jeho mienky mohlo prichádzať strašidlo, a sám začal kričať: „Strašidlo, poď dolu —
            dneska si tu posledný raz!“ Keď to obluda začula, myslela si, že to kričí čižmár a ak sa
            k nemu priblíži, od strachu utečie — s hrmotom skočila teda dolu. Hoci sa mäsiar aj
            trochu zľakol, psi sa nenaľakali a ihneď sa vrhli na obludu. „Nechajte ma, ach, nechajte
            ma! Zmilujte sa!“ kričalo strašidlo. Mäsiar odohnal psov a dohryzeného voviedol do izby.
            A akáže to bola obluda? Tamojší bezbožný — čižmár. Keď sa ho bratia spytovali, prečo ta
            chodil strašiť, odpovedal: „Ach, radšej sa ma ani nespytujte.“ No keď sa mäsiar pustil
            doňho tvrdšie, že ho odovzdajú vrchnosti na potrestanie, čižmár začal veľmi prosiť a
            pravdivo sa im priznal, ako chcel mátožením nového čižmára vyhnať z dediny, lebo sa
            obával, že mu remeslo nepôjde už tak dobre ako predtým, keď bol v dedine sám. A keď im
            všetko takto vyjavil a neprestával ich úpenlivo prosiť, aby mu to odpustili, bratia mu
            teda odpustili. Ba vo svojej dobrote to naňho neprezradili ani iným, dokiaľ žil.
    </p>
    <p>
     Sedliak: Ja by som mu to, bezbožníkovi, predsa len nebol odpustil.
    </p>
    <p>
     Učiteľ: Bratia boli dobrého kresťanského srdca, lebo keď videli, že už veru nebude
            viacej robiť podobné veci, bolo im ho ľúto a vinu mu odpustili.
    </p>
    <p>
     Iný sedliak: Dosť ho potrestali psi —
    </p>
    <p>
     Učiteľ: Veru — a to tak, že ho poznačili na celý život.
    </p>
    <p>
     Sedliak: Veľmi sa čudujem tomu, že voľaktorí ľudia sú až takí bezbožní a opovažujú sa
            ako obludy iným naháňať strach a privádzať ich do nešťastia.
    </p>
    <p>
     Učiteľ: Veď je to aj poľutovaniahodná vec, lebo keď si dakto privykne čo len na jeden
            hriech, ten ho potom privádza do tisíc iných hriechov. Napríklad ako ten čižmár — keby
            nebol mal závistlivé srdce, nebol by prišiel na myšlienku, ako vyhnať z dediny svojho
            blížneho, potom by sa nebol dopúšťal takého škaredého a hanebného činu, ktorým toho
            dobrého človeka istý čas trápil a ktorý by ho ľahko bol dostal do nepríjemností, ak sa
            bratia nad ním nezmilujú.
    </p>
    <p>
     Z toho všetkého, čo som vám včera i dnes rozprával o nočných obludách či mátohách a
            strašidlách, môžete pochopiť, že sú to iba vymyslené pletky, ktorým veria a o nich s
            presvedčením hovoria ľudia. Lebo — ako som vravel — často myši chytajúca mačka
            nastrašila veľa bojazlivých ľudí, ktorí sa domnievali, že to sa v noci túlajú obludy a
            strašia. Podobne často veľmi mnohých nastrašila dakde visiaca voľajaká plachta alebo za
            mesačného svitu nejaký tieň ako najstrašlivejšia obluda. Napokon aj ľudia náročky
            strašievajú iných, aby mohli alebo nerušene kradnúť alebo si z toho potom robili
            smiechoty, prípadne aby zo závisti a nenávisti mohli škodiť iným.
     <sup>
      [
      <a class="footnote" href="#ftn.id2506031" name="id2506031">
       9
      </a>
      ]
     </sup>
     A všetci takíto ľudia, čo chcú pre akúkoľvek príčinu postrašiť iných, sú
            bezbožní kujoni a zasluhujú prísny trest.
    </p>
    <p>
     To si však dobre zapamätajte, že ak by načisto zakapal a pominul sa strach z nočných
            oblúd, potom by zakapali aj všetky také veci, čo ľuďom naháňajú strach. Smelý človek
            nikdy nevidel nijakú obludu, alebo ak aj dakedy čosi videl, pristúpil k tomu, presvedčil
            sa, čo je to, a zistil, že to nebola nijaká obluda. Obludy najčastejšie vídavajú takí
            ľudia, ktorí sa ich najväčšmi boja, lebo v noci každú vec, čo sa nedá dobre rozoznať,
            pokladajú za obludu, strašidlo, hoci to nie je nijaká obluda.
    </p>
    <p>
     Nuž ak zbadáte dakedy čosi podobné oblude, buďte natoľko smelí, priblížte sa k tomu,
            obzrite si to a presvedčíte sa, čo je to aká obluda. Ak je živá na dvoch nohách a chce
            vás nastrašiť, vyobšívajte ju poriadne palicou, lebo to hľadá. A keď sa budete držať
            mojej rady, verte mi, nikdy nezazriete nijakú obludu, hoci by ste žili aj päťsto rokov.
    </p>
    <p>
     Ale poďme spať, daktoré ženičky začali už driemať. Zajtra a ani už tento týždeň
            neprídem sem, lebo mám doma robotu.
    </p>
    <p>
     Sedliaci: Pán rechtor, veľmi vás prosíme, dajte nám na vedomie, keď budete mať čas
            prísť medzi nás, neradi by sme to zmeškali.
    </p>
    <p>
     Učiteľ im to sľúbil a každý sa pobral domov.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2578144">
        </a>
        Tretí večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Opäť o mátohách, najmä však o zomretých ľuďoch túlajúcich sa po
               svete
      </em>
     </span>
    </p>
    <p>
    </p>
    <p>
     O niekoľko dní — hoci to učiteľ oznámil iba susedovi, že večer príde k nemu — predsa
            našiel veľa zídených sedliakov, ktorí ho prívetivo privítali.
    </p>
    <p>
     Spočiatku sa sedliakov vypytoval na to a na hento, akoby mu ani len na um
            neprichodilo, že by mal povedať ešte dačo o strašidlách. Sedliakom sa to neveľmi páčilo,
            a preto sa jeden z nich ozval a povedal: Pán rechtor, nezazlievajte mi, že sa ozývam —
            odvtedy ako ste nám všeličo rozprávali o mátohách, mám na mysli, že sa vás čosi spýtam a
            dačo vám poviem.
    </p>
    <p>
     Učiteľ: Len povedzte, čo máte na mysli.
    </p>
    <p>
     Sedliak: Predsa len to musí byť pravda, že daktorí ľudia sa po smrti vracajú a
            voľaktorí živí ich aj vidia.
    </p>
    <p>
     Učiteľ: Práve o týchto veciach vám chcem dneska porozprávať. Viem, že ľudia veľa o
            tom hovoria, no vôbec tomu neverte.
    </p>
    <p>
     Ktorý človek raz umrel, toho dušu nemôže viac nikto zazrieť na svete, lebo dušu
            nemožno vidieť, aj keby bola celkom pri nás. Nuž a telo bez duše nemôže sa v hrobe ani
            pohnúť, tým menej vstať a pohybovať sa — a tak tam vidieť iba kus hnilej a smradľavej
            zeme. Lebo ako sa nemôže kus zeme alebo mŕtvy kameň sám od seba pohybovať, presťahovať
            sa z jedného miesta na druhé, tak nemôže ani bezdušné ľudské telo vstať z hrobu a
            pohybovať sa.
    </p>
    <p>
     Sedliak: Nuž ale, pán rechtor, duša človeka azda len môže na seba vziať dajakú
            viditeľnú podobu a chodiť okolo nás.
    </p>
    <p>
     Učiteľ: Duša po smrti človeka nemôže v nijakej viditeľnej podobe blúdiť po svete.
            Lebo duša pobožného ihneď po smrti sa dostáva na miesto, ktoré je pripravené pre zbožné
            duše. No ani duša bezbožníka nemôže sa potulovať, lebo ihneď po smrti musí zaslúžený
            trest odpykávať v pekle…
    </p>
    <p>
     Sedliak: Ej, ej, pán rechtor, ja predsa akosi nemôžem s tým súhlasiť, že by sa ľudia
            po smrti vôbec nezjavovali. Lebo často som počul od hodnoverných svedkov, že niektorí
            chorí ľudia spozorovali pri sebe svojich nebohých príbuzných. Tak napríklad keď môj brat
            ležal na smrteľnej posteli, videl pri sebe stáť nášho nebohého otca. Povedal nám to až
            potom, keď od neho odišiel. Aj ženina sestra, ktorá ešte žije, často hovorieva, že keď
            bola veľmi ťažko chorá, zazrela pri sebe svojho nebohého muža a že mu aj ruku podala. Ba
            i od iných som veru neraz počul podobné prípady.
    </p>
    <p>
     Iný sedliak: To je pravda, pán rechtor, skutočne pravda.
    </p>
    <p>
     Učiteľ: Je to pravda. Aj ja vám to dosvedčím, že mnohí chorí hovorievajú o tom, akoby
            okolo seba videli nebohých príbuzných. No stáva sa to iba v takom čase, keď ich rozum je
            celkom popletený, keď fantazírujú a nevedia o sebe. Ich myšlienky, úsudok, ba aj všetko,
            čo pociťujú telesnými zmyslami, vnímajú ako sen. A teda keď taký chorý dačo vraví,
            všetko hovorí ako zo sna, ak ho prítomná rodina svojimi rečami neprivedie aspoň
            koľko-toľko k lepšiemu rozumu.
    </p>
    <p>
     A tak nie je pravda, že by chorý človek skutočne videl niektorého nebožtíka, lež sa
            mu to iba tak zdá ako vo sne. Veď keby sa vtedy daktorý mŕtvy skutočne zjavil, predsa by
            ho aj ostatní prítomní so zdravými zmyslami skôr zbadali než taký chorý, čo dobre
            nevidí, ani nepočuje, a teda nemôže ani rozumne rozprávať.
    </p>
    <p>
     Najlepšie to pochopiť zo stavu takých, ktorí sú šialení alebo upadli do melanchólie.
            Poviem vám jeden taký prípad. Istý žiak — nechcem ho menovať — ktorý sa spočiatku veľmi
            usilovne učil, aj sa staral, keďže mal chudobných rodičov, ako si v študentskej biede
            pomôcť a zaopatriť živobytie. A tak tento žiak začal z toho tak fantazírovať, že všetko
            robil naopak a bláznivo. Raz pochytil palicu a po izbe naháňal psa — hoci tam nijaký
            nebol. Inokedy namiesto knižiek bral do rúk kamene a chcel sa z nich učiť, alebo sa
            hádal s daktorým neprítomným študentom. A povravel i porobil veľa takého, čo sa priečilo
            zdravému rozumu a zvyklostiam.
    </p>
    <p>
     Vari sme my ostatní mali vtedy, keď on naháňal po izbe nejestvujúceho psa, uveriť, že
            vidí nejakého psa? Azda sme mali uveriť, že kameň, z ktorého sa chcel učiť, je kniha?
            Alebo ak sa hádal a dišputoval so študentom, ktorého tam nebolo, my sme mali hneď
            uveriť, že tam je, keď sme dobre vedeli, že sedí práve v škole alebo doma na hospode?
    </p>
    <p>
     Všetko to uňho zapríčiňovala fantázia, nemal dobrý rozum, nemal zdravé zmysly. A o
            chorých si to práve myslíte a ich fantáziu pokladáte za pravdu. Nezabúdajte, že keď v
            chorobe kadečo povravia, nemajú zdravé zmysly, nevedia ani, čo sa okolo nich skutočne
            robí, a všetky ich myšlienky, predstavy a reči akoby boli snom. Veď sa nám neraz sníva,
            že sa zhovárame s tým či oným už mŕtvym človekom alebo že ho vidíme. Nuž či máme
            naskutku uveriť, že sme sa s ním naozaj zhovárali alebo ho videli? Bol by to od nás
            prejav bláznivosti a hlúposti. Rovnako nemáme veriť ani tým, ktorí v ťažkej chorobe
            rozprávajú — keď sa im len akoby sníva — že videli toho či onoho nebožtíka.
     <sup>
      [
      <a class="footnote" href="#ftn.id2504581" name="id2504581">
       10
      </a>
      ]
     </sup>
    </p>
    <p>
     Veď takí ťažko chorí ľudia vravia nielen to, že videli pri sebe niektorého nebožtíka,
            ale často hovorievajú aj o videní psov, mačiek, husí, neprítomných živých ľudí a
            podobne. Ak by sme teda mali veriť, že sa chorému skutočne zjavil daktorý už umretý
            človek, museli by sme veriť aj to, čo hovorí o iných veciach, totiž že po izbe behajú
            psi, mačky, husi a kadečo podobné. Lež to mu nikto neverí. A keď chorý o tom vraví,
            prítomní to pokladajú za fantazírovanie. Veru fantazíruje, nie je pri sebe, nemá dobrý
            rozum a zdravé zmysly, a to ani vtedy, keď hovorí, že vidí toho alebo onoho nebožtíka.
    </p>
    <p>
     Skôr by sme mohli veriť, keby nám o takých videniach rozprával niekto zdravých
            zmyslov.
    </p>
    <p>
     Sedliak: Veď často hovoria aj mnohí zdraví ľudia, že videli dakoho, čo sa vrátil po
            smrti na zem.
    </p>
    <p>
     Učiteľ: Isteže hovoria, no ako som vám už predtým rozprával o obludách a nočných
            strašidlách, tak vám poviem aj teraz — a to si dobre zapamätajte.
    </p>
    <p>
     Ak sa v dome, kde nedávno predtým dakto umrel, vyskytne náhodou alebo z voľajakej
            príčiny nejaký hrmot, ľudia veriaci v návrat mŕtvych sa ihneď domnievajú, že ten hrmot
            spôsobil nebožtík.
    </p>
    <p>
     Tak v jednom dome, kde umrela starena, skoro každú noc počuli na povale nad komorou a
            kuchyňou kohosi chodiť a hrmotať, robiť treskot. Len čo sa zvečerilo, obyvatelia domu sa
            báli vykročiť von z izby. Čoskoro sa to roznieslo po celej dedine a všetci ľudia
            vraveli, že to chodí po smrti tá starena. Keď sa to dopočul richtár, prišiel do toho
            domu a spýtal sa, či je to pravda. „Ach, je to pravda,“ povedali mu strápení domáci. „Od
            toho času, ako umreli matka, nemáme pokoja. Každú noc nám chodia po povale a
            znepokojujú.“ „Nič sa vy nebojte,“ povedal richtár, „nájdeme už nejaký spôsob, aby sa
            vaša nebohá matka viac nevracala do tohto domu.“
    </p>
    <p>
     Richtár si dal zavolať k sebe zopár mocných a smelých mládencov. Rozpovedal im celú
            vec a nahovoril ich, aby s ním išli nocovať do toho domu. Hneď ako sa zotmelo, začuli
            čosi chodiť po povale. Vyšli do kuchyne a richtár sa opýtal nad ním chodiaceho
            strašidla: „Mara, povedz nám, čo tu hľadáš a čo žiadaš?“ Na otázku nepočuli nijakú
            odpoveď. Potom sa spýtal druhý raz aj tretí raz, ale odpoveď nedostal. Vtom najsmelší z
            prítomných povedal: „Môžeme sa hoci do rána vypytovať, jednako sa nedozvieme, čo chce.
            Idem ja hore a tam sa jej opýtam, zďaleka možno dobre nepočuje.“ A pobral sa i s
            lampášom hore na povalu. No ako to strašidlo zazrelo svetlo, ihneď sa dalo na útek a keď
            dobehlo nad maštaľ, zmizlo z očí.
    </p>
    <p>
     Keďže vtedy prvý raz sa im nepodarilo dať vec do poriadku, prišli aj na druhý večer.
            Strašidla sa už nič nevypytovali, ale hneď išli so svetlom hore. Zasa utieklo a zmizlo.
            No predsa zbadali, že je biele, nízke a akoby sa pohybovalo štvornožky.
    </p>
    <p>
     Na tretí večer už boli oveľa smelší. Hneď ako sa zmrklo, dvaja z nich sa usalašili
            tam, kde sa podľa ich postrehu strašidlo vždy akoby prepadlo. Iní si ľahli na povalu nad
            kuchyňou a ostatní ostali v izbe pri horiacej svieci. Prišla mŕtva. Ukryté svetlo
            vyniesli hore a keď ho ukázali, zase začala utekať svojou cestou. No keď nečakane
            zazrela ľudí aj tam, kadiaľ utekávala, obrátila sa naspäť, a tak si ju všetci mohli
            dobre prezrieť. Nič sa jej nespytovali, len ju chytili za rohy a za bradu — lebo to bola
            koza, ktorá z maštale vychádzavala na povalu cez dieru a hľadala si tam i nachádzala
            potravu. Cez deň nechodievala, lebo sa pásla na poli, no v noci chodila hore na maškrty.
            Vždy keď zbadala svetlo, skočila cez tú dieru do maštale a tak sa stávala neviditeľnou.
    </p>
    <p>
     Pravdaže, celá vec sa rozniesla po dedine a ľudia sa smiali sami sebe, že kozu
            pokladali a uznávali za mŕtvu ženu túlajúcu sa po svete. Potom ich už nikdy viacej
            nestrašilo, keď zapravili dieru, ktorou koza vychádzala na povalu.
    </p>
    <p>
     A stáva sa veľa takých príhod — ak tam, kde voľakto umrel, vznikne náhodou z dajakej
            príčiny hrmot, blázniví ľudia hneď rozprávajú a veria, že treskot a hrmot spôsobil
            vracajúci sa nebožtík. Nuž vidíte, keby sa nebol richtár aj s ostatnými chcel
            presvedčiť, čo to tých ľudí tak náramne strašievalo, iste by boli žili aj naďalej v
            nepokoji a strachu. A hlúpi ľudia by čoraz väčšmi verili, že to tá nebohá Mara chodí po
            smrti. No na svoje šťastie sa presvedčili, čo to vlastne je, a tak zmúdreli.
    </p>
    <p>
     Sedliak: Pán rechtor, ešte aj ja rozpoviem čosi podobné, čo som sám skúsil. Keď nám
            umreli nebohý otec, na druhú noc po pohrebe začali zrazu v kuchyni padať z police
            zaradom hrnce a kadečo iné, a nastal tam náramný hrmot. Všetci v dome sme verili, že nás
            to strašia a nepokoj robia nebohý otec. Keď prestal hrmot, pričom sa rozbilo zo desať
            hrncov, potom sme už nepočuli nič. No báli sme sa, že v budúcnosti akiste zažijeme ešte
            nejednu takú strašnú noc.
    </p>
    <p>
     Ráno sme od iných ľudí počuli, že v noci bolo veľké zemetrasenie a že sa všelikde
            stali rozličné škody. Tak sa i nám otvorili oči a už sme si nemysleli, že tie hrnce z
            police pozhadzovali náš nebohý otec, ale že sa polica triasla od zemetrasenia a veci z
            nej museli popadať. A v tom sme sa utvrdili ešte väčšmi, keď sme potom v našom dome
            nezakúsili, ani nepočuli už nič podobné.
    </p>
    <p>
     Učiteľ: No a čo by ste si boli mysleli, keby hrnce bola pozhadzovala nejaká mačka?
    </p>
    <p>
     Sedliak: Sprvoti sme si aj to mysleli, no bolo zrejmé, že mačka nemohla vyskočiť tak
            vysoko na policu. A okrem toho počuli sme aj iný hrmot, ktorý nemohla spôsobiť mačka.
            Preto sme verili, že to nemôže byť nik iný ako náš nebohý otec, kým sme sa nedozvedeli
            pravú príčinu toho všetkého.
    </p>
    <p>
     Učiteľ: Aj vaša príhoda nám môže poslúžiť na poučenie, že nevedomí ľudia sa ihneď
            naľakajú, keď okolo nich vznikne dajaký hrmot, príčinu ktorého nepoznajú, čo sa stáva
            najmä v domoch, kde nedávno predtým voľakto umrel.
    </p>
    <p>
     Ale — rozíďme sa, je už dosť neskoro, poďme spať. O týchto veciach si viacej povieme
            zasa inokedy.
    </p>
    <p>
     A všetci sa porozchádzali domov.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2579041">
        </a>
        Štvrtý večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Opäť o tom istom
      </em>
     </span>
    </p>
    <p>
    </p>
    <p>
     Učiteľ chodieval medzi sedliakov na besedu tým ochotnejšie, čím vďačnejšie ho medzi
            sebou vítali a prijímali jeho poučenia. A keďže vedel, že takéto rozhovory sú na osoh a
            úžitok nielen prítomným sedliakom, lež aj iným, ktorí sa z počutého veľa dozvedeli,
            prišiel potom k susedovi opäť aj na druhý večer. Bez dlhých úvodných rečí začal učiteľ
            rozprávať: Domnienky o tom, že zomretí ludia chodievajú po svete, rozširujú a medzi
            sebou utvrdzujú hlúpi ľudia. Lebo často sa stáva, že poverčivý človek ak pri takom dome,
            kde nedávno dakto umrel, vidí v noci nejakého človeka, hneď sa domnieva, že je to ten
            nebožtík.
    </p>
    <p>
     Sedliak: Pán rechtor, ja by som povedal taký prípad, ak môžem.
    </p>
    <p>
     Učiteľ: Môžete, len povedzte.
    </p>
    <p>
     Sedliak: Môj švagor — však včera bol tu medzi nami — keď mu umrel otec, vyšiel v noci
            von v spodnom bielom obleku. Hlásnik prechádzal práve popri ich dome a zbadal ho stáť na
            dvore, nuž si myslel, že to tam stojí asi ten zomretý, preto plný strachu ponáhľal sa
            ďalej. Môj švagor sa ho spýtal, či nie je ešte polnoc. A keď ho hlásnik spoznal podľa
            hlasu, zastal a povedal mu: „Ach, tuším mi ani srdce nebije, čo som sa tak naľakal, lebo
            som si myslel, že to tam stojí váš nebohý otec.“ Potom mu odpovedal, že nedávno odbilo
            desať hodín.
    </p>
    <p>
     Učiteľ: Nuž vidíte, keby sa váš švagor nebol hlásnika opýtal na hodiny, akiste by bol
            presvedčený, že videl jeho nebohého otca. A to by sa na druhý deň bolo rozchýrilo po
            celej dedine ako skutočná pravda.
    </p>
    <p>
     Sedliak: Aj ja poznám podobný prípad.
    </p>
    <p>
     Učiteľ: Teda povedzte, povedzte aj vy.
    </p>
    <p>
     Sedliak: Keď som bol ešte mládenec, podľa zvyku mládencov u nás — hovorím len pravdu
            — išli sme v noci, ja, môj mladší brat a ešte jeden kamarát, za dievčatami. A keď sme už
            hore-dolu pochodili, brat nás volal domov. No my sme chceli ísť ešte k jednej, on zasa
            nechcel a odišiel od nás. Potom sme už nešli nikam a pobrali sme sa za ním obďaleč tak
            asi na jedno dobré strelenie. Nevedel, že ideme za ním, teda nás ani nečakal a uberal sa
            domov. Cestou stretol dve ženy v bielych šatách. Domnieval sa, že sú to dve smrti —
            zomreté ženy chodiace po svete. Ukrutne sa zľakol a s veľkým strachom bez slova prešiel
            popri nich.
    </p>
    <p>
     Aj my sme sa stretli s tými dvoma ženami. Keď nás počuli zhovárať sa, hneď nám
            zavinšovali dobrý večer a celé vystrašené rozprávali, že cestou videli dajakú nočnú
            obludu. My sme sa rozosmiali a povedali im, že to bol môj brat.
    </p>
    <p>
     Keď som potom došiel domov, brata som sa so smiechom opýtal: „Mátoha, už si doma?“
            Celý ešte vyľakaný mi povedal: „Veď by si sa nesmial, keby ťa bolo stretlo to, čo mňa.“
            „Ale,“ ja na to, „a čože ťa stretlo?“ „Dve smrti, jedna prešla vedľa mňa zľava a druhá
            sprava — Divže som neomdlel od strachu.“ Nemohol som sa zdržať smiechu a povedal som mu:
            „Ty blázon! Jedna bola naša krstná matka a druhá jej sestra, v noci mali mlieť. No keď
            videli, že príde na nich rad až ráno, pobrali sa domov a cestou ťa stretli. Veď sme šli
            hneď za tebou, aj s nami sa stretli a zhovárali sme sa. Smiešne veru,“ hovorím, „ony ťa
            pokladali za nočnú obludu a ty zasa ich. Ktože by sa tomu nesmial?“ Brat sa spýtal:
            „Naozaj je to pravda?“ Ja na to: „Taká pravda, ako že sa tu s tebou zhováram.“ Potom
            uveril a smial sa sám sebe aj tým ženám. To je skutočná pravda, pán rechtor.
    </p>
    <p>
     Učiteľ: Ani my o tom nepochybujeme. Lež povedzte mi, aké by to bolo malo následky,
            keby ste neboli šli za bratom a neboli sa zhovárali s tými ženami, a keby ste neboli
            povedali bratovi a tým ženám, čoho sa naľakali?
    </p>
    <p>
     Sedliak: Nuž aké? Môj brat by bol rozprával, že skutočne videl dve smrti; a tie ženy
            podobne, že stretli dajakú obludu. Ľudia by im to boli verili a ešte väčšmi sa
            utvrdzovali v domnienke, že nocami chodia mátohy a umretí ľudia.
    </p>
    <p>
     Učiteľ: Máte pravdu. A na takýchto prípadoch sa zakladá viera v nočné mátohy. Mohol
            by som vám rozpovedať aj sto takých príhod, no trvalo by to dlho. Poviem iba jednu na
            potvrdenie toho, že ľudia v noci často pokladajú živých za umretých, túlajúcich sa po
            svete.
    </p>
    <p>
     Išiel raz nočným časom istý človek do jedného mestečka na jarmok. A keďže šiel
            zďaleka a celú noc vôbec nespal, premožený únavou sadol si vedľa cesty, aby si trochu
            odpočinul. Neďaleko stála šibenica, na ktorej predchádzajúceho dňa obesili zločinca, o
            čom ten unavený človek nemal ani potuchy.
    </p>
    <p>
     O krátky čas uberali sa na jarmok cestou popri šibenici aj iní ľudia, z ktorých jeden
            zo žartu zvolal: „Šibenec, poď s nami, ak si chceš dačo kúpiť!“ Keď to počul ten
            neďaleko odpočívajúci človek, ohlásil sa: „Ľudia dobrí, počkajteže trošku, hneď som pri
            vás — môžeme ísť spolu!“ Ako to začuli tí okoloidúci, s veľkým strachom sa rozbehli do
            mesta v domnienke, že sa im ozval obesenec a prosil ich, aby ho počkali. Pocestný spod
            šibenice sa ponáhľal za nimi a volal, aby sa tak nehnali, veď ešte stihnú prísť do mesta
            na svitaní. Lež čím väčšmi za nimi kričal, tým viac uháňali vo veľkom strachu, takže ich
            ani nedohonil, kým neprišli do mesta.
    </p>
    <p>
     Čoskoro sa všade po jarmoku hovorilo, že nedávno obesený zločinec sa pustil za
            niektorými jarmočníkmi a naháňal ich. Keď to počul ten človek, nemohol sa zdržať
            smiechu. Viacerým ľuďom síce vyrozprával, ako sa to skutočne stalo, no mnohí ostali v
            presvedčení, že to šibenec po smrti strašil a naháňal okoloidúcich.
    </p>
    <p>
     Sedliak: Ja som túto smiešnu príhodu už kdesi počul.
    </p>
    <p>
     Učiteľ: To je možné, lebo sa to často rozpráva. Ako som už vravel, keď sme hovorili o
            všelijakých nočných obludách, niektorí náročky strašievajú iných ľudí akoby navracajúci
            sa nebožtíci — zlodeji totiž môžu bez obáv kradnúť v takých domoch, kde dakto umrel, ak
            živí domáci veria, že mŕtvi chodia po svete a možno ich aj vidieť.
    </p>
    <p>
     Tak napríklad v jednom dome umrel starý obšitoš, vojak už načisto prepustený z
            vojenskej služby, a v tej dedine bolo ukvartieľovaných ešte zopár vojakov, ktorí aj
            tohto svojho starého kamaráta odprevadili do hrobu. A jeden z týchto vojakov obšitošovu
            smrť využil ako vhodnú príležitosť ukradnúť dačo z toho domu. Obliekol si také šaty, v
            akých pochovali nebožtíka, a v noci smelo chodil po dvore, maštaliach a okolo domu. Ba
            vošiel i do pitvora a do izby. Hospodár i ostatní domáci ho dobre videli, ale celí
            prestrašení neodvážili sa mu v ničom zabrániť. Čo mohol, vzal a bez prekážky odniesol,
            kam len chcel. Ráno síce spozorovali škodu a stratu, no zlodeja nenašli. Až potom, keď
            vojaci odchádzali z obce preč, zlodej po komsi odkázal tomu hospodárovi, aby v
            budúcnosti nebol taký blázon a nedovolil zlodejom vo svojom dome tak smelo kradnúť — že
            to bol on. Nuž mohol ho hľadať!
    </p>
    <p>
     Tak musia často znášať škodu tí, ktorých zaslepuje poverčivosť. Keby sa spomínaný
            hospodár bol ozval a tak zlodeja vyplašil alebo chytil, nebol by utrpel škodu. A
            zvyčajne takí ničomníci, ktorí chodia kradnúť, najprv si rozmyslia, ako sa zachovajú, ak
            by ich dakto zbadal. A často si teda zaumienia tých, čo by ich zazreli, dobre postrašiť
            predstieraním obludy alebo nebožtíka. Nejednému sa to aj pošťastilo.
    </p>
    <p>
     Sedliak: Keby som bol richtárom a priviedli by ku mne takého zlodeja, ktorý pri
            krádeži ľudí aj strašil, odsúdil by som ho na dvojnásobný trest.
    </p>
    <p>
     Učiteľ: Odsúdili by ste ho spravodlivo, lebo skutočne zasluhuje dvojnásobné
            potrestanie ten, kto chce blížnych okrádať v podobe obludy. Jeden trest zasluhuje za
            krádež, druhý zase za to, že straší ľudí. Bodaj by to sudcovia vždy brali do úvahy.
    </p>
    <p>
     Mnohých podnecuje aj nepriateľské srdce, aby svojich blížnych strašili v podobe
            zomretých. Tak napríklad umrel istej žene muž, s ktorým žila iba dva roky. Nestačilo
            trápenie, čo jej spôsobila smrť milého manžela, lež prišlo ešte aj také, že onedlho
            každú noc počula po povale, kuchyni a inde v dome dakoho chodiť a hrmotať. To sa
            opakovalo dva týždne noc čo noc. V tom čase prišli raz zvečera do toho domu dvaja
            pocestní študenti a pýtali si nocľah. „Radi by sme vám dali nocľah,“ vravela utrápená
            vdova, „ale tu si neodpočiniete.“ Študenti si mysleli, že má choré dieťa, ktoré v noci
            veľa plakáva, a preto jeden z nich povedal: „Gazdinka, nie sme takí rozmaznaní, že by
            sme nezniesli plač dieťaťa. Veď aj my sme boli kedysi také isté deti a veľa sme
            plakávali.“ Vdova mu skočila do reči: „Ach, nie preto, nie — ale každú noc nás čosi
            znepokojuje.“ „A čo to môže byť?“ spýtali sa študenti. „Myslím, že môj nebohý muž,“
            odpovedala vdova. Študent sa spytoval ďalej: „Dávno umrel a dávno vás tak znepokojuje?“
            Vdova: „Zajtra budú tri týždne, čo sme ho pochovali. Prvý týždeň sme mali pokoj, ale
            odvtedy skoro každú noc nás straší.“ Študent: „Nemáte dajakého nepriateľa alebo nepýtal
            vás voľakto za manželku?“ Vdova na to: „Že by mi bol niekto nepriateľom, o tom neviem.
            Od toho času, ako mi umrel muž, začal sa okolo mňa krútiť istý starý vdovec, no ja som
            ho odpravila.“ Keď to študenti počuli, povedali: „To bude on, čo vás znepokojuje, a nie
            nebohý manžel. Dneska ho skúsime odpraviť natrvalo z tohto domu.“
    </p>
    <p>
     Zavolali zopár chlapov, ktorých študenti nahovorili, aby im pomohli, že budú
            zomretého vysudzovať z tohto domu. Dohovorili sa, čo a ako bude každý robiť, keď príde
            nebožtík. Daktorí ho mali chytať, iní rýchlo doniesť svetlo a ostatní robiť zasa inšie.
    </p>
    <p>
     Okolo jedenástej prišlo strašidlo a začalo na povale hrmotať. Medzitým vyšli všetci z
            izby do pitvora a jeden študent si stal k schodom, po ktorých sa chodievalo na povalu, s
            úmyslom lapiť strašidlo, keď pôjde dolu. A práve tak sa aj stalo. Keď ten zdanlivý mŕtvy
            schádzal po schodoch, študent ho tak mocne schytil, že sa mu v rukách ani nepohol.
            „Svetlo, svetlo! A pomôžte mi, ťažký je!“ kričal študent držiaci strašidlo. Ihneď tam
            bolo svetlo, aj pomoc mu poskytli prítomní. A tak zazreli — videli toho — starého
            vdovca, ktorý tú vdovu pýtal predtým za ženu. Lež akéhože ho videli — mŕtveho, lebo v
            rukách študenta hneď vypustil dušu. A študent preto volal o pomoc, že mu bol ťažký taký
            bezvládny —
    </p>
    <p>
     Sedliak: Ach, pán rechtor, to je veľmi strašný príklad. Teda ten, čo tú vdovu
            strašil, umrel v rukách študenta?
    </p>
    <p>
     Učitel: Veru ten bezbožník.
    </p>
    <p>
     Sedliak: A či vedel, že ho chytil živý človek?
    </p>
    <p>
     Učiteľ: Akiste nevedel, lebo všetci vyšli čo najtichšie z izby. Možno si ten vdovec
            myslel, že ho polapila dajaká obluda, preto sa náramne zľakol a v tom strachu vypustil
            aj dušu.
    </p>
    <p>
     Sedliak: Prísny trest ho veru postihol za jeho zlé činy!
    </p>
    <p>
     Učiteľ: Postihol ho taký trest, na aký predtým ani nepomyslel. Tu sa stalo podľa
            príslovia: Kto druhému jamu kope, sám do nej padá! Tento zlý človek chcel vdovu priviesť
            do nešťastia, no sám nečakane padol do väčšieho. Nie vždy pocestného premôže zbojník či
            lotor, ale často pocestný zbojníka.
    </p>
    <p>
     Sedliak: A či sa, pán rechtor, nedostal tento prípad potom pred vrchnosť? A
            nepotrestali študentov za to, že ten tak umrel v ich rukách?
    </p>
    <p>
     Učiteľ: Či sa to dostalo pred právo vrchnosti, alebo nedostalo — to vám neviem
            povedať, lebo o tom nič nevravel ten istý, čo mi vyrozprával prípad. No ja myslím, že by
            taký bezbožník u spravodlivej vrchnosti nenašiel nijakú milosť.
    </p>
    <p>
     Sedliak: Veď ho ten študent nechcel zamordovať, čože on mohol za to, keď od strachu a
            nie úderu vypustil dušu v jeho rukách? Keby mňa tak chcel dakto strašiť, ja by som ho
            nelapal, ale tak vymastil, že by sa mu naveky odnechcelo voľakoho strašiť. Nech by potom
            u vrchnosti hľadal spravodlivosť, ja by som sa veru málo bál.
    </p>
    <p>
     Iný sedliak: Dobre — ale tu bol usmrtený človek.
    </p>
    <p>
     Učiteľ: Veď študent ho nechcel usmrtiť, iba zlapať. Všetci prítomní to mohli
            dosvedčiť. Okrem toho také mátohy a strašidlá nie sú hodny nijakého milosrdenstva vtedy,
            keď niekoho strašia.
    </p>
    <p>
     Sedliak: Ja myslím, pán rechtor, že ten, čo strašil, zaslúžil si najprísnejší trest.
            No študent si za to zaslúžil nie trest, lež odmenu, lebo tá vdova, nebožiatko, ľahko
            mohla i vyhynúť od trápenia a strachu, čo jej spôsoboval onen bezbožník. Jeho bezbožnosť
            sa preto môže pokladať za zlomyseľné vraždenie. Študent naopak — ten chcel urobiť dobrý
            skutok, iba náhodou sa stalo, že strašiaci v jeho rukách od strachu vypustil dušu. A
            teda myslím, že ani študent, ani ostatní prítomní si preto nezaslúžili nijaký trest.
    </p>
    <p>
     Učiteľ: O tom sa netreba veľa dohadovať, z tejto príhody sa radšej poučme, že
            poverčiví ľudia pokladajú často živých za nebožtíkov blúdiacich po svete. Z tohto
            prípadu si zapamätajme, že strašiť iných ľudí je hrozná, bezbožná a nebezpečná vec. Lebo
            veľa je príkladov na to, že také zlomyseľné a bezbožné obludy natrafili aj na ľudí,
            ktorí sa ich vôbec nezľakli a neraz ich zbili a zmlátili, ba aj zamordovali.
    </p>
    <p>
     Vtom prišla učiteľova dievka a oznámila mu, že tak neskoro ho navštívil akýsi priateľ
            a prosí ho, aby šiel domov. Učiteľ preto prítomným povedal: Rád by som sa ešte aspoň
            polhodinku zabavil, no sami vidíte, že nemôžem. Teda všetkým dobrú noc!
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2579660">
        </a>
        Piaty večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Aj teraz o tom istom
      </em>
     </span>
    </p>
    <p>
    </p>
    <p>
     Keď učiteľ prišiel k susedovi, nebolo tam ešte veľa sedliakov. Kým sa poschádzali
            ostatní, prítomní sa zhovárali o rozličných veciach. Potom učiteľ začal: Ako som už
            predtým vravel, daktorí ľahkomyseľní a bezbožní ľudia často úmyselne vháňajú iných do
            strachu podľa povery o navracajúcich sa nebožtíkoch. Viacerí to robia preto, aby mohli
            bez obáv kradnúť, iní aby potrápili a sužovali svojho nepriateľa, mnohí kvôli žartu a
            smiechu aj pre rozličné iné neslušné príčiny.
    </p>
    <p>
     Z vlastnej skúsenosti vám o tom poviem jeden príklad. Pred viacerými rokmi, keď som
            chodil do škôl, spával som v letnom čase s istým školákom v komore. A raz v noci môjho
            kamaráta čosi hlbokým hlasom akoby spod zeme volalo, aby šiel von. Keď to začul, podrmal
            ma, a tak zobudil z hlbokého spánku, potom skočil z postele a bežal do izby. Ja som
            nevedel, prečo vybehol. No keď som začul ten hlas, uháňal som i ja do izby.
    </p>
    <p>
     Domáci, u ktorého sme bývali, prebral sa zo spánku a spýtal sa nás, prečo sme sa tak
            prudko vrútili do izby. Kamarát odpovedal: „Čosi ma spod obloka volalo, aby som vyšiel
            von. Myslím, že to bol náš sused nebohý.“ Domáci sa obrátil na ženu s otázkou: „Doma je
            náš Kristián?“ Domáca odpovedala: „Ešte sa nevrátil, ako večer kamsi odišiel.“ Domáci na
            to: „Istotne vás to volal ten kujon.“ Vtom vošiel dnu jeho syn Kristián. So smiechom sa
            priznal, že nás tým volaním chcel postrašiť.
    </p>
    <p>
     A takých prípadov sa na svete veľa stáva, že šibali všelijakými spôsobmi strašievajú
            iných ľudí, aby sa potom z nich mohli smiať. Okrem toho sú aj iné zámienky strašenia. A
            keďže ľudia vždy nevedia, čo ich strašilo, veria zvyčajne, že je to robota nočných oblúd
            alebo túlajúcich sa nebožtíkov.
    </p>
    <p>
     Často sa stáva, že dačo také si vymyslia sami ľudia a potom to ako pravdu rozprávajú
            iným. Tak aj istý prešibaný bezbožník vravel, že sa mu raz ovesila na krk smrť a musel
            ju odniesť na cintorín. A vraj ako ju tak niesol, spytovala sa ho, či mu je ťažká alebo
            ľahká. Keď povedal, že ľahká, vtedy mu vraj veľmi oťažela, no keď povedal, že ťažká,
            vtedy veľmi oľahčela. Rozprával to iba pred niekoľkými ženami, ale čoskoro to hovorili a
            tomu verili v celej dedine. Dostalo sa to do ušú aj múdremu miestnemu zemepánovi, ktorý
            si dal toho šibala ako svojho poddaného predvolať a opýtal sa ho na onú príhodu.
            Spočiatku rozprával aj zemepánovi ako tým ženám. No múdry pán ho vedel v reči tak
            podchytiť, že nemohol obhájiť svoje klamstvo, a priznal sa — vraj to vymyslel, aby tým
            obalamutil daktorých bláznivých ľudí. No aby sa to viacej neopovážil robiť, dostal za
            trest desať palíc.
    </p>
    <p>
     Sedliak: A to si veru zaslúžil. Bodaj by podobne trestali všetkých takých pletkárov.
    </p>
    <p>
     Učiteľ: Bodaj by trestali, potom by ľudia nerozchyrovali kadejaké bláznivé výmysly. A
            tým by sa značne zmenšila i poverčivosť medzi pospolitým ľudom.
    </p>
    <p>
     Sedliak: Nuž ale, pán rechtor, je pravda, že hovädo je len hovädo, no daktorý kôň
            predsa môže zavše v noci zbadať niečo strašidelné. Neveril by som tomu, ale mám jedného
            koňa, ktorý sa tak často vystraší, až sa tomu čudujem. Ja sám nič také nevidím, ani
            nepočujem, no môj kôň sa predsa ľaká.
    </p>
    <p>
     Učiteľ: Verím vám to, zapamätajte si však dobre, čo vám poviem. Ako majú ľudia
            rozličnú náturu, podobne je to aj u zvierat. Niektorý človek je smelý, takže sa nebojí
            ani najväčšieho nebezpečenstva. Iný je zasa taký bojazlivý, že sa naľaká i šumotu lístia
            na strome ako toho najväčšieho nebezpečenstva. Aj u zvierat to pozorujeme, lebo
            voľaktoré sa nebojí vojsť do vody alebo bahna, preskočiť jamu či dačo podobné; iné
            zviera sa tých vecí zasa bojí a má strach i z najmenšej medzery na moste a nič ho
            neprinúti, aby ju prekročilo.
    </p>
    <p>
     U niektorých bojazlivých zvierat môžeme pozorovať aj to, že sa naľakajú jedinej malej
            myši, čo popred nich prebehne, ako toho najstrašnejšieho vlka. Ba daktoré hovädo keď
            zbadá pred sebou mravčeka, zdráha sa ho pošliapať.
    </p>
    <p>
     Myslím si teda, že aj váš kôň sa bojí a strachuje hocičoho najmenšieho ako veľkého
            nebezpečenstva.
    </p>
    <p>
     Sedliak: Ale keď sa ten zľakne, potom aj ostatné moje kone pochytí strach.
    </p>
    <p>
     Učiteľ: To nič neznamená, tie ostatné kone majú pocit, že skutočne hrozí dajaké
            nebezpečenstvo, keď ten jeden bojazlivý prejavuje strach a hrôzu, preto sa i ony ľakajú.
            Aj o tom vám rozpoviem jednu príhodu.
    </p>
    <p>
     Raz sa na paši v lese tri noci za sebou celá črieda koní tak naľakala, akoby medzi ňu
            vbehlo bohviekoľko divých zverov. Pastieri si to nevedeli vysvetliť, zavolali preto na
            tieto diváky zopár ľudí z dediny. Vari dvadsať chlapov strážilo čriedu, a medzitým zasa
            z toho istého miesta začali kone utekať a celá črieda sa zbehla dohromady. „Čože to len
            môže byť? Čo to môže byť, veď sme nič nevideli,“ vraveli si chlapi. Potom na druhú noc
            sami ľudia pozorne hľadali príčinu, pre ktorú sa črieda vyľakala. Keď sa priblížili na
            isté miesto, na svoje veľké počudovanie našli tam sedieť na vajciach akéhosi veľkého
            vtáka, ktorý pred približujúcimi sa ľuďmi vyletel a krídlami pritom narobil veľký
            pleskot. A tak prišli na to, prečo sa kone plašievali.
     <sup>
      [
      <a class="footnote" href="#ftn.id2579880" name="id2579880">
       11
      </a>
      ]
     </sup>
    </p>
    <p>
     Hlúpi ľudia už začínali vravieť, že ich straší dajaká nočná obluda. No potom sa
            dozvedeli, že to bol — vták.
    </p>
    <p>
     Teda je možné, že aj váš kôň vidí pred sebou voľačo celkom prirodzené, keď sa tak
            ľaká a bojí. Neverte, že by vtedy zbadal obludu alebo umretého človeka.
    </p>
    <p>
     Iný sedliak: Aj ja som skúsil čosi podobné. Raz — no vo dne — jeden môj kôň sa tak
            naplašil, že roztrhal na sebe postroj a ušiel od voza. Ostatné kone sa tiež začali
            znepokojovať, lež predsa ostali v postrojoch. Zídem z voza a vidím pred koňmi veľkého
            hada. A toho sa moje kone tak naľakali.
    </p>
    <p>
     Učiteľ: A keby sa vám boli kone naplašili v noci a vy by ste neboli zbadali toho
            hada, čo by ste si boli mysleli?
    </p>
    <p>
     Sedliak: Sám veru neviem, pán rechtor.
    </p>
    <p>
     Učiteľ: Ale ja viem a o tom som presvedčený — boli by ste si mysleli, že kone zazreli
            obludu alebo dajakého umretého človeka a toho sa naľakali.
    </p>
    <p>
     Sedliak: Inšie by som si veru nebol pomyslel.
    </p>
    <p>
     Učiteľ: Vidíte! Tak si myslia aj iní ľudia, keď sa ich hovädá v noci naľakajú dajakej
            nepatrnej veci. A keďže príčinu ich zľaknutia nepoznajú, hneď si myslia a hovoria, že
            zbadali obludu alebo umretého človeka. No také veci ešte nikto nikdy nikde nevidel,
            ledaže by boh dakoho zázračne vzkriesil z mŕtvych.
    </p>
    <p>
     Chcem sa vás tu ešte na jedno spýtať. Povedzte mi, o akých ľuďoch sa zvyčajne
            vravieva, že sa po smrti zjavujú?
    </p>
    <p>
     Sedliak: Ja som počul, že po smrti sa vracajú také ženy, ktorým odumreli maličké
            deti, a že plakávajú nad svojimi dietkami.
    </p>
    <p>
     Iný sedliak: Ja tomu neverím. Moja nebohá žena umrela tiež v takom čase, keď náš syn
            Matej mal iba tri dni — a predsa sme ju po smrti nikdy nevideli, ani nepočuli. Naša
            matka podobne, umreli hneď po narodení najmladšej sestry, a nikdy sme nespozorovali, že
            by boli niekedy prišli.
    </p>
    <p>
     Ešte iný sedliak: Aj moja sestra tak umrela pri maličkom dieťati a nikdy k nemu
            neprišla, ani neplakala nad ním.
    </p>
    <p>
     Učiteľ: Tisíce žien pomrelo pri svojich maličkých dietkach, a predsa nevrátili sa
            viacej na tento svet, aby ich oplakávali. Lebo ako každý človek, ktorý raz umrel, tak
            ani žena, čo zanechala maličké dieťa, nemôže sa viacej s dušou a telom zjavovať ľuďom na
            svete a nemôže oplakávať sirôtky, ako som vám to už hodnoverne dokázal.
    </p>
    <p>
     Sedliak: Hovorieva sa aj to, že bezbožný človek nemá pokoja v zemi, a preto sa po
            smrti musí túlať po svete.
    </p>
    <p>
     Učiteľ: Čudujem sa, že veria tomu kresťania. Lež ak mám povedať pravdu — veľa takých,
            čo sa nazývajú kresťanmi, nie sú ozajstní kresťania, lebo nepoznajú Kristovo učenie,
            nevedia, čo Kristus povedal o osude bezbožníkov, že po smrti sa dostávajú do večných múk
            — a nie že sa túlajú po svete a zjavujú sa ľuďom. Tomu vy vôbec neverte, ak sa chcete
            chváliť tým, že poznáte Kristovo učenie a veríte v neho.
    </p>
    <p>
     Duša nijakého bezbožníka nezostáva po smrti na tomto svete, ale musí odísť ta, kam je
            odsúdená. Nuž a telo prečo by nemalo v zemi pokoj? Veď ak by ho zem nemohla alebo
            nechcela v sebe strpieť, nestrpela by ho ani na sebe, keby chcelo po nej chodiť. Ale
            toto sú medzi kresťanmi názory na hanbu a posmech! Za také názory mal by sa každý hanbiť
            —
    </p>
    <p>
     O ktorých ľuďoch sa ešte hovorí, že sa zjavujú po smrti?
    </p>
    <p>
     Sedliak: Ja by som povedal, ale sa hanbím.
    </p>
    <p>
     Učiteľ: Za povedanie sa nehanbite — len tomu neverte, čo nie je podložené ani Písmom
            svätým, ani zdravým rozumom a skúsenosťami.
    </p>
    <p>
     Sedliak: Hovorí sa, že aj opilci, skúpi, svárliví a závistliví ľudia chodievajú po
            smrti.
    </p>
    <p>
     Učiteľ: Všetci spomínaní sa zahŕňajú pod bezbožníkov, o ktorých sme už rozprávali.
    </p>
    <p>
     Sedliak: Ešte aj to sa hovorieva, že sa ľuďom zjavujú i takí umretí, ktorých nedobre
            uložili do hrobu — povedzme, ktorých pochovali nabok alebo dolu tvárou.
    </p>
    <p>
     Učiteľ: Bezduchému telu je to jedno, ako leží. Keby aj na nohách stálo a hocijako
            ležalo, viacej sa už nemôže hýbať, tým menej vstať z hrobu a chodiť po svete — A preto
            sa mu nemôže ani páčiť, ani nepáčiť jeho poloha, pritom hnije a viacej von nevyjde.
    </p>
    <p>
     Sedliak: Pán rechtor, o nespálených strigách sa veľa hovorí, že vychádzajú z hrobu a
            chodia po svete. A to môže byť skôr pravda, lebo — ako som počul — tie po smrti nemôžu
            tak zmeravieť a stuhnúť ako iní ľudia.
    </p>
    <p>
     Učiteľ: O strigách, ich upaľovaní a o tom, že nemôžu zmeravieť, pohovoríme si
            nabudúce. Teraz si zapamätajte aspoň toľko, že ak sa nijaký človek nemôže ľuďom zjavovať
            po smrti, nezjavujú sa teda ani tie, ktoré ľudská sprostosť pokladá za strigy.
    </p>
    <p>
     Ľudia často vravia i to, že mátohy a umretí sa zjavujú na istých miestach väčšmi než
            inde. Medzi také miesta patria cintoríny alebo iné pohrebiská.
    </p>
    <p>
     Sedliak: Pred niekoľkými rokmi sám som videl na našom cintoríne sem i ta sa pohybovať
            čosi biele. No ktovie, čo to mohlo byť.
    </p>
    <p>
     Učiteľ: Nepochybne to boli blyštiace sa smradľavé výpary, ktoré vyšli z hrobov a
            hnilých tiel. Lebo je pravda, že na tých miestach, kde sú pochované mŕtve telá, podobne
            na močiaroch a žírnych roliach často vidieť v noci také belavé pary, ako keď sa zapáli
            na mise alebo lyžici pálenka. Keď to vidí poverčivý ľud, domnieva sa a verí, že je to
            skutočne obluda alebo daktorý umretý človek.
    </p>
    <p>
     Takéto v noci viditeľné pary utekajú preč, keď k nim človek prichádza, no keď od nich
            uteká, vtedy bežia za ním. A to mnohých nastrašilo v noci. Vozári alebo furmani takéto
            pary odháňali zvyčajne bičmi ako obludy.
    </p>
    <p>
     Sedliak: Nuž ale ako môže para za človekom bežať alebo od neho utekať, veď nie je
            živá?
    </p>
    <p>
     Učiteľ: Keď človek ide, najmä rýchlo, vtedy povetrie pred sebou ženie a ťahá za
            sebou. Aj takéto pary idú ta, kam ich nesie povetrie. Z toho neomylne vyplýva, že keď sú
            také pary pred človekom, ktorý sa uberá k nim, vtedy musia pred ním ustupovať spolu s
            povetrím. No keď sú za človekom a ten od nich beží, vtedy sa nesú a bežia za ním spolu s
            povetrím.
    </p>
    <p>
     Zavše takéto v noci sa blyštiace pary poskakujú, akoby tancovali, pobehujú sem i ta,
            keď ich rozháňa vietor. Príjemne je hľadieť na to — ale nie poverčivému.
     <sup>
      [
      <a class="footnote" href="#ftn.id2580200" name="id2580200">
       12
      </a>
      ]
     </sup>
    </p>
    <p>
     Vyskytujú sa aj iné veci, čo sa v noci blyštia — daktoré ryby vo vode, voľaktoré
            živočíchy na zemi, napríklad svätojánska muška či svetlonos. V noci sa blyští aj
            práchnivé drevo.
    </p>
    <p>
     Na ktorých ešte miestach sa najčastejšie vídavajú obludy, umretí ľudia alebo
            duchovia?
    </p>
    <p>
     Sedliaci: V starých a pustých staviskách, ako sú zámky, kostoly, kaštiele, pivnice a
            krypty. Taktiež na cintorínoch,
     <sup>
      [
      <a class="footnote" href="#ftn.id2580274" name="id2580274">
       13
      </a>
      ]
     </sup>
     popraviskách a tam, kde dakto umrel náhlou smrťou — a kde sú v zemi ukryté
            poklady.
    </p>
    <p>
     Učiteľ: Tento názor o starých a pustých staviskách vznikol z toho, že keď do takýchto
            pustých a už dlhší čas zatvorených budov prídu ľudia, často a náhle upadnú do choroby
            alebo hneď tam aj umrú. Keď to vidia hlúpi ľudia, myslia si, že ich tam škrtia nejakí
            zlí duchovia.
    </p>
    <p>
     Sedliak: A čo iné sa im môže stať?
    </p>
    <p>
     Učiteľ: Zlé a skazené povetrie ich usmrcuje tak zrazu.
    </p>
    <p>
     Sedliak: Akože sa môže povetrie tak skaziť?
    </p>
    <p>
     Učiteľ: Ako voda zosmradľavie a potom je nevhodná na pitie, keď voľakde dlhší čas
            stojí nehybne v teple, tak aj povetrie bez pohybu v dlho uzavretom priestore sa natoľko
            skazí, že človek nemôže v ňom dýchať a musí sa zadusiť.
     <sup>
      [
      <a class="footnote" href="#ftn.id2580427" name="id2580427">
       14
      </a>
      ]
     </sup>
     Nuž to sa teda stáva s ľuďmi, o ktorých sa hovorí, že ich čosi zaškrtilo v
            dajakom starom stavaní.
    </p>
    <p>
     Aj v pivniciach, kde kysne pivo alebo víno, môže sa človek ľahko zadusiť tuhými
            výparmi vychádzajúcimi z vína alebo piva.
    </p>
    <p>
     Najmä v kryptách býva veľmi skazené a smradľavé povetrie, nebezpečne je veru vojsť ta
            zrazu. No ktoré krypty nebývajú vždy zatvorené, takže vietor môže z nich vyhnať skazené
            povetrie, tam nehrozí také veľké nebezpečenstvo. V tejto súvislosti mi prišla na um
            jedna taká príhoda, ktorú vám stručne rozpoviem.
    </p>
    <p>
     Istý mládenec medzi kamarátmi povedal, že ak mu dajú pár grošov na víno, pôjde v noci
            na cintorín do panskej krypty. Sľúbili mu, a ako dôkaz, že tam bol, mal uprostred krypty
            zabodnúť nôž, ktorý mu dali. Mládenec naozaj vošiel do krypty, no keď v tme zapichoval
            nôž do zeme, dosť pevno si pripichol k zemi aj svoj kepeň. Potom chcel odísť, ale veru
            nemohol, lebo ho tam dačo držalo za kepeň. Od strachu omdlel, padol na zem a ostal tam
            ani mŕtvy. Keď sa ho kamaráti nemohli dočkať, išli so svetlom za ním a našli ho tam
            ležať s kepeňom pripichnutým o zem nožom. Prebrali ho z mdlôb a odviedli domov.
    </p>
    <p>
     Musíme priznať, že je nebezpečné zrazu vojsť do takých starých, najmä už dlhý čas
            zatvorených stavaní. No nie preto je nebezpečné, že by nás tam nastrašili obludy, umretí
            ľudia alebo dajakí iní duchovia, lež vlastne preto, lebo nám v nich môže veľmi ľahko
            uškodiť skazený vzduch.
    </p>
    <p>
     A popraviská i miesta, kde voľakto nečakane umrel alebo kde sú skryté v zemi poklady,
            sú také miesta ako hociktoré iné, na ktorých sa niet čoho báť.
    </p>
    <p>
     Všetko sú výmysly a pletky, čo len sprostí ľudia vymysleli či už o mátohách a
            obludách alebo chodení umretých. A ani jedna vec natoľko neškodí ľudskému pokoleniu, ako
            škodí bludná poverčivosť. Lebo poverčivosť, ako viete, spôsobuje ľuďom — po prvé — veľký
            strach, a to často i tam, kde sa nemajú čoho báť a strachovať. A strach i zľaknutie,
            predovšetkým nečakané, je mordárom človeka, veľmi škodí nielen nášmu zdraviu, lež často
            pozbavuje ľudí aj života, ako ste sa mohli poučiť z viacerých príkladov.
    </p>
    <p>
     Tento strach z ničotných a nejestvujúcich oblúd u mnohých spôsobuje, že sa v noci
            neodvážia vyjsť bez svetla na dvor, do maštál a chlievov k statku. Chudobnejší ľudia,
            ktorí nemajú vždy poruke sviecu a lampáš, chodievajú v noci na dvor s fakľou — a preto
            sa neraz prihodilo, že od fakle sa chytili a zhoreli, na popol obrátili mnohé dediny a
            mestá. Hrozné sú to, hrozné a strašné následky poverčivej viery v mátohy a nočné obludy!
            Aby už konečne raz ľudia vyšli z tohto škodlivého bludu a osvojili si správnejšie
            vedomosti a pravdu! Tak by bolo ľudské pokolenie oveľa šťastnejšie.
    </p>
    <p>
     Po druhé — ľudia bojaci sa v noci oblúd a umretých, často prichádzajú o svoje imania
            a musia trpieť škody, zatiaľ čo zlodeji môžu chodiť bez obáv po ich komorách, povalách a
            brať, čo sa im len zažiada. Z tohto hľadiska poverčivosť pripravuje ľudí nielen o ich
            majetok, ale veľmi napomáha zlodejstvo a krádeže. Lebo je isté, že nejeden zlodej by sa
            neodvážil v noci prísť do takého dvora a domu, kde sa gazda nebojí nočných oblúd, ale
            smelo a bez strachu sa ide presvedčiť, čo to v jeho dome robí hrmot a treskot. Naopak
            zasa, zlodeji najviac chodievajú kradnúť do takých domov, o ktorých vedia, že tam bývajú
            bojazliví ľudia, čo sa v noci boja najmenšieho buchnutia ako najväčšieho nebezpečenstva.
    </p>
    <p>
     Napokon — poverčivosť je škodlivá i preto, že veľmi často prídu o zdravie, ba aj o
            život takí, ktorí strašievajú iných. Veď mnohých šibalov, keď chceli strašiť iných,
            smelí ľudia poriadne zbili, vyhodili von oblokom a voľaktorých strašiacich ako obludy
            postrieľali alebo ináč zamordovali.
    </p>
    <p>
     Aspoň vy — vy tuná prítomní, varujte a vystríhajte sa tohto bludu poverčivosti ako
            najväčšieho nešťastia. Nikdy sa neopovážte akýmkoľvek spôsobom strašiť iných ľudí. A ak
            by vás dakedy voľačo strašilo, nebojte sa a nestrachujte, lež choďte, pozrite a
            presvedčte sa, čo vás chce strašiť. Uvidíte, že nie je to nijaká obluda či nebožtík, o
            akých rozprávajú hlúpi ľudia. Presvedčený som, že vlastným príkladom odvediete od
            škodlivej povery aj iných ľudí. Vlastným príkladom a poučením pomôžete svojim blížnym
            dostať sa z nešťastia, ktoré za sebou vlečie nešťastný blud poverčivosti.
    </p>
    <p>
     No predovšetkým svoje dietky — najväčšie dary, ktorými vás obdaril boh — tie vlastným
            príkladom a poučovaním môžete priviesť k správnemu rozumu. Potom sa v budúcnosti ľahšie
            vyhnú nejednému nešťastiu vyplývajúcemu z povier, ak nebudú také zaslepené a poverčivé,
            ako je terajší svet. Ja sa síce dosť usilujem, aby som v týchto veciach učil žiakov na
            ich úžitok a prospech, lež ak mi aj vy, milí rodičia, v tom pomôžete u svojich úprimných
            detí a mojich žiakov, ak im aj vy doma pripomeniete pri každej príležitosti škodlivosť a
            ničomnosť týchto ohavných bludov — potom môžeme dúfať, že nám vaše dietky v dospelosti
            aj na starosť budú ďakovať a dobro želať ešte aj po našej smrti. Môžeme žiť v nádeji, že
            nám to dobro, čo získajú naše deti, ak ich múdro vychováme, hojne odplatí raz na druhom
            svete aj spravodlivý boh.
    </p>
    <p>
     Sedliak: Ach, pán rechtor, pán rechtor, keby sme boli dostali také naučenie ešte
            dakedy v mladosti!
    </p>
    <p>
     Učiteľ: Ak to nebolo možné vo vašej mladosti, nuž majte a užívajte osoh z tohto
            poučenia aspoň teraz, dokiaľ budete žiť. No dbajte najmä na to, aby ste deti hneď od
            mala, hneď s materinským mliekom viedli v spomínaných veciach k poznaniu, čo je pravdivé
            a dobré.
    </p>
    <p>
     Sedliak: Ej, keby som bol len spôsobilejší na poúčanie detí o týchto veciach, vďačne
            by som im dožičil poznať pravdu, hoci som sám až doteraz veril skoro všetkým týmto
            bludom.
    </p>
    <p>
     Učiteľ: Netreba na to nijaké veľké a hlboké vedomosti, ani schopnosti. Ak naozaj
            chcete, môžete to deti naučiť.
    </p>
    <p>
     Sedliak: Poraďte mi ako, pán rechtor, dobrú radu o tom budem pokladať za najväčšie
            šťastie.
    </p>
    <p>
     Učiteľ: Nuž takto vám radím — Keď sa vaše dieťa voľačoho bojí, povedzte mu, aby sa
            nebálo, a presvedčite ho, že sa nemá čoho báť. Podobne keď vaše dieťa počuje dačo
            poverčivé a vám to potom rozpráva, povedzte mu, že nie je to pravda, že to vymysleli iba
            hlúpi ľudia.
    </p>
    <p>
     No veľmi vám na srdce kladiem najmä to, aby ste svoje deti, ak plačú alebo ak nechcú
            spať, nikdy nestrašili nijakým spôsobom. Je to škaredý a bezbožný zvyk mnohých rodičov,
            že svoje plačúce dieťa vedia upokojovať iba strašením, keď mu vravia — zaraz príde po
            teba to alebo ono. Keď deti nechcú zaspať, mnohí ich strašia nielen slovami, ale — čo je
            ešte horšie — búchajú na dvere či kadečo iné a hovoria dieťaťu, že už to alebo ono ide
            poňho. Akože by potom nemali byť bojazlivé také deti, ktoré hneď pri pití materinského
            mlieka navykajú ľakať sa i najmenšieho buchotu a hrmotu?
    </p>
    <p>
     Tohto sa vystríhajte, milí rodičia, veľmi sa varujte hneď v prvých troch rokoch
            vštepovať do srdca svojich dietok zbytočný strach! Lebo u mnohých — treba povedať, že aj
            u vás všetkých — základy celého strachu sa založili ešte vtedy, keď ste boli malé deti a
            keď vás tak strašievali vaši rodičia alebo varovkyne či pestúnky. Nikdy si nestrašte
            deti a nedovoľte strašiť ich ani iným. Potom im budú na väčší osoh, úžitok a dobro,
            verte mi, ponaučenia vaše i školských učiteľov — ostatným bojazlivým ľuďom sa budú iba
            smiať.
    </p>
    <p>
     Sedliak: To som si ja predtým nikdy nemyslel, že zle robíme, keď strašíme svoje malé
            deti. Veru sme my blúdiaci ľudia, keď sami svoje deti hneď od mala uvádzame do
            nešťastia!
    </p>
    <p>
     Učiteľ: A skutočne viacerí rodičia strašením svoje deti dostali nielen do choroby a
            do nešťastia na celý život, ale aj — čo je poľutovaniahodné — aj do hrobu. Zriedkakedy
            si môže také dieťa, ktoré pestúni veľmi strašia, pokojne pospať a odpočinúť, lebo také
            vyľakané deti mávajú zvyčajne strašidelné sny. Preto sa tak často strhávajú zo spánku,
            preto sa tak zrazu náramne rozplačú a rozvreštia. Ba i zrádnik či takzvaná mrcha nemoc,
            padúcnica u detí pochádza podľa mojej mienky najviac zo strachu a zľaknutia. Koľko
            trápenia spôsobujú takí neopatrní rodičia nielen svojim dietkam, ale tým aj sami sebe,
            keď deti strašia a vháňajú do ľaku — No raz sa za to zodpovedia pred spravodlivým
            sudcom, bohom!
    </p>
    <p>
     Ešte raz vás všetkých tu prítomných zo srdca prosím pre dobro vašich milých detí, aby
            ste odteraz svoje malé dietky nestrašili a nedovolili ich strašiť ani iným. A ktoré deti
            sú už väčšie, tie zasa — ako najlepšie môžete — odvádzajte od ničomnej a preveľmi
            škodlivej poverčivosti. Tak z našich rozhovorov dosiahnete príjemný a nemalý úžitok
            nielen vy, vaše deti, lež i ostatní potomkovia.
    </p>
    <p>
     Učiteľ zmĺkol a všetci prítomní tiež na chvíľu stíchli, akoby ich prenikol strach.
            Naostatok sa ozval učiteľ: Doma o tom rozmýšľajte, čo som vám rozprával dnes i predtým.
            Teraz sa už poberme spať.
    </p>
    <p>
     A všetci sa rozišli.
    </p>
    <p>
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506980" name="ftn.id2506980">
        1
       </a>
       ]
      </sup>
      … Kto rád chodí nocou, aj keď netreba, sám je taká nočná obluda.
     </p>
    </div>
    <div class="footnote">
     <p>
      <sup>
       [
       <a class="para" href="#id2507025" name="ftn.id2507025">
        2
       </a>
       ]
      </sup>
      … Pokiaľ ide o také nočné obludy, strašidlá a mátohy, o ktorých vedia poverčiví
                  ľudia toľko rozprávať a ktoré
      <span class="emphasis">
       <em>
        učiteľ
       </em>
      </span>
      v tomto spise tak
                  nebojácne zavrhuje, tie i ja spolu s ním smelo pokladám len za babské pletky a
                  bájky, čo nie sú hodny, aby si ich všímal rozumný človek a najmä kresťan.
     </p>
     <p>
      Milý priateľ, ak si sa až dosiaľ dal mámiť a strašiť takýmito nočnými mátohami,
                  skús moju dobre mienenú radu a ja ti dopredu dôverne sľubujem, že dobre pochodíš.
                  Ak sa ti v budúcnosti predstaví pred oči dajaké nočné strašidlo alebo zďaleka
                  začuješ čo i len voľajaký šuchot, hurt a pleskot, pomysli si ako rozumný človek a
                  kresťan: Akiste nie je to ani dobrý ani zlý duch, ale dačo iné. Lebo dobrý duch a
                  anjel načo by sa túlal po nociach a strašil. Veď dobrí boží anjeli sú naši úprimní
                  priatelia, ktorí nás ochraňujú, želajú nám iba všetko dobré a radujú sa z nášho
                  šťastia a blaženosti. Zlý duch či pekelný diabol je síce náš úhlavný nepriateľ,
                  ktorý nás podľa svedectva svätých píšem obchádza ako ručiaci lev a striehne na
                  svoju obeť. Lež práve preto, že je môj nepriateľ, ktorému ide o moju skazu, nie je
                  predsa blázon, aby ma strašil a tým mi pripomínal, že sa mám proti nemu brániť
                  žehnaním, modlitbou a utiekaním sa k bohu. Skôr by ma, ako prefíkaný vtáčkár alebo
                  lovec — k sebe vábil a zaliečal sa mi…
     </p>
     <p>
      No ak si, milý priateľ, predsa na pochybách, čo robiť, keď ťa máta dajaké nočné
                  strašidlo, neutekaj pred ním, ale radšej smelo choď k nemu, nebojácne sa mu dobre
                  prizri, a takto už ľahko spoznáš, že to nebolo nič iné ako tôňa a klam, alebo že
                  má telo a kosti to strašidlo, ktoré sa potom väčšmi zľakne teba než ty
                  jeho.
     </p>
    </div>
    <div class="footnote">
     <p>
      <sup>
       [
       <a class="para" href="#id2507340" name="ftn.id2507340">
        3
       </a>
       ]
      </sup>
      Podobne často aj frajeri mátožia, aby sa tak nočným časom mohli ľahšie vkradnúť
                  k svojim frajerkám a odísť zasa od nich. Raz sa mi utrápene žaloval istý statočný
                  mešťan, že od určitého času akoby v jeho dome čosi mátožilo, a chcel vedieť, čo si
                  o tom ja myslím, a čo má robiť. Ja som mu odpovedal, že mi v jeho práve
                  rozpovedanom prípade prichádza na um príslovie: V ktorom dome máta, tam panny
                  vence rady tratia. I radil som mu, aby dal dobrý pozor na domové dvere a svojich
                  domácich. On mi však odpovedal, že toho sa v jeho dome netreba obávať, lebo
                  vlastnoručne zamyká i otvára bránu svojho domu, a tak že je nemožné, aby sa dnu
                  mohol v noci vkradnúť dakto cudzí. No o pár mesiacov sa mi skormútený priznal, že
                  jeho panna dcéra je tehotná.
     </p>
    </div>
    <div class="footnote">
     <p>
      <sup>
       [
       <a class="para" href="#id2504835" name="ftn.id2504835">
        4
       </a>
       ]
      </sup>
      Zavše ľahkomyseľní ľudia strašievajú iných v mátohy neveriacich preto, aby ich
                  nakriatli, že mátohy skutočne jestvujú. Keď som bol študentom, býval spolu so mnou
                  v štúdiu skutočne usilovný mladý pán, ktorý veľmi veril všelijakým bájkam o
                  nočných mátohách. Všemožne som sa mu usiloval vytĺcť z hlavy jeho bláznivé a
                  poverčivé domnienky o nočných mátohách, ale on len ostal pri svojich názoroch, ba
                  raz sa odvážil mátožiť aj mňa, aby ma priviedol k podobnému presvedčeniu.
     </p>
     <p>
      No keďže si sám netrúfal uskutočniť zaumienené strašenie, naviedol na to aj
                  iného školáka. Nachystali si teda asi za klobúk kamienkov, tajne ich vložili do
                  postele a potom večer sa spolu uložili do jednej a ja osobitne do druhej postele,
                  pri nohách ktorej visela veľká čierna tabuľa. Keď spozorovali, že som už zaspal,
                  rýchlo začali hádzať kamienky do tabule. Mňa ten treskot hneď prebudil a zaraz som
                  zbadal, že je to ich pestvo. Napomenul som ich teda, aby prestali, lebo ľahko sa
                  môže stať, že mi od tabule odfrkne kameň do oka alebo do hlavy, čo by sa im veru
                  nevyplatilo. Lež oni chrápali ako v najhlbšom spánku a medzitým kedy-tedy hodili
                  do tabule kameň, kým ich všetky nevyhádzali. Keď som videl, že moje napomenutie je
                  daromné, kvôli bezpečnosti zakrútil som si hlavu do periny a zaspal som.
     </p>
     <p>
      Ráno hneď na úsvite, keď tie dve mátohy najlepšie spali, lebo v noci dlho
                  buntošili, vstal som hore a ticho pozbieral všetko to kamenie. Potom som tomu
                  mladému pánovi vytiahol z vrecka klúč od jeho truhlice čiže kufra, všetko z neho
                  som vybral, na dno pekne uložil tie kamene a ostatné jeho veci som späť poukladal
                  na ne, kufor som zamkol a kľúč vložil opäť do vrecka. Keď som takto dokončil svoju
                  hru, znovu som si ľahol do postele a trochu podriemal.
     </p>
     <p>
      A čo oni? Bol už deň, keď sa prebudili, velmi sa čudovali a šepkali si, kam sa
                  podelo to kamenie. Potom sa ma vypytovali, či som v noci nespozoroval dajaké
                  buntošiace strašidlo. Tváril som sa, akoby som o ničom vôbec nevedel, a uisťoval
                  som ich, že už dávno som nespal tak dobre ako túto noc. Napokon obaja prišli k
                  presvedčeniu, čo si jeden druhému aj vraveli, že veru tak — keď chceli nastrašiť
                  mňa, boh na nich za trest poslal mátohu, ktorá to kamenie odpratala alebo ho
                  urobila neviditeľným. Lebo kto iný by to bol urobil?
     </p>
     <p>
      A v tomto presvedčení zotrval vyše pol roka najmä mladý pán; až keď sa po
                  úspešnom skončení štúdia strojil na patváriu a dával si do poriadku svoje šaty,
                  našiel na dne truhly ťažký kamenný poklad. Vyhadzoval teda kameň za kameňom von a
                  pritom gánil na mňa, ako som tam sedel v kúte a usmieval sa naňho popod
                  fúzy.
     </p>
    </div>
    <div class="footnote">
     <p>
      <sup>
       [
       <a class="para" href="#id2505021" name="ftn.id2505021">
        5
       </a>
       ]
      </sup>
      Ba mnohí rodičia sú takí hlúpi, že svojim deťom nielenže rozprávajú o nočných
                  strašidlách, lež i sami ich strašia alebo dovoľujú ich strašiť iným. Sem patrí
                  najmä takzvaný nočný Mikuláš, ktorý tú noc pred Mikulášom ohyzdne prestrojený
                  strašieva po domoch deti, aby boli dobré, a pritom im dáva rozličné detské
                  darčeky. A toto trpí kresťanská vrchnosť?
     </p>
    </div>
    <div class="footnote">
     <p>
      <sup>
       [
       <a class="para" href="#id2505351" name="ftn.id2505351">
        6
       </a>
       ]
      </sup>
      I ja som mal istého priateľa sirotu, ktorý u mňa vyrástol a vo svojom detstve
                  bol námesačníkom. Tento chlapec taktiež neraz, najmä keď bol mesiac v splne a
                  jasné noci, vstal zo spánku a chodil hore-dolu po dome, a čo kde pochytil — napr.
                  stolec spod postele — vytiahol von a vláčil to, až sa pritom zapotil. A potom —
                  bez toho aby o tom vedel — znovu sa vrátil do svojej postele, lenže nie vždy do
                  nej potrafil. Nakoľko sa pamätám, pri tomto túlaní mával oči otvorené, a predsa
                  tak tuho spal, že keď som mu pred nos podstrčil rozžatú sviecu, nemihol ani okom,
                  ba ťažko ho prebudilo aj hlasné volanie alebo zatrasenie. No ak aj na to precitol,
                  ešte chvíľu predo mnou stál ako socha a prišiel k sebe až potom neskôr.
     </p>
     <p>
      Podobne som poznal aj jednu inak statočnú a bohabojnú služobnú dievčinu, ktorá
                  taktiež dakedy, najmä v noci, vravela a robila všeličo neobyčajné. A túto slúžku
                  raz ráno — ako mi sami jej páni povedali — našli sedieť na samom vrchu strechy,
                  odkiaľ ju potom celú vystrašenú zviedli po rebríku dolu.
     </p>
     <p>
      Túto chorobu asi ešte ani jeden lekár dostačujúco nepreskúmal, isté je však, že
                  jej podliehajú najmä osoby s hustou a skazenou krvou. A teda keď si už či sama
                  prirodzenosť pomôže, alebo ich krv preriedia a napravia rozumné lieky, potom sa
                  stráca i sama táto čudná choroba.
     </p>
    </div>
    <div class="footnote">
     <p>
      <sup>
       [
       <a class="para" href="#id2505539" name="ftn.id2505539">
        7
       </a>
       ]
      </sup>
      V spánku chodiaci námesačník nerobí nijaké zázraky a môže vyliezť iba tam, kde
                  sa dá prichytiť rukami alebo dobre stúpať nohami a kam by sa vyškriabal aj hocikto
                  iný v bdelom stave, keby sa nebál. No po rovnom a hladkom múre či stene sa
                  nevyškriabe ani mačka. A že sa daktorí takíto námesačníci dostanú aj na samu vežu
                  — veď ani ta sa im netreba driapať po stene, lebo na vežu obyčajne vedú schody a
                  rebríky často i pod strechu, ba až po samu hálku.
     </p>
     <p>
      Pokiaľ ide o mesiac — aké čudné veci o ňom narozprávajú poverčiví ľudia! Jeden
                  vraví, že vyťahuje hore, iný zasa hovorí, že stláča dolu. Ktorémuže máme veriť?
                  Myslím, že ani jednému, lebo obe tvrdenia sú bez podkladu. Všetci dobre vieme, že
                  slnko svojimi teplými lúčmi priťahuje hore. No ani slnko neťahá hore ľudí, lež iba
                  vodu, rosu a inakšiu vlahu, ktorá potom ako dážď, sneh a hmla padá opäť dolu.
                  Mesiac je však chladný, že ak jeho lúče koncentrujeme aj cez vypuklé sklo do
                  jedného bodu, predsa sa neprejavuje nijaký znak ani najmenšej teploty. Ba zvyčajne
                  sme svedkami najmä v zime, že čím je mesiac jasnejší, tým chladnejšie je
                  počasie.
     </p>
    </div>
    <div class="footnote">
     <p>
      <sup>
       [
       <a class="para" href="#id2505666" name="ftn.id2505666">
        8
       </a>
       ]
      </sup>
      Na tomto mieste hodno uviesť nielen pre terajší ešte veľmi poverčivý svet, ale
                  aj pre našich potomkov, čo sa prihodilo v našom meste (Prešporku) asi pred
                  tridsiatimi rokmi. Istý statočný a veľmi vážený pán odišiel za povinnosťami svojho
                  povolania a doma nechal iba domácu paniu asi s dvanásťročnou dcérkou a poriadne
                  vyzerajúcu ešte slobodnú slúžku.
     </p>
     <p>
      Onedlho po pánovom odchode sa po meste rozchýrilo, že v tom panskom dome
                  mátoží. Spočiatku sa to prejavovalo tak, že zvonec nad vchodom domu najmä v noci
                  cengával sám od seba. Potom sa po dome začal šíriť všelijaký hrmot, takže gazdiná
                  už nemohla cez noc nechávať svoje dieťa doma a na nocľah ho vždy vystrojila do
                  susedného domu v obave, aby ho azda od strachu nehodil vred, nepochytila ťažká
                  choroba zrádnik. Aj tá služobná dievka prosila jednu svoju statočnú priateľku, aby
                  mohla k nej chodiť na noc, lebo — ako vravela — v tom dome nijako nemôže nocúvať.
                  No jej priateľka — ako rozumná osoba — nesúhlasila s tým, aby opúšťala dom svojho
                  pána a nechávala ho prázdny, lež radšej jej ponúkla, že bude k nej na noc posielať
                  svoju dcéru, čo aj urobila. Keď sa dcéra vrátila ráno domov, povedala matke, že ta
                  viacej nepôjde na noc ani za pol sveta, lebo od veľkého strachu by istotne umrela.
     </p>
     <p>
      Raz sa stalo, že obe ženy, gazdiná i slúžka, keď sa večer najprv pomodlili a
                  zaspievali zopár nábožných piesní, poručili sa do božej ochrany a každá si ľahla
                  na svoju posteľ. Okolo polnoci ozval sa v izbe žalostný nárek, na ktorý sa
                  prebudili aj ostatní obyvatelia domu, ba i susedia. Keď ta potom pribehli so
                  svetlom, ženy našli bez nočných čepcov a s rozstrapatenými vlasmi ležať na zemi.
                  Na otázku, čo sa im stalo, jedna i druhá rozprávali, že keď najlepšie zaspali,
                  čosi ich za vlasy posťahovalo z postele na zem.
     </p>
     <p>
      Chýr o mátožení v tomto dome sa rozniesol po celom meste i po okolí, takže
                  najmä zvečera začal sa ľud húfne zhromažďovať okolo tohto domu a zapĺňať celú
                  ulicu. Aby z toho nepovstalo ešte dačo horšie, traja dôverní priatelia onoho pána
                  si zaumienili, že musia vypátrať to hrozné strašidlo. Podvečer sa zišli v tom
                  dome, zvolali všetkých kvartieľnikov a prísne ich napomenuli, aby si dávali pozor,
                  lebo sa rozhodli odhaliť mátohu, a beda tomu, koho pritom dopadnú. Potom všetkých
                  rozpustili, postavili na stôl tri rozžaté sviece, zapálili si na fajky a začali sa
                  ticho zhovárať.
     </p>
     <p>
      Sotva prešla hodina, keď sa od domovej brány ozval žalostný nárek. Všetci
                  vybehli von, aby videli, čo sa robí. Na zemi našli gazdinino dievčatko, ktoré aj
                  toho večera vystrojila matka nocovať do susedného domu — vedľa neho ležal batôžtek
                  s perinkami a čepček sa gúľal obďaleč. Keď sa ho spytovali, čo sa mu stalo,
                  odpovedalo, že samo nevie — ale že mu čosi zozadu akoby dvoma prstami strhlo z
                  hlavy čepiec a ono od strachu spadlo na zem. Na otázku, či tam bol aj dakto iný,
                  povedalo, že nevidelo nikoho okrem slúžky, ktorá mu svietila dolu schodmi.
     </p>
     <p>
      Nuž a z toho páni rozumne uzatvárali, že tou nočnou obludou musí byť slúžka, čo
                  jej dali aj na vedomie. Keďže v nočnom čase nechceli začínať nijaké lármy,
                  požiadali mňa, aby som ju ihneď na druhý deň vzal na exámen s upozornením, že ak
                  sa ku všetkému prizná dobrovoľne, prepustia ju v tichosti z ohľadu na svojich
                  statočných priateľov. No ak bude tajiť a zapierať, mestskí drábi ju odvedú na
                  ratúz a tam ju budú šľahať dotiaľ, kým sa neprizná. Potom ju hodia do šatľavy —
                  nech tam straší.
     </p>
     <p>
      Hneď na druhý deň som sa išiel s ňou pozhovárať medzi štyrmi očami. Keď som sa
                  jej začal sprvu podobrotky vypytovať na vec a potom ostrejšie stúpať do svedomia,
                  padla na kolená a s plačom sa mi spovedala. Náš rozhovor bol asi takýto:
     </p>
     <p>
      Ja som sa jej nato spýtal: „Akože, prosím vás, mohol ten cengáč sám od seba
                  cengávať?“ Ona: „Večer som vždy naň priviazala dlhý tenký motúz a potom som ním
                  poťahovala, kedy som len chcela. Pod povalou motúz nemohol v noci zbadať nikto.
                  Ráno pred svitaním som ho zasa vždy odviazala.“ Ja: „A ten všelijaký hurt a
                  pleskot po dome aj na povale?“ Ona: „Podobne ako s cengáčom. Cez neskorú jeseň,
                  keď sú dlhé a tmavé noci, dalo sa to urobiť veľmi ľahko a isto.“ Ja: „A ako to
                  bolo, keď ste obe rozstrapatené ležali na zemi?“ Ona: „Keď som spozorovala, že
                  pani už tuho spí, ticho som vstala, najskôr som si zhodila z hlavy čepiec a
                  rozstrapatila svoje vlasy, potom som ju za vlasy stiahla z postele a pleskla na
                  zem, zároveň som sa i ja hodila na zem a tak sme potom obidve kričali a jačali —
                  jedna lepšie ako druhá.“ A tak sa priznala aj k rozličným iným pestvám, čo
                  povyčíňala. Keď som sa jej naostatok spýtal, prečo to všetko robila, odpovedala
                  mi, že sa chcela iba pomstiť panej, lebo na ňu bola trochu prísna! Potom s plačom
                  a očami plnými sĺz dodala: „Ďakujem pánu bohu, že už toto moje tajomné pestvo
                  vyšlo najavo. Keďže sa mi to zopár ráz podarilo a pobláznila som tým pol mesta,
                  natoľko ma to navnadilo, že by som bola sprobovala aj iné, už oveľa horšie veci.“
                  A tak ju nato potichu prepustili a vedno s ňou sa odsťahovali preč aj všetky nočné
                  mátohy.
     </p>
    </div>
    <div class="footnote">
     <p>
      <sup>
       [
       <a class="para" href="#id2506031" name="ftn.id2506031">
        9
       </a>
       ]
      </sup>
      Daktorí zasa podobne konajú preto, aby mohli ľahšie získať majetok a imanie
                  svojho blížneho. Napríklad kto chce lacno kúpiť voľajaký dom bez ťažkostí, začas v
                  ňom mátoží — no opatrne, aby sa neprezradil. Lebo ak sa o dome rozchýri, že sa v
                  ňom nedá bývať pre všelijaké mátohy, potom ho dostane spola zadarmo. Poznám také
                  prípady, ale ich radšej zamlčím.
     </p>
    </div>
    <div class="footnote">
     <p>
      <sup>
       [
       <a class="para" href="#id2504581" name="ftn.id2504581">
        10
       </a>
       ]
      </sup>
      Niekedy sa však stáva, že človeku aj jeho zlé svedomie maľuje kadejaké strašné
                  obrazy. O Nerónovi čítame, že keď medzi inými ohavnými vraždami ukrutne zamordoval
                  i svoju matku Agrippinu, potom sa sám priznával, že sa mu často zjavuje a jej zjav
                  ho priam mučí a katuje. O akomsi zbojníkovi som zasa čítal, že keď sa s druhmi v
                  noci prvý raz vlámal do kostola, zdalo sa mu, že tam na kancli ktosi stojí a
                  ukrutne kričí. No keď sa ostatných zbojníkov spytoval, či aj oni videli toho
                  kazateľa, iba sa mu vysmiali, lebo ich svedomie bolo už zatvrdené a
                  otupené.
     </p>
    </div>
    <div class="footnote">
     <p>
      <sup>
       [
       <a class="para" href="#id2579880" name="ftn.id2579880">
        11
       </a>
       ]
      </sup>
      Ak venujeme pozornosť životu zvierat, nútení sme pripísať im mnoho takých
                  vlastností, ktorými sú obdarení rozumní ľudia. Nepoznáme iné slová, ktorými by sme
                  mohli pomenovať vlastnosti zvierat.
     </p>
    </div>
    <div class="footnote">
     <p>
      <sup>
       [
       <a class="para" href="#id2580200" name="ftn.id2580200">
        12
       </a>
       ]
      </sup>
      Aj mne raz nahnali strach takto sa blyštiace pary. Keď som sa navracal z
                  Nemeckej, v durínskom kraji sa mi tiež ukázali večer na daktorých poliach
                  všelijaké blyštiace sa pary. Na vlastné oči som chcel vidieť, o čom som dotiaľ
                  počul od iných a čítal aj v knihách — zoskočil som teda z voza. Hoci bola vtedy
                  nielen hustá hmla, ale aj veľké blato, predsa som sa odvážil ísť za jedným takým
                  predo mnou sa kývajúcim a poskakujúcim svetielkom, ktoré prírodospytci nazývajú
                  bláznivým ohňom. Lež tento bláznivý oheň urobil zo mňa samého blázna a tak ma
                  povodil, že som vôbec nevedel, kade chodím. A dozaista bol by som musel celú noc
                  blúdiť po tých blatnatých poliach v chladnom jarnom počasí, keby neboli furmani, s
                  ktorými som išiel, začali plieskať bičmi. A ich pleskot bol mi potom kompasom,
                  ktorý ma napravil k nim a už ustatého i spoteného priviedol k vozom. Mojím
                  najväčším šťastím bolo, že som ten bláznivý oheň nepokladal za nočnú mátohu, lebo
                  ináč neviem, ako by som bol pochodil v neznámom kraji.
     </p>
     <p>
      Zavše sa stáva, že ak je kôň alebo človek veľmi uparený, prichytí sa ho taká
                  pohyblivá hustá para a potom sa zdá, akoby kôň alebo človek plápolal ohňom.
     </p>
    </div>
    <div class="footnote">
     <p>
      <sup>
       [
       <a class="para" href="#id2580274" name="ftn.id2580274">
        13
       </a>
       ]
      </sup>
      Pred viacerými rokmi vzali si do hlavy dvaja mládenci nepokojnej krvi, že
                  trochu postrašia svoje priateľky. Vyšli teda v noci do podstrešia a stade cez
                  oblôčik začali smerom k domu, kde tie dievčence bývali, ľahkomyseľne volať: „Vy
                  hriešnici, ratujte svoje duše a čiňte pokánie, a vy mŕtvi, vstaňte z hrobov, lebo
                  sa približuje súdny deň —“ a podobne. A aby ich hlas bol mocnejší a strašnejší,
                  kričali to cez veľkú trúbu, ktorá ľudský hlas až na počudovanie zosilňuje a šíri
                  naďaleko. Po slovensky by sa to dalo vhodne pomenovať hlásnou trúbou.
     </p>
     <p>
      Tento nezvyčajný rev som dobre počul i ja, lebo som ešte nespal, hoci som už
                  ležal v posteli. Vstal som teda hore a išiel k obloku, aby som sa podíval, čo sa
                  robí. No nezistil som nič isté, iba sa mi zdalo, akoby na ulici dajaký ožran reval
                  veľmi hrubým hlasom. A keďže sa tento strašný hlas a volanie nieslo krížom cez
                  cintorín, zdalo sa, že vychádza stade. Preto aj hrobár, ktorý tam býval, zažal
                  lampáš, vyšiel von a začal hľadať po všetkých kútoch cintorína, či tam nenájde
                  dakoho skrytého robiť tento nočný hurhaj. Nuž a ľudia, ktorí mali obloky oproti
                  cintorínu, keď tam zbadali hore-dolu sa pohybujúce svetlo, poverčivo sa domnievali
                  — aspoň pri rozprávaní príhody iným z toho vyplývalo — že istý nedávno tam
                  pochovaný slávny oficier chodí po smrti a straší ľudí.
     </p>
     <p>
      Na druhý deň školská mládež, ktorá pri všetkých mimoriadnejších udalostiach
                  musí byť zvyčajne prvá, aj v tomto prípade sa medzi prvými dobývala do cintorína.
                  No keďže dnuka nemohli vojsť, stávali si jeden druhému na plecia a nazerali ta
                  ponad múr, aby videli to strašidlo. Nasledujúci deň však, najmä podvečer, zbiehali
                  sa už celé húfy rozmanitých ľudí a nasilu sa chceli dostať na cintorín, takže ich
                  musela rozháňať mestská garda.
     </p>
     <p>
      Tretieho dňa navečer boli všetky ulice okolo cintorína tak zaplnené davom i
                  poprednejšími občanmi, že sa nedalo pomedzi nich skoro pretisnúť. Mestská garda už
                  nestačila na udržanie poriadku — a aby nevznikla dajaká neprístojnosť alebo
                  vzbura, prišlo jej na pomoc z kasárne ozbrojené regulárne vojsko. Vojaci potom
                  podľa rozkazu a možno aj navyše rozkazu rozháňali ľud, a kde nestačilo
                  napomenutie, tam použili kolby muškiet alebo palice. Tak sa potom skončila celá
                  táto, ani nie natoľko smiešna ako smutná a poľutovaniahodná história, ktorú
                  splodila nerozvážna všetečnosť a s ňou súvisiaca nerozumná poverčivosť.
     </p>
    </div>
    <div class="footnote">
     <p>
      <sup>
       [
       <a class="para" href="#id2580427" name="ftn.id2580427">
        14
       </a>
       ]
      </sup>
      Naši hospodári to často skusujú pri svojich obilných jamách, ktoré stáli dlho
                  zavreté. Keď ich potom otvoria, musia istý čas ostať otvorené, aby dobre vypáchli,
                  lebo ináč ľahko by v nich skazené povetrie zadusilo toho, kto by sa hneď po ich
                  otvorení opovážil spustiť dnu.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580868">
       </a>
       O strigách, čarodejniciach a černokňažníkoch
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2580882">
        Šiesty večer
       </a>
      </span>
     </dt>
     <dt>
      <span class="sect1">
       <a href="#id2581789">
        Siedmy večer
       </a>
      </span>
     </dt>
     <dt>
      <span class="sect1">
       <a href="#id2582905">
        Ôsmy večer
       </a>
      </span>
     </dt>
     <dt>
      <span class="sect1">
       <a href="#id2583841">
        Deviaty večer
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2580882">
        </a>
        Šiesty večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       O chorobách, pôvod ktorých sa pripisuje strigám a čarodejniciam
      </em>
     </span>
    </p>
    <p>
    </p>
    <p>
     Ako viete — začal opäť učiteľ — doteraz sme sa zhovárali o nočných obludách a
            nebožtíkoch túlajúcich sa po svete. Teraz naše rozhovory upriamime na strigy a
            čarodejnice, o ktorých nevedomý a hlúpy svet taktiež rozpráva veľa — a veľmi veľa
            daromných, bludných a ľudskému pokoleniu škodlivých rečí. Ktorí tu máte možnosť poučiť
            sa o týchto veciach, urobte si predsavzatie, že si stadeto vždy odnesiete domov dačo
            užitočné — ide totiž o to, aby ste sa naučili, ako máte zmýšľať, usudzovať a čo veriť o
            týchto veciach.
    </p>
    <p>
     Povedzteže, veď viete alebo ste aspoň počuli — čo sú to za ľudia tie strigy a
            bosorky?
    </p>
    <p>
     Sedliak: Ja myslím, že sú to obyčajné staré ženy, ktoré s pomocou diabla alebo iného
            neviditeľného ducha hovoria a robia také veci, čo iní ľudia nemôžu povedať ani vykonať.
    </p>
    <p>
     Učiteľ: A či viete, prečo sú podľa mienky hlúpych ľudí skoro všetky strigy staré
            ženy?
    </p>
    <p>
     Sedliaci: Ktože by to vedel!
    </p>
    <p>
     Učiteľ: Možno to ľahko pochopiť. Mladé ženy sú zvyčajne ľahkomyseľné, neskúsené,
            bujné a nerady sa zaoberajú zodpovednými, ťažkými vecami, a preto im dôveruje málo ľudí.
            No stará žena, ktorá je rozvážna, veľa v živote skúsila, vie rozprávať o všelijakých i
            neobyčajných veciach, sedáva zamyslená so zvráskavenou tvárou alebo rukami robí raz to,
            raz ono, čomu iní často nerozumejú, ochotne lieči, pritom sa rada vychvaľuje, je skúpa,
            závistlivá, dudravá, poverčivá a tak ďalej. Takú starenu hlúpi a nevedomí ľudia ľahko
            začnú podozrievať, že je striga a veštica.
    </p>
    <p>
     A aké spolky a čachre môžu mať tieto ženy s diablom alebo inými neviditeľnými duchmi?
    </p>
    <p>
     Sedliak: To nie je také neuveriteľné, veď diabol pozná storaké kumšty. Ba ja som
            počul, že niektorí bezbožníci uzavreli s diablom aj zmluvu a kontrakt zapíjali krvou.
    </p>
    <p>
     Iný sedliak: Veru ľudia narozprávajú veľa takých bláznivých rečí, no ja tomu všetkému
            nechcem veriť. Mnohí navymýšľajú kadejakých daromníc a potom to rozprávajú iným, akoby
            sa to skutočne stalo. Kto je blázon, uverí hneď, lež rozumný človek sa z toho iba
            vysmeje.
    </p>
    <p>
     Učiteľ: Pravdu hovoríte, a ja k tomu dodám, že všetko, čo sa medzi ľuďmi rozpráva o
            spomenutých zmluvách a kontraktoch s diablami, je lož a nepravda. Lebo ani diabol, ani
            nijaký duch sa nemôže zhovárať s človekom na tomto svete. Diabol je duch, ako iste dobre
            viete, ktorý nemá tela ani kostí, a teda ho našimi očami nemôžeme vidieť. Ba nijakým
            telesným zmyslom nemôžeme diabla zacítiť ani spoznať. Ani diabol nemôže tak rozprávať,
            žeby mu človek rozumel. Lebo kto chce rozprávať tak, aby ho ľudia počuli a rozumeli mu,
            musí mať telo, ústa, jazyk a všetko, čo treba na rozprávanie. No diabol nemá telo a teda
            ani ústa. Akože sa potom dakto mohol s ním dohovoriť?
    </p>
    <p>
     Sedliak: Ale Písmo sväté neraz hovorí, že sa diabol často zhováral s ľuďmi — prečo by
            sa nemohol aj za našich čias? Teda ak za starodávnych čias, najmä za Mojžiša v Egypte
            žili čarodejnice, prečo by sa nevyskytli aj v našich časoch? Veď ak sa diabol mohol
            vtedy spolčovať s bezbožníkmi, prečo by sa nemohol aj teraz? Iste jestvuje až doteraz.
    </p>
    <p>
     Učiteľ: Čo sa stávalo za starodávnych čias, to sa teraz už vôbec nestáva… A Peter i
            Júda dosvedčujú, že diabli sú reťazami poviazaní v temnotách a v tme. Akože sa teda môžu
            dohovárať na tomto svete s ľuďmi, ako môžu s nimi uzatvárať kontrakty?
     <sup>
      [
      <a class="footnote" href="#ftn.id2581069" name="id2581069">
       15
      </a>
      ]
     </sup>
    </p>
    <p>
     Pokiaľ ide o egyptských čarodejníkov, o tých nevieme, že by im boli pomáhali diabli.
            Vieme iba to, že boli múdrejší a učenejší než iní ľudia a v tajoch prírody sa lepšie
            vyznali ako nevedomý ľud. Takto máme zmýšľať o Šimonovi a Bariezovi čiže Elimasovi, o
            ktorých sa zmieňuje Lukáš… Aj oni boli múdrejší než ostatní a svojimi tajuplnými
            kumštami vedeli klamať ľudí.
    </p>
    <p>
     No naskrze sa nepatrí príkladmi z Písma svätého potvrdzovať také bludné názory, lebo
            Písmo sväté by muselo stratiť svoju svätosť, keby privádzalo ľudí k takejto naničhodnej
            poverčivosti…
    </p>
    <p>
     Zapamätajte si dobre, že keď Písmo sväté alebo iné starodávne písma hovoria dačo o
            strigách a čarodejniciach, veštcoch, hádačoch, planetároch, vražebníkoch, zaklínačoch,
            černokňažníkoch a im podobných ľuďoch, hovoria o takých klamároch a zvodcoch, ktorí
            iných ľudí klamali tajomnými, falošnými kumštami, a ktorých tajomné a utajované praktiky
            jednoduchý ľud nemohol postrehnúť.
    </p>
    <p>
     A takýchto prešibancov bolo veľa vždy a všade, najmä medzi pohanmi. No aj u kresťanov
            sa vždy vyskytovali takéto nepekné pohanské praktiky, ba na veľké poľutovanie robia sa a
            trvajú dodnes.
    </p>
    <p>
     Netreba veľa hovoriť o starodávnych strigách a čarodejniciach, lebo vieme o nich
            málo. Povedzte mi však, čo sa pripisuje strigám v našich časoch?
     <sup>
      [
      <a class="footnote" href="#ftn.id2581164" name="id2581164">
       16
      </a>
      ]
     </sup>
    </p>
    <p>
     Sedliaci: Hovorí sa, že striga môže svojím pohľadom uvaliť na niekoho chorobu.
    </p>
    <p>
     Učiteľ: To by teda musel byť čudesný a neslýchaný pohľad. Nemyslím, že by ľudský zrak
            a oči mohli tomu, na čo pozerajú, spôsobiť dačo dobré alebo zlé. Nášmu zraku môže síce
            všeličo uškodiť, najmä čo vydáva silnú žiaru. No neviem, akú zmenu by na dačom mohol
            spôsobiť náš zrak a pohľad. Ak majú takzvané strigy ľudský zrak a ľudské oči, nemôžu
            teda svojím pohľadom vplývať na nič. A napokon nemôžu mať ináč uspôsobený zrak — len tak
            ako aj ostatní ľudia. Veď nie sú nič inšie ako iní ľudia, ktorým hlúpy ľud všeličo
            pripisuje a ľudská nevedomosť má o nich bludné predstavy — predsa aj ony majú také telo,
            údy, nohy, ruky a oči ako aj iní ľudia.
    </p>
    <p>
     Sedliak: Ale veď, pán rechtor, mnohým ľuďom a najmä malým deťom často prichádza z
            očí. Čiže ak niekto na voľakoho, predovšetkým na dietky, uprene pozrie, pochváli ich
            alebo hocičo iné povie o nich — vtedy človek alebo deti ochorejú.
     <sup>
      [
      <a class="footnote" href="#ftn.id2581284" name="id2581284">
       17
      </a>
      ]
     </sup>
    </p>
    <p>
     Učiteľ: Mne ešte nikdy tak neprišlo z očí, hoci na mňa veľmi často i mnoho ľudí
            uprene hľadelo a pritom vravelo o mne všeličo.
    </p>
    <p>
     Pokiaľ ide o malé deti, to si zapamätajte, že malé dietky sa zvyčajne zle cítia v
            prítomnosti neznámych im ľudí, ľahko sa ich naľakajú a boja. A keďže strach a ľaknutie
            vždy škodí, najmä malým deťom, niet sa preto čo čudovať, že ak sa k nim priblíži voľakto
            neznámy a im či o nich dačo hovorí, ľahko z toho upadnú do choroby. No nemyslite si, že
            by sám pohľad niektorého človeka zapríčinil ochorenie dieťaťa, skôr to, že sa zľaklo.
    </p>
    <p>
     Veď každodenne môžeme vidieť, ako sa mnohé deti veľmi vinú k svojim matkám alebo
            pestúnkam a skrývajú si tvár, keď je v ich blízkosti dakto neznámy. A robia to preto, že
            sa boja a majú strach.
    </p>
    <p>
     Voľaktoré deti sú smelé a nenaľakajú sa hocičoho. A takým deťom, ako sami dobre
            viete, prichádza z očí veľmi zriedka alebo nikdy, čiže zriedkavo alebo nikdy neochorejú
            preto, že hľadel na ne ten alebo onen voľajaký neznámy človek. No veľmi bojazlivé deti
            sa naľakajú každej neznámej veci, takým prichádza najviac z očí, čiže také najskôr
            upadajú do choroby, ak pozrel na ne dakto neznámy.
    </p>
    <p>
     Často sa stáva i to, že deti ochorejú z iných, ľuďom nie vždy známych príčin, a
            hlupáci hneď vravia, že im prišlo z očí. Tak raz jedna veľmi všetečná varovkyňa behala s
            malým dieťaťom hore-dolu po uliciach a vystrájala všelijaké fígle. Zrazu jej dieťa
            znenazdajky vypadlo z rúk na zem a veľmi sa rozplakalo. A keď ho táto neopatrná pestúnka
            nemohla upokojiť sama, išla domov a materi povedala, že na dieťa pozrel akýsi pocestný a
            iste mu tým uškodil, prišlo mu z očí. Matka uverila a robila proti tomu všelijaké
            opatrenia. No nič to nepomáhalo, lebo dieťa sa len trápilo a o niekoľko dní dokonalo.
            Rodičia aj iní ľudia sa domnievali, že dieťa umrelo iba preto, lebo sa naň podíval akýsi
            človek. Lež potom neskôr z rečí iných detí vyrozumeli, že nebohé dieťa vtedy a vtedy
            padlo varovkyni na zem, a tak sa dozvedeli, že príčinou jeho smrti bol ten pád.
    </p>
    <p>
     A vyskytuje sa veľa, priam nesčíselné množstvo príčin ochorenia malých detí. No keďže
            ľudia nepoznajú príčiny chorôb, zmýšľajú teda takto bludne, poverčivo a hovoria, že ich
            deťom prišlo z očí.
    </p>
    <p>
     Sami dobre viete, že deti, dokiaľ sú maličké, musíme veľmi chrániť a opatrovať, lebo
            im môže uškodiť a ochorenie zapríčiniť aj hocijaká maličkosť.
    </p>
    <p>
     Aj to ste vraveli, že i dospelým ľuďom prichádza z očí. K tomu vám poviem iba toľko,
            že aj dospelí podliehajú mnohým neduhom a chorobám, ako sami dobre viete. Ani u
            dospelých nemôžeme hneď zistiť a spoznať príčinu každej choroby. Hlúpi ľudia v takom
            prípade hovoria, že im prišlo z očí alebo im dakto uškodil — čo predsa nie je, ani
            nemôže byť pravda. Veď ani sami takí ľudia, ktorých iní pokladajú za strigy a bosorákov,
            nemôžu týmto spôsobom uvaliť na človeka chorobu.
    </p>
    <p>
     Povedzteže mi nejakú chorobu, o ktorej vravia, že ju spôsobila striga.
    </p>
    <p>
     Sedliak: Poznám istého človeka, ktorý býval zdravý a vrtký až do štvrtého roku svojho
            veku. No potom raz upadol do choroby, v ktorej sa mu skrčili žily, takže teraz nemôže
            ani chodiť, ani rukami nič robiť. A o tomto bedárovi hovoria, že mu počarila voľajaká
            striga a urobila tak z neho večného žobráka a bedára, lebo túto jeho chorobu si ináč
            nevedeli vysvetliť.
    </p>
    <p>
     Učiteľ: Nuž práve táto nedobrá obyčaj panuje u sprostých ľudí, že ak nevedia pochopiť
            pravú príčinu dačoho, ihneď to pripisujú strigám, diablom, čarodejníkom a podobne.
    </p>
    <p>
     Rovnako aj choroba, do ktorej upadol spomenutý človek v detstve, mala a musela mať
            určitú príčinu — no nespôsobili ju strigy. A keď chorý ležal dlhý čas bez pohybu,
            nepochybne sa mu preto skrčili alebo dokopy stiahli žily, lebo nemal v chorobe dobrú
            opateru. Sám sa nemohol hýbať azda pre nedostatok sily a ľudia pri ňom zanedbali vážnu
            vec, že zavše musí pohýbať rukami aj nohami. Keďže teda dlhý čas ležal tak bez pohybu,
            nemohla potrebná krv voľne prúdiť a rozchádzať sa po všetkých jeho žilách a daktoré
            museli zostať bez dostatočného množstva krvi. To bola skutočná príčina, že sa v ňom žily
            alebo pozrastali alebo sa stali ináč neschopné plniť svoju funkciu.
     <sup>
      [
      <a class="footnote" href="#ftn.id2581465" name="id2581465">
       18
      </a>
      ]
     </sup>
     A tak sa ten istý mohol stať žobrákom bez akéhokoľvek čarodejníctva.
    </p>
    <p>
     Sedliak: Aj ja poznám podobný prípad. Jeden chlapec vyšiel na ulicu zdravý a vrtký.
            Videl tam istú starú ženu, o ktorej sa tiež vravelo, že je striga. A tento bezbožný
            chlapec sa jej posmieval. Starena iba naňho pozrela a išla svojou cestou. No čo sa
            nestalo. O krátky čas sa chlapec začal žalovať, že ho bolí noha. A to bolenie nohy
            spôsobilo, že kríva až dosiaľ. Čo si o tom myslieť?
    </p>
    <p>
     Učiteľ: Chlapec zle robil, že sa posmieval starej žene, ktorá mu neurobila nič zlé.
            Starena však bola dobrá a hodna chvály, keď nič nedbala na jeho posmešky. No že chlapca
            rozbolela noha a potom z toho okrivel, to mohlo zapríčiniť aj iné. Možno voľakde zle
            stúpil alebo skočil, azda ho postihlo iné nešťastie, čo zapríčinilo jeho okrivenie.
            Nemyslím, že by príčinou toho mohla byť tá starena, ak mu neurobila nič inšie, iba že
            naňho pozrela. A keď nás bolí hlava alebo zuby, máme hneď veriť, že príčinou toho je tá
            či oná žena, ktorú pokladajú za strigu? Bláznovstvo!
    </p>
    <p>
     Aj hociktoré iné choroby, čo hlúpy ľud pripisuje bosorkám, musia mať svoje prirodzené
            príčiny. Príčinu mnohých našich chorôb treba hľadať vo vlastnom tele, vo svojom
            predošlom živote. Dakedy dlho necítime nijakú bolesť, myslíme si teda, že sme úplne
            zdraví, a predsa môžeme mať v sebe utajeného vlka. Často dosť neskoro môže v nás utajenú
            chorobu zrazu a za veľkých bolestí vyvolať napríklad rozhnevanie, úľak, priveľká radosť,
            padnutie či rýchlejší pohyb — a my si nijako nevieme vysvetliť prirodzené príčiny
            bolesti. Či máme takúto chorobu ihneď pripisovať zásahu bosoriek? Veď by sme tým
            prejavili svoju ohavnú poverčivosť.
    </p>
    <p>
     Všetko toto nech nás poučí, aby sme chorých, najmä ktorí už dlho ležia a nemôžu sa na
            posteli ani pohnúť, teda aby sme takých my zdraví aspoň raz cez deň opatrne
            popohybovali, žeby sa im neskrčili údy. Poznal som istú ženu, ktorá bola chorá sedem
            rokov, a podľa mojej mienky musela sa tak dlho trápiť iba preto, že nemala hneď od
            samého začiatku svojej choroby dobrú opateru. Nemal ju kto opatriť, nebolo detí ani
            iných príbuzných a jej muž zriedkakedy vychádzal z krčmy. Aj tejto žene sa od dlhého
            ležania skrčili žily. A keby aj bola vyzdravela, predsa by nebola súca na nič. Hlúpi
            ľudia vraveli, že jej dakto počaril. Nuž a veľa báb sa jej usilovalo pomáhať kadejakými
            poverčivými prostriedkami, no všetko bolo alebo daromné, alebo sa použilo už neskoro.
    </p>
    <p>
     Nedbanlivosť pri opatere chorých zapríčiňuje najčastejšie to, čo sa falošne a
            nespravodlivo pripisuje bosorkám.
    </p>
    <p>
     Keď už hovoríme o chorých, pripomeniem vám ešte veľmi potrebné a užitočné naučenie:
            Chorých v dome udržujte podľa možnosti v tej najväčšej čistote. Nenechávajte ich dlho
            ležať v špinavých a zababraných šatách, lež ich často preobliekajte do čistého. Aj
            posteľné či lôžkové veci sa majú často vymieňať, aby chorý stále neležal na tom istom
            vankúši, záhlavci či poduške alebo na jednej perine. Lebo pravda je, že mnohí chorí pre
            nedostatočnú opateru a nečistotu ešte za živa začínajú tak raziť a páchnuť, akoby už
            dakoľko dní boli mŕtvi. A veru nejeden z umierajúcich by vyšiel z choroby, keby ho
            neumorilo ustavičné ležanie v smrade a iná nečistota.
    </p>
    <p>
     Ohavná a škodlivá poverčivosť sa u mnohých prejavuje i v tom, keď hovoria, že oni
            nepotrebujú lekárov a doktorov — že ak boh chce, môže im vrátiť zdravie aj bez
            najmenšieho liečenia. Vy si to nikdy nemyslite, ani tak nevravte, lež zapamätajte si, že
            pán boh stvoril rozličné lieky preto, aby sme ich užívali, ak to potrebujeme, a môžu nám
            pomôcť. Blázon by bol, kto by hovoril, že nebude požívať pokrm ani nápoj, lebo ho môže
            boh aj bez nich udržovať pri živote. A práve taký istý blázon je i ten, kto pohŕda
            liekmi — potrebnými na získanie zdravia a na to stvorenými bohom — a nechce ich užívať.
            Keď teda vidíme, že našim chorým nemôžeme pomôcť sami, našou svätou povinnosťou je
            hľadať radu a pomoc u skúsených a múdrych lekárov.
    </p>
    <p>
     Aké choroby sa ešte zvyčajne pripisujú čarodejníctvu?
    </p>
    <p>
     Sedliak: Hovorí sa, že počarené majú také deti, ktoré v najmenšom veku nerastú, ktoré
            sa nemôžu naučiť chodiť a rozprávať; podobne ktoré nemajú v tvári a na tele zdravú farbu
            a ktoré sa tak dlho trápia, až ich z tejto biedy vyslobodí smrť.
    </p>
    <p>
     Učiteľ: Ani v týchto prípadoch nemožno nič pripisovať čarodejníctvu, lebo takéto
            choroby a biedy uvaľujú na svoje deti zaslepené matky maznavou opaterou alebo
            nesvedomité macochy a varovkyne svojou nedbanlivosťou.
    </p>
    <p>
     Prirodzenú farbu nemajú a vädnú zvyčajne také deti, ktoré trápi veľa hlíst alebo
            ktorým sa dáva taký pokrm, čo ich slabý žalúdok neznáša a nevládze stráviť; alebo aj
            také deti, ktoré bezbožné macochy často a nemilosrdne bijú, otĺlkajú a podobne trápia.
    </p>
    <p>
    </p>
    <p>
     Pred niekoľkými rokmi som i sám videl a poznal takéto biedne a poľutovaniahodné
            dieťa. Ale nebolo také biedne preto, že by mu bola počarila dajaká čarodejnica, lež
            preto, lebo malo veľmi zlú opateru. Nemalo vlastnej matky a otec zaneprázdnený obecným
            úradom nevedel, ako neľútostne zachádza s ním macocha. Dieťa muselo zvyčajne sedávať na
            tom istom mieste v jednom kúte a v otcovej neprítomnosti ho ukrutná macocha vše za
            hodinu viac ráz neľútostne zbila a vymlátila či už po hlave, po nohách a rukách alebo po
            chrbte. No dieťa nesmelo pritom zaplakať.
    </p>
    <p>
     Otec zháňal prostriedky a lieky, ktorými by pomohol dieťaťu, ale všetko bolo daromné.
            Do šiesteho roku dieťa vôbec nerástlo, do toho času sa nenaučilo ani chodiť, ani
            rozprávať. Potom — neviem už prečo — macocha sa zrazu voči nemu zmenila. A dieťa v
            šiestom roku začalo rásť a s menšími sestrami sa naučilo chodiť aj rozprávať.
    </p>
    <p>
     Takto priviedla rodičovská nedbanlivosť a bezcitnosť veľmi veľa detí nielen do
            podobného trápenia a biedy, lež i do hrobu. Nuž a čo často sami svojvoľne zavinili, to
            sa potom nehanbia a opovažujú pripisovať vymysleným čarom alebo nadprirodzeným zásahom,
            ktorých na svete nikde niet, ani nikdy nebolo. No takíto ľudia budú raz musieť
            všemohúcemu bohu vydať počet z tejto nedbanlivosti, nestarostlivosti, bezcitnosti a
            klamstva!
    </p>
    <p>
     Sedliak: No ja si predsa myslím, pán rechtor, že zlý človek môže dakoho potajomky
            priviesť do ťažkej choroby alebo iného nešťastia. Môže sa tak stať, keď mu dá užiť
            voľajakú otravu v nápoji alebo pokrme, od čoho potom ten nevinný človek upadne do
            choroby.
    </p>
    <p>
     Učiteľ: Dlho by sme sa zabavili, ak by sme sa rozhovorili o tom ešte dnes. Nechajme
            si to na druhý raz — a radšej poďme spať.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2581789">
        </a>
        Siedmy večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       O tom istom, najmä však o suchu, daždi a búrkach, ktoré hlúpi ľudia pripisujú
               strigám a černokňažníkom
      </em>
     </span>
    </p>
    <p>
    </p>
    <p>
     Dneska som prvý raz počul takú povedačku o strigách — začal učiteľ — ktorú som dosiaľ
            nepoznal. Poslal som dievku po krajčíra, lebo som si chcel dať uňho dačo ušiť. Vrátila
            sa bez neho a povedala, že leží chorý. Spýtal som sa, čo mu je. Odpovedala, že ho striga
            postrelila. Preto sa vás opytujem, čože je to aká choroba, ktorú ľudia vysvetľujú tak,
            že dakoho striga postrelila?
    </p>
    <p>
     Sedliak: Takému človeku, o ktorom ľudia hovoria, že ho striga postrelila, najskôr sa
            obyčajne dakde na tele vyhodí len pupenec. No potom okolo toho pupenca všetko opuchne,
            čo spôsobuje človeku veľkú bolesť. A preto hovoria ľudia, že takého človeka striga
            postrelila, lebo potom z toho miesta, kde sa sprvu vyhodil pupenec, vychádza čosi také
            ako fujtáš.
     <sup>
      [
      <a class="footnote" href="#ftn.id2581838" name="id2581838">
       19
      </a>
      ]
     </sup>
    </p>
    <p>
     Učiteľ: Ak sa vám dakedy naskytne príležitosť stretnúť sa s múdrym a skúseným
            lekárom, prosím vás, smelo sa ho spýtajte, čo si on myslí o príčinách vzniku takejto
            choroby. Iste vám nepovie — o tom som presvedčený — že je to od postrelenia strigy, ale
            uvedie určité príčiny takéhoto ochorenia. Ja som sa neučil lekárstvu, a preto nepoznám
            príčiny každej choroby, no s istotou tvrdím, že ako každá iná choroba má svoje
            prirodzené príčiny, tak má i táto a nespôsobuje ju striga.
    </p>
    <p>
     Domnievam sa, že takéto pupence môže zapríčiniť skazená krv a veľa škodlivej vlhkosti
            v tele človeka. Spomínaná vlhkosť hľadá si priechod, a keď sú iné malé otvory na
            pokožke, kade z tela ustavične vychádza,
     <sup>
      [
      <a class="footnote" href="#ftn.id2581928" name="id2581928">
       20
      </a>
      ]
     </sup>
     zapchaté rozličnou špinou a nečistotou. Tým sa koža vypučí a vzniká pupenec.
            No ak škodlivá vlhkosť nemôže z tela vyjsť ani cez ten pupenec, pokožka okolo neho
            opuchne, zvyčajne potom hnisá, až napokon vytečie. A kade vyteká, tam zanecháva akýsi
            nepekný a zrebovitý šliam — a to by mal byť ten fujtáš.
    </p>
    <p>
     Aj od iných škodlivých vecí sa ľahko vyskytnú a zjavia na našom tele podobné pupence,
            boľačky, rany a opuchliny, ktorým skúsení doktori a lekári rozumejú a poznajú aj ich
            príčiny. Ale žeby sa dakedy prihodilo takéto vymyslené postrelenie takzvanou strigou a
            najmä nadprirodzeným spôsobom, to je nemožnosť a povera.
    </p>
    <p>
     Ani hluchotu, nemotu, slepotu, ba ani nijakú inú chorobu nemožno pripisovať pôsobeniu
            dajakých nadprirodzených príčin a stríg. Lebo každá choroba má a musí mať svoje
            prirodzené príčiny.
    </p>
    <p>
     Teraz mi povedzte, čo to nadhodil ktorýsi z vás včera, keď sme sa už mali rozísť. Ak
            sme na to nemali včera čas, pozhovárame sa o tom dnes.
    </p>
    <p>
     Sedliak: Ja som povedal, že bezbožný človek môže iným zákerne škodiť a priviesť ich
            do choroby alebo iného nešťastia. Povedzme ak taký ničomník dá voľakomu dačo otrávené
            vypiť alebo zjesť, od čoho ten nevinný upadne do choroby alebo nebezpečenstva života.
    </p>
    <p>
     Učiteľ: Na tomto svete ani iné čarodejníctvo nejestvuje — iba takáto bezbožnosť,
            ktorú keď ľudia nepoznajú, pripisujú to nadprirodzeným zásahom, takzvaným strigám a
            podobným ničomnostiam. Za starodávnych čias sa vyskytovali také bezbožné baby, ktoré v
            istom čase zbierali, vyhrabávali jedovaté byliny aj korene a robievali z nich rozličné
            mastičky. Takou masťou alebo aj samými takými bylinkami škodievali často ľuďom na
            zdraví. A keďže pritom vravievali všelijaké nerozumné reči, potom sa účinky masti či
            byliny pripisovali tým daromným rečiam. Nuž také bolo čarovanie a bosorovanie za
            starodávnych čias. A ja nepochybujem o tom, že sa vyskytujú aj v našich časoch podobní
            bezbožní ľudia, ktorí takým spôsobom privádzajú ľudí do choroby alebo inakšieho
            nešťastia. Lenže pritom nejde o dajaké také čarodejníctvo, o akom zvyčajne rozprávajú
            hlúpi ľudia, ale iba o bezbožnosť, zlé a nepriateľské srdce, ktoré chce priviesť svojho
            blížneho do nešťastia.
    </p>
    <p>
     Pravda je aj to, že mnohí ničomníci zo závisti alebo pre dačo iné trávia alebo
            inakším prirodzeným spôsobom škodia statku a jeho majiteľom. A potom keď ľudia nemôžu
            zistiť príčinu škody, ihneď lamentujú, bedákajú a hovoria, že to spôsobila striga či
            čarodejnica svojimi nadprirodzenými kumštami.
    </p>
    <p>
     Nuž vidíte, ako možno ľudí oklamať, ak hneď veria tomu, čo im iní narozprávajú, keď
            sami nechcú pohnúť rozumom, aby zistili skutočnú príčinu svojho nešťastia. Keby v
            takýchto prípadoch ľudia dôkladne porozmýšľali, čo mohlo zaviniť to či ono nešťastie,
            veľmi často by prišli na skutočnú príčinu a hanbili by sa za to, že kedysi podobné
            prípady a bezbožné výčiny daktorých zločincov pripisovali strigám a čarodejniciam.
    </p>
    <p>
     Ja by som takých ľudí, čo takto tajomne, ale predsa prirodzenými praktikami
            privádzajú iných do nešťastia, nenazýval strigami, čarodejníkmi alebo bosorkami, lebo v
            skutočnosti nie sú nič iné ako bezbožní zločinci, traviči, záškodníci a nie sú hodni žiť
            v ľudskej spoločnosti.
    </p>
    <p>
     Sedliak: Pán rechtor, a či môžu tie bezbožné strigy a čarodejnice spôsobiť
            dlhotrvajúce sucho alebo dažde?
    </p>
    <p>
     Učiteľ: Dobre, že ste to nadhodili. Aj ja som často počul, keď v lete dlho nepršalo
            alebo keď zasa pŕškam nebolo konca-kraja, že ľudia to pripisovali neskutočným strigám.
            Nieto však na svete človeka ani medzi pobožnými, ani medzi bezbožnými, ktorý by mohol
            podľa svojej ľubovôle rozkazovať povetriu a oblakom. To je iba v moci samého boha, lebo
            sám boh dáva dážď, len boh umožňuje svietiť slnku. Hriech je privlastňovať výlučne božiu
            moc dajakému bezbožnému človeku alebo diablovi.
    </p>
    <p>
     Za Eliášových čias, keď boh vyše tri roky nezoslal dážď ani rosu, nemohol nikto z
            ľudí, ani len Eliáš privolať dážď — ale iba sám boh, ktorého o to prosil Eliáš sedem ráz
            modlitbou. Ak nemohol nikto z ľudí spôsobiť ani dážď ani sucho vtedy, keď sa všade
            stávalo toľko zázrakov, tým menej môže robiť voľakto zázraky teraz.
    </p>
    <p>
     Sedliak: Teda ani víchricu, hrmavicu, krupobitie nemôžu privolať strigy a
            černokňažníci?
    </p>
    <p>
     Učiteľ: Veru nemôžu, lebo všetko spomenuté je iba v moci samého boha a vykonať to
            nemôže ani jeden smrteľný človek. Aby ste sa o tom čo najlepšie presvedčili, hneď vám aj
            stručne vysvetlím, ako sa všetko stáva.
    </p>
    <p>
     Dobre viete, že slnko, povetrie, zem a vodu stvoril boh. Slnko podľa božieho poriadku
            — a nie podľa vôle zlých ľudí alebo diabla — musí každý deň vychádzať i zapadať a
            osvecovať, zahrievať našu zem. A takú moc má od boha — nie od zlých ľudí alebo diabla —
            že môže vodu a vlhkosť na zemi alebo v zemi rozložiť na najmenšie čiastočky.
    </p>
    <p>
     Povetrie má od boha zasa takú moc, že tie maličké čiastočky, ktoré slnečné teplo
            vytvorilo z vody, môže vyzdvihnúť hore nad zem a odniesť vysoko do vzduchu. To vidíme
            každý deň. Hovoríte, že tá či tamtá voda a mokraď vyschla, no všetko nevsiaklo do zeme,
            lež väčšiu časť tej vody a mokriny slnečné teplo rozložilo na maličké čiastočky a
            povetrie vynieslo vysoko nad zem.
    </p>
    <p>
     Keď je nad nami v povetrí veľa takých vlhkých a vodnatých čiastočiek a keď ich
            vietor, či dačo iné zhromaždí dokopy, vtedy ich môžeme vidieť v podobe oblakov, ktoré
            tak vznikajú.
    </p>
    <p>
     No keď sa oblaky potom k sebe veľmi natlačia, až sa v nich tá vodnatá vlhkosť zblíži
            celkom k sebe, vtedy sa z mnohých takýchto vodnatých drobučkých čiastočiek vytvárajú
            kvapôčky. A keďže kvapky sú ťažšie než povetrie, padajú stade dolu na zem. Tak povstáva
            dážď.
    </p>
    <p>
     Sneh vzniká vtedy, keď vlhkosť v oblakoch mrzne a zmrznutá padá na zem.
    </p>
    <p>
     Krúpy, kamenec — nech už sa to hocijako nazýva — vznikajú tak, že kvapôčky zvyčajne
            pršiace na zem ako dážď v povetrí zamrznú a potom padajú dolu ako ľadové guľôčky. A čím
            viacej takých kvapôčok sa spojí vedno, tým hrubší je ľadovec a to krupobitie mocnejšie.
    </p>
    <p>
     Teda ako vidíte, nijaký človek nemôže spôsobiť, aby pršalo alebo nepršalo, či padal
            alebo nepadal sneh a kamenec. Lebo hneď pri stvorení sveta boh všetko tak usporiadal,
            ako to vidíme usporiadané aj teraz.
    </p>
    <p>
     A vždy, od stvorenia sveta sú tieto veci tak poddané božej moci, že v tom nemôže
            podľa svojej vôle rozkazovať nijaká striga alebo človek, ba ani diabol.
    </p>
    <p>
     Ani blýskanie, hrmavicu a hromobitie nemôže v oblakoch spôsobiť nijaký černokňažník
            alebo človek. Božej moci podlieha aj táto slávna, podľa ľudského zdania strašná sila.
            Hrmenie a blýskanie nastáva vtedy, keď sa v oblakoch tie zápalné čiastočky, ktorými sú
            naplnené, rýchlo zapaľujú a tým tam spôsobujú treskot a hrmot.
    </p>
    <p>
     Blysnutie a hrmenie vzniká vedno v jednom okamihu, hoci sa nám ďaleko od oblakov tak
            zdá, že sa najprv zablyslo a potom až hrmelo. Blesk totiž dochádza k očiam rýchlejšie
            než hrmenie do uší, hoci v oblaku nastávajú naraz — ako keby sa vystrelilo z flinty,
            pričom oheň aj výbuch vidíme a počujeme zblízka naraz.
    </p>
    <p>
     Sedliak: To je možné, že sa v oblakoch naraz blýska aj hrmí. Lebo vieme, že keď
            vystrelí flinta, naraz vyjde oheň aj buch. Ale keď sme ďaleko od strelca, vtedy sa nám
            zdá, že z flinty vyšiel prv dym a oheň a buchnutie nasledovalo až potom.
    </p>
    <p>
     Ale čože sú to tie zápalné čiastočky v oblaku? Veď ste nám povedali, že oblak nie je
            nič inšie ako vlhkosti, ktoré povetrie vynáša hore z vody a zo zeme.
    </p>
    <p>
     Učiteľ: Nielen sama vlhkosť vychádza do povetria, ale spolu s ňou sa ta dostanú aj
            rozličné zápachy z vody, zo zeme a taktiež aj z tiel živočíchov. Okrem toho vychádza
            hore i množstvo čiastočiek síry či živého ohňa. Oblaky obsahujú aj veľa iných takýchto a
            im podobných matérií.
    </p>
    <p>
     Sedliak: Ale akože sa môžu tieto veci zapáliť vo vodnatom oblaku? Veď tam niet ohňa.
            Či sa zapaľujú azda od slnka?
    </p>
    <p>
     Učiteľ: Nuž ako sa môže dobre natlačená kopa mokrého sena nielen rozhorúčiť, lež
            dakedy aj chytiť, zapáliť a horieť plameňom? A ako sa zavše môže sedliakovi os v kolese
            zapáliť aj bez ohňa — keď nie je namastená a koleso sa dlho a rýchlo krúti okolo nej. Aj
            tie zápalné čiastočky v oblakoch sa ustavične pohybujú a trú jedna o druhú, takže pri
            tom trení vzniká taká sila, že sa ľahko zapália. A takáto sila sa volá — elektrina.
    </p>
    <p>
     Ak je teda niekedy voľaktorý oblak naplnený takýmito zápalnými látkami a tie sa
            pohybom i trením roznietia do vzplanutia a napokon keď sa k takému oblaku priblíži iný
            oblak, v ktorom tá zápalná matéria nie je natoľko roznietená alebo ktorý nie je
            elektrizovaný, v tom prvom oblaku sa ihneď zapáli, čím vznikne blesk a hrmenie.
    </p>
    <p>
     Sedliak: To je veru čudná vec! Ale skade sa to mohli dozvedieť, že sa v oblakoch
            stáva všetko tak? Azda to prezradili černokňažníci, ktorí zavše lietavajú v oblakoch?
    </p>
    <p>
     Učiteľ: Neverte ľudským výmyslom, že černokňažník lietava v oblakoch na drakovi alebo
            šarkanovi a tam rozkazuje mrakom. Veď by ho tam aj so šarkanom hromy naučili móres!
    </p>
    <p>
     Spytujete sa, kde sa o tom všetkom ľudia dozvedeli. Nuž na to vám odpoviem, že veľa
            veľmi učených ľudí sa dlhé roky zaoberá týmito vecami a chcú vedieť i zistiť, ako sa v
            prírode odohráva to alebo ono. Títo fyzici — ako ich pomenovali — usilovne pozorujú
            všetky javy na oblohe, v povetrí a inde v prírode, a čo zistia pri takom ustavičnom
            pozorovaní, to potom učia aj iných ľudí. Okrem toho títo fyzici vynašli už isté spôsoby,
            ktorými môžu dosvedčiť a dokázať, ako nastáva v povetrí blýskanie a hrmenie, i z čoho
            vzniká.
    </p>
    <p>
     Sedliak: Ej, to sú ťažké veci! Sedliak by sa to tak ľahko veru nenaučil.
    </p>
    <p>
     Učiteľ: Ľahko sa z toho aj sedliak naučí a dozvie aspoň toľko, že spomínané veci
            nemôžu spôsobiť strigy alebo černokňažníci.
    </p>
    <p>
     Sedliak: Ale ako sa môže stať, že z oblaku udrie dolu hrom a voľačo zapáli alebo
            zabije?
    </p>
    <p>
     Učiteľ: To sa stane tak a vtedy, keď tú elektrickú matériu či silu pritiahne dačo z
            oblakov na zem. Lebo vyskytuje sa veľa takých vecí, ktoré k sebe veľmi priťahujú
            elektrinu, napríklad železo, dym, vysoké stromy, veže, voda, para vychádzajúca zo
            zvierat alebo ľudí a iné podobné veci. Preto je nebezpečné byť za hromobitia pri
            takýchto veciach.
     <sup>
      [
      <a class="footnote" href="#ftn.id2582388" name="id2582388">
       21
      </a>
      ]
     </sup>
    </p>
    <p>
     Sedliak: To je pravda. Pamätám sa, že pred pár rokmi zabilo dvoch ľudí, ktorí sa za
            hrmavice ukryli pod vysoký strom.
    </p>
    <p>
     Iný sedliak: Aj nebohého Michala tak zabilo pri pluhu medzi volmi —
    </p>
    <p>
     Učiteľ: Takých príhod sa stáva veľmi veľa.
    </p>
    <p>
     Obyčajne v tomto prípade ľudia hovoria, že daktorá strela býva studená, iná zasa
            ohnivá. Lež každá strela je a musí byť ohnivá, no predsa vždy nezapáli, keďže nie vždy
            natrafí na takú vec, čo by sa ľahko zapálila, a potom nemá vždy rovnakú silu.
    </p>
    <p>
     Sedliak: No predtým, pán rechtor, ako začínalo hrmieť, vyzváňali proti búrke a tým
            zvonením rozháňali mračná.
     <sup>
      [
      <a class="footnote" href="#ftn.id2582478" name="id2582478">
       22
      </a>
      ]
     </sup>
     Neviem, prečo sa to zanedbáva za našich čias.
    </p>
    <p>
     Učiteľ: Myslím, že preto sa to zanedbáva, lebo to vôbec neosoží — lež často môže za
            tým prísť aj veľké nebezpečenstvo. Veď nie je vôbec možné, aby dajaký zvon mohol svojím
            hlasom odohnať víchor a velikánske tmavé mračno. Popri tom však — ako vieme — keď zvon
            zvoní, kolísaním pohybuje povetrie okolo seba a tým ľahko môže k sebe pritiahnuť strelu
            alebo hrom z blízkeho oblaku. Dostatočne to potvrdzujú aj viaceré smutné prípady. Lepšie
            a bezpečnejšie je teda, keď sa za takého počasia zvony nehýbu a nezvonia.
    </p>
    <p>
     Sedliak: No predsa len ja myslím, že za búrky patrilo by sa zvoniť, aby to ľudí
            povzbudilo do zbožnosti a modlenia —
    </p>
    <p>
     Učiteľ: Zvon svojím hlasom nikdy tak ľudí nepovzbudí do modlitby ako strašné hrmenie,
            blýskanie a hromobitie. V takom čase vôbec netreba, aby zvon povzbudzoval ľudí do
            zbožnosti, lebo ľudia beztak vzdychajú k bohu, aby od nich odvrátil hroziace im
            nebezpečenstvo.
    </p>
    <p>
     No nie je zle, ak v čase hromobitia dakto na veži stráži a stade pozoruje celé mesto
            alebo dedinu, aby hneď mohol dať ľuďom na vedomie, keby od blesku vzniklo voľajaké
            nebezpečenstvo. A takým strážcom by zvonenie trochu pomáhalo, lebo by boli hneď smelší,
            keby pri zvuku zvonov nepočuli natoľko hrmenie. A okrem iného možno aj to bolo príčinou,
            prečo sa za búrky zvonievalo. No predsa je lepšie nezvoniť za takého počasia.
    </p>
    <p>
     Sedliak: Niekde ľudia cez búrku vyhadzujú na dvor ožehy alebo pália rakytové
            ratolesti posvätené v kostole na Kvetnú nedeľu, a tým chcú zahnať búrku.
    </p>
    <p>
     Učiteľ: To je daromné, ba škodlivé úsilie, lebo ožehy nemôžu zahnať búrku ani
            hromobitie, a pálenie posvätených rakytových prútikov môže zasa spôsobiť veľké
            nešťastie. Dobre vieme totiž, že dym hromy k sebe priťahuje. Najlepšie je v čase
            hromobitia nedymiť a nerozkladať nijaký oheň.
    </p>
    <p>
     Nech už sa nám zdá hrmenie alebo blýskanie a hromobitie čo ako strašné, predsa len
            boh nimi poskytuje všetkému pozemskému stvoreniu veľmi veľa dobra. Veď ten oheň v
            oblakoch spaľuje pary a smrady, ktoré škodia rastlinám, živočíchom a ľuďom. Sami dobre
            viete, že v takom roku, keď sa zriedkavo blýskava a hrmieva, nebýva hojnosť trávy ani
            obilia. No v ktorom roku zase veľa hrmieva, ten býva veľmi úrodný — hoci daktoré polia
            zničí aj krupobitie. Podobne viete aj to, že v lete, keď je dlhší čas teplo, vtedy
            nerozumné tvory a ľudia bývajú veľmi zomdlení a zoslabnutí, nechutí im jesť a nemôžu ani
            tak ľahko dýchať ako inokedy. Lež keď v takom čase najmä vedno s dažďom sa trochu
            poblýskalo a pohrmelo a potom slnko zasvietilo, vtedy sme veru vrtkejší do všetkého a
            zdá sa nám, akoby sme znovu ožili. Aj tráva, kvietie — všetky rastliny akoby sa po búrke usmievali.
     <sup>
      [
      <a class="footnote" href="#ftn.id2582612" name="id2582612">
       23
      </a>
      ]
     </sup>
    </p>
    <p>
     Nuž teda veľmi by sme hrešili, keby sme dážď, hrmenie a podobné veci, ktorými nám boh
            preukazuje nespočetné a nesmierne dobrodenia, pripisovali niektorým bezbožným ľuďom
            alebo diablom, hoci nikdy nemôžu nič také vykonať. Ba ak by diabol aj mohol spôsobiť
            hromobitie, predsa by to neurobil, lebo je ľuďom na úžitok, a diabol nemá záľubu v
            dobrých činoch.
    </p>
    <p>
     Víchricu nemôže nijako spôsobiť ani človek, lebo tiež má svoje prirodzené príčiny
            podľa božieho riadenia. Boh už hneď pri stvorení sveta usporiadal povetrie nad nami a
            okolo nás tak, že ak v ňom dakde zrazu nastane teplo alebo zima, vtedy sa musí rýchlo
            roztiahnuť alebo stiahnuť. A takýmto pohybom povetria vzniká vietor i víchrica. Známe
            je, že kde vypukne veľký oheň, tam aj za tichého počasia horúčosťou ohňa sa povetrie
            rozrieďuje a rozťahuje, čím sa dostáva do pohybu a spôsobuje vietor.
    </p>
    <p>
     Sedliak: A teda nie je pravda, že niekedy sa víchrica preto strhne, lebo sa voľakto
            obesil?
    </p>
    <p>
     Učiteľ: Nikdy nikto tým, že sa obesil, nevyvolal víchricu. Tomu vy neverte. Veď akože
            môže samo obesenie človeka tak mocne pohnúť povetrím, že sa z toho vzchopí víchrica?
            Možno sa dakedy strhol víchor a nepoznali prirodzenú príčinu jeho vzniku — a teda
            rozprávali, že preto duje vietor, lebo sa obesil ten a ten. Ale to nie je pravda. Lebo
            vietor — ako hocijaké iné počasie, aj že sa voľakto vešia, má božou mocou určené
            príčiny. Kto verí, že dakedy veje vietor preto, lebo sa voľakto obesil, ten môže veriť
            aj to, že slnko svieti niekedy preto, lebo tancuje ten či onen. Veru smiešne mudrovanie!
    </p>
    <p>
     Chcem sa vás ešte jedno spýtať o tých černokňažníkoch. Čože sú to akí ľudia?
    </p>
    <p>
     Sedliak: Ja som jedného videl — mal čierne šaty a žobral po dedine.
    </p>
    <p>
     Učiteľ: Nebol to mních z rehole milosrdných alebo z daktorého iného rádu?
    </p>
    <p>
     Sedliak: Neviem veru, lebo som ho predtým jakživ nevidel.
    </p>
    <p>
     Učiteľ: Preto sa vás na to spytujem, lebo mnohí nevedomí ľudia takýchto žobravých
            mníchov pokladali za černokňažníkov. Kadejaké černokňažnícke fígle vystrájajú zavše
            študenti. Tak pred ôsmimi rokmi istého chudobného študenta v Gemeri prinútil hlad chodiť
            po dedinách a vyžobrať si dajakú poživeň. Keďže mal tento študent na sebe tmavý kepeň s
            rukávmi, vydával sa pred nevedomým ľudom za — černokňažníka. Veľa ženičiek uverilo, že
            je skutočne černokňažník, a vďačne mu dali všetko, čo len chcel a žiadal, aby im
            neuškodil. A ten študent sa potom ešte niekoľko ráz vybral po žobraní ako černokňažník a
            vždy doniesol na svoju hospodu plnú kapseľu všelijakých vecí. Až neskôr sa ostatní
            študenti akosi dozvedeli, kam, ako a prečo ich kamarát tak často odchádza, a poriadne ho
            vyposmechovali, takže sa už viacej neodvážil žobrať ako černokňažník.
    </p>
    <p>
     Sedliak: Nuž boli to blázniví ľudia, ktorí mu uverili, že je černokňažník, a ešte
            bláznivejší tí, ktorí mu dávali všetko, čo chcel.
    </p>
    <p>
     Učiteľ: Veď hlúpi ľudia sa domnievajú, že černokňažník nežičlivým môže veľmi uškodiť
            zoslaním víchrice, blesku alebo krupobitia. Tamten študent si donášal nielen chlieb a
            potravu, ale často aj kúsky plátna, peniaze a iné veci.
    </p>
    <p>
     Mnohých takto oklamali prefíkaní šibali a potom uverili, že je to skutočne
            černokňažník, ktorý môže rozkazovať oblakom a vetrom.
    </p>
    <p>
     Sedliak: Pán rechtor, a čo treba myslieť o tom kúpaní žien, pomocou ktorého sa chcú
            ľudia za dlhotrvajúceho sucha dozvedieť, ktorá je striga a mohla spôsobiť to veľké
            sucho?
    </p>
    <p>
     Učiteľ: Čože je to za kúpanie?
    </p>
    <p>
     Sedliak: V tom roku, keď som bol u nás richtárom, dlhý čas nepršalo. Ľudia podľa
            obyčaje vraveli, že to zapríčinili strigy. Mnohí ma preto prosili, aby som dal
            zhromaždiť všetky ženy z dediny a aby sme ich ponárali do hlbokej vody — že tá, ktorá je
            striga, neponorí sa celá, ale že bude plávať po vrchu. A pripomínali mi, že aj richtári
            v susedných dedinách dali už okúpať všetky ženy. Spočiatku som sa tomu vzpieral, ale keď
            viacerí začali do mňa tuho dobiedzať, išiel som za nebohým pánom farárom a prosil ho v
            tejto veci o radu. On sa z toho iba smial a povedal mi, aby som sa nemiešal do takých
            babských pletiek, lebo ma múdrejší ľudia vysmejú. Na moje šťastie potom o krátky čas
            napršalo a blázniví ľudia ma prestali znepokojovať.
     <sup>
      [
      <a class="footnote" href="#ftn.id2582826" name="id2582826">
       24
      </a>
      ]
     </sup>
    </p>
    <p>
     Učiteľ: Hlúpi ľudia si často pozmýšľajú také smiešne a bláznivé pletky. Či by sme
            mali takú ženu, ktorá sa do vody natoľko neponorí ako iné, pokladať hneď za strigu a
            dajakú bezbožnicu? Je to hlúposť a voči ľuďom nekresťanský vzťah! Ktorý človek je tučný
            alebo má veľké pľúca, nikdy sa nemôže ponoriť do vody tak ako ostatní. A teda týchto
            ľudí by sme mali hneď pokladať za nespravodlivých alebo za strigy?
    </p>
    <p>
     Koľko zla spôsobila dosiaľ na svete takáto poverčivosť! No, chvalabohu, prestávajú už
            tieto veci panovať medzi ľuďmi a možno dúfať, že časom zakapú všetky jedna za druhou.
    </p>
    <p>
     Ale už je čas, aby sme sa rozišli. Čo nám zostalo, necháme na zajtra. Dobrú noc!
            Dobrú noc!
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2582905">
        </a>
        Ôsmy večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       O dlávení a odoberaní aj kazení mlieka
      </em>
     </span>
    </p>
    <p>
    </p>
    <p>
     Čože sme to — začal znova učiteľ — včera naposledy hovorili o strigách?
    </p>
    <p>
     Sedliak: Zdá sa mi, že naposledy sme hovorili o tom, ako ich chcú ľudia rozoznať od
            iných žien kúpaním.
    </p>
    <p>
     Učiteľ: A keby sa daktorá žena pri takom kúpaní neponorila, čo by sa s ňou potom
            stalo?
    </p>
    <p>
     Sedliak: Potom by ju všetci uznali, vyhlásili za strigu a ako strigu nato upálili.
    </p>
    <p>
     Učiteľ: To je teda strašná a poľutovaniahodná vec. Takto muselo predčasne skončiť
            život veľa spravodlivých žien. Ale o tom si povieme nabudúce. — Ak ešte dačo viete, čo
            podľa mienky nevedomého ľudu môžu strigy vykonať, povedzte.
    </p>
    <p>
     Sedliak: Často sa hovorieva o strigách aj to, že dlávia ľudí v spánku.
    </p>
    <p>
     Iný sedliak: A to je pravda, pán rechtor, že ľudí voľačo v spánku dlávi. Lebo aj mňa
            už tri razy tak dlávilo. Ja síce neviem, či to bola striga, alebo nie — no ľudia tak
            hovoria, že to robia strigy.
    </p>
    <p>
     Učiteľ: Vás už tri razy čosi dlávilo, ako vravíte. A ako si pamätám, aj mňa samého už
            tri razy. Lež neverte, že by to robila dajaká striga.
    </p>
    <p>
     Sedliak: Čože potom dlávi, ak to nerobia strigy?
    </p>
    <p>
     Učiteľ: Čo aj mňa dlávilo, nebolo nič iné — len moja vlastná krv. A verím, že takéto
            dlávenie aj u iných pochádza z krvi.
    </p>
    <p>
     Sedliak: Z krvi? Akože by mohla dláviť krv?
    </p>
    <p>
     Učiteľ: Pozorne počúvajte, vysvetlím vám to. V človeku krv ustavične koluje po žilách
            a kým človek žije, nikdy ten kolobeh krvi nezastane. Či spíme alebo sme hore, naše srdce
            vždy bije. A tento pohyb či klopanie spôsobuje v srdci krv, ktorá sa prelieva a tečie z
            jednej strany na druhú. No v spánku, najmä ak ležíme na chrbte, a ešte skôr pri založení
            rúk pod hlavu alebo za hlavu krv zavše na prsiach zastane v kolobehu. A vtedy nemôžeme
            dobre dýchať, nemôžeme prehovoriť a zdá sa nám, že na prsiach nám leží dačo ťažké.
            Podobne sa stáva vše aj vtedy, keď človek zaspí s preplneným žalúdkom. Hlúpi ľudia,
            keďže nepoznajú príčinu tejto ťažoby, teda hovoria, že vtedy človeka dlávi striga.
    </p>
    <p>
     Sedliak: No ja to jednako nemôžem pochopiť. Veď ak by také dlávenie pochádzalo od
            zastavenia krvi, potom by na tele dláveného človeka neostávali černasté znaky, kde ho
            dačo pritislo rukami.
    </p>
    <p>
     Učiteľ: A videli ste dakedy také černasté znaky po rukách na človeku, ktorého
            dlávilo?
    </p>
    <p>
     Sedliak: Ja som to síce nevidel na vlastné oči — ale vravia, že keď kedysi dávno
            dlávilo môjho nebohého švagra, na jeho tele bolo dobre rozoznať, kde ho pritislo rukami.
    </p>
    <p>
     Učiteľ: Keby som to bol videl, vedel by som povedať aj príčinu toho. Teraz vám poviem
            iba toľko, že ak mal váš nebohý švagor vtedy na tele skutočne voľajaké černasté znaky,
            museli byť od niečoho inšieho. Často však sa stáva, že hlúpi ľudia v takýchto prípadoch
            povravia viacej, než je pravda. Všetko vždy nemôžeme veriť.
    </p>
    <p>
     Neraz sa stáva i to, že ak taká ťažoba postihne človeka, ktorý verí dláveniu, zrejme
            pritom sa mu aj sníva, ako na ňom naskutku leží dajaká žena a ho dlávi. A keď potom
            precitne, nijako si nedá vytĺcť z hlavy, že ho naozaj nedlávila striga.
     <sup>
      [
      <a class="footnote" href="#ftn.id2583092" name="id2583092">
       25
      </a>
      ]
     </sup>
    </p>
    <p>
     Keď na človeka prichádza takáto ťažoba, vtedy je najlepšie pohnúť sa alebo obrátiť —
            tak sa pohne aj krv, odtečie z pŕs a pominie sa i ťažoba či takzvané dlávenie.
    </p>
    <p>
     Sedliak: Ale vtedy sa človek nemôže ani pohnúť —
    </p>
    <p>
     Učiteľ: Pravdaže, kým spí, nepohne sa tak ľahko. No keď môže precitnúť, môže sa
            predsa v tej ťažobe aj obrátiť. Hovorím to z vlastnej skúsenosti, lebo za takých istých
            okolností ani ja som sa nemohol pohnúť, kým som neprecitol. A tá ťažoba na mne sa len
            vzmáhala. Keď som už nemohol ani dýchať — tak som sa prebudil, obrátil sa na bok a
            zbavil sa trápenia.
    </p>
    <p>
     Sedliak: A keby sa človek vtedy neprebudil a nepohol sa alebo neobrátil, myslím, že
            by sa mu z toho mohlo nedobre pridať.
    </p>
    <p>
     Učiteľ: Z toho by ľahko mohla nastať smrť. Ako dobre viete, nejeden líha večer čulý a
            zdravý, a ráno ho nájdu mŕtveho. Podľa mojej mienky u mnohých sa stalo tak, že im krv
            zasadla v spánku na prsiach a ich zadusila, usmrtila.
    </p>
    <p>
     Poučme sa z toho a zapamätajme si, že treba prebudiť človeka, ktorý v spánku ťažko
            dýcha. A ak sa nedá prebudiť, obráťme ho a hýbme ním. Tak sa mu môže pomôcť.
    </p>
    <p>
     Sedliak: Práve tak jedna žobráčka, čo nocovala u nás vlani, narobila nám svojím
            ťažkým dychom veľký strach, mysleli sme, že tam každú chvíľu vypustí dušu. Zažali sme
            sviecu a prestrašení sme sa na ňu chvíľu dívali, ako tam priam dokonávala. Ja som už
            nemohol hľadieť na jej trápenie, preto som ju — keď sa nedala prebudiť — zložil z lavice
            na zem. Vtom precitla, začala ľahšie dýchať a potom nám povedala, že ju dačo ukrutne
            dlávilo.
    </p>
    <p>
     Učiteľ: A videli ste tú strigu, čo ju dlávila?
    </p>
    <p>
     Sedliak: Nič sme nevideli, hoci sme pri svetle hľadeli na ňu dlhší čas. A ja veru
            nemyslím, že by ju striga dlávila, lebo keď som ju chcel prebudiť, dosť som ňou triasol,
            no nevidel, ani nenahmatal som pri nej nijakú strigu.
    </p>
    <p>
     Učiteľ: A práve také je každé dlávenie. Neverte, že by takzvané strigy prichádzali za
            niektorými ľuďmi a ich dlávili, lebo tú ťažobu im spôsobuje ich vlastná krv. Hlúpi ľudia
            — ako som vám už viac ráz povedal — keď nemôžu zistiť príčinu dajakej veci, hneď ju
            zvaľujú na strigy, diablov a iné nadprirodzené sily a u nich hľadajú útočište i
            vysvetlenie mnohých nejasných príčin.
    </p>
    <p>
     Sedliak: Počul som, že ak by voľakto nad takým, ktorého dlávi, zamkol vtedy zámku, tá
            dláviaca potvora ostala by tam v klepci.
     <sup>
      [
      <a class="footnote" href="#ftn.id2583228" name="id2583228">
       26
      </a>
      ]
     </sup>
    </p>
    <p>
     Učiteľ: To sú pletky a blázon bol, čo to vymyslel. Tieto veci nechajme už na pokoji —
            a povedzte mi, čo sa ešte hovorí o strigách.
    </p>
    <p>
     Sedliak: Že tajne odoberajú kravám mlieko.
    </p>
    <p>
     Učiteľ: Máte pravdu. Táto povera je vari najrozšírenejšia medzi nevedomým ľudom.
            Mnohí ľudia sa domnievajú, že ak žena pokladaná za strigu na kravu iba pozrie, krava
            ihneď stratí mlieko. No nijako nemožno pochopiť, aby dakto svojím pohľadom mohol
            voľajakú kravu pozbaviť mlieka. Iní zasa vravia, že predídením môže striga odobrať krave
            mlieko. Lež aj to je nepochopiteľné a nemožné.
    </p>
    <p>
     Mlieko môže krava stratiť z viacerých prirodzených príčin, napríklad keď požerie isté
            byliny alebo trávu. Často aj ženy, ktoré dávajú malým deťom piť z pŕs, stratia od
            niektorých pokrmov mlieko. Prečo by sa to nemohlo stať i pri kravách? Lež keď sa zavše
            stane, že krava nemá mlieka, hlúpi ľudia hneď lamentujú a vravia, že to musela spôsobiť
            tá či tamtá striga. Preklínajú daktorú nevinnú ženu a usilujú sa jej všelijako pomstiť.
            A to je veľká ohavnosť, ktorá skutočného kresťana nectí. Ktoré gazdiné svoje kravy dobre
            kŕmia a svedomite opatrujú, bez akéhokoľvek čarovania nadoja viacej mlieka než iní
            ľudia, čo si kravy zanedbávajú a dobre neopatrujú.
     <sup>
      [
      <a class="footnote" href="#ftn.id2583320" name="id2583320">
       27
      </a>
      ]
     </sup>
    </p>
    <p>
     Sedliak: Ale niektorá bezbožnica, keď už aj nie samým pohľadom alebo predídením,
            predsa iným prirodzeným spôsobom môže odobrať krave mlieko?
    </p>
    <p>
     Učiteľ: Prirodzenými prostriedkami isteže môže, povedzme dá krave zožrať alebo vypiť
            dačo také, od čoho sa stratí mlieko. To som vám už povedal a netreba to opakovať —
            rozhodne sú takí bezbožníci, ktorí tajnými, no predsa prirodzenými prostriedkami
            škodievajú ľuďom i hovädám na zdraví aj na majetku. Medzi nimi nájdeme aj takých, čo
            poznajú prirodzený spôsob, ako kravám odobrať mlieko alebo urobiť, aby daktorá krava
            stratila mlieko. Ale takých ľudí netreba nazývať strigami alebo čarodejníkmi, lebo
            ľudská hlúposť si pritom hneď predstavuje dačo diabolské a nadprirodzené. Kto odobraním
            mlieka chce škodiť svojim blížnym — je skôr bezbožník a šibenec nehodný žiť v ľudskom
            spoločenstve.
    </p>
    <p>
     Často sa i služobné dievky a kadejakí ľudia postarajú o to, aby kravy nedávali mlieko
            svojim gazdom alebo majiteľom.
    </p>
    <p>
     Tak istá vdova nadojila od svojej kravy každý deň dvanásť holieb dobrého mlieka. No
            zrazu jej krava cez deň dala iba dve — tri holby. Nuž vdova, ktorá bola tiež zaslepená
            poverčivosťou, ihneď sa domnievala, že kravu pozbavila mlieka bezpochyby daktorá striga.
            Usilovala sa teda krave pomôcť, ako len mohla. No keď bolo všetko jej úsilie daromné,
            začala kravu dojiť sama. Večer nadojila viacej — ráno zasa veľmi málo. Začala teda
            podozrievať svoju služobnú dievku, že jej ona potajme dojí kravu a mlieko voľakam
            odnáša. Potom uprosila svojho brata, aby v maštali nenápadne nocoval a bol v strehu, či
            nepríde kravu v noci dojiť jej dievka. Brat aj tak urobil a skoro ráno začul, že dakto
            otvoril maštaľ a začal dojiť kravu. Ticho vyšiel z maštale a dvere zaprel tak, že sa
            zlodej nemohol dostať von. Bežal rovno za sestrou, zobudil ju a povedal jej, aby zažala
            v lampáši sviecu, že zlodej je už zapretý v maštali. Chytro sa obaja pobrali s lampášom
            do maštale a tam na počudovanie našli služobnú dievku, ktorá chcela podojiť kravu. Vdova
            sa jej spýtala: „Čo tu hľadáš, ty suka?!“ Dievka sa vo veľkom strachu priznala. A na
            výstrahu iným podobným dostala u richtára za svoje zlodejstvo dvadsať korbáčom.
    </p>
    <p>
     Podľa vašej mienky, čo by si bola tá vdova myslela, keby sa nebola presvedčila, kto
            jej dojil kravu?
    </p>
    <p>
     Sedliak: Vždy by si bola myslela, že jej krave odobrala mlieko voľaktorá striga.
    </p>
    <p>
     Učiteľ: Práve to by bola uverila — a tým sa aj väčšmi utvrdila v názore, že strigy
            odoberajú kravám mlieko.
    </p>
    <p>
     Sedliak: Aj ja poviem voľačo podobné. Keď som slúžil u nášho nebohého pána, kuchárova
            krava tiež tak raz stratila mlieko. Dlhý čas nemal kuchár od kravy nijaký úžitok. Ľudia
            mu hovorili, že to urobila striga. Uveril tomu a chcel sa s kravou vybrať na jarmok a
            tam ju predať. Keď sa jeden jeho sused dozvedel, že chce kravu na jarmoku predať, zašiel
            k nemu a chcel kravu kúpiť, vraj ak bude uňho, on už od nej odoženie všetky strigy.
            Kuchára zaujali jeho reči, vzal ho do krčmy a toľko mu nalieval, až sa milý sused od
            vína dobre podgurážil. Potom sa ho začal vypytovať: „Nuž, susedko, ak viete zahnať
            strigy od kráv, zažeňte aj od mojej, nerád by som ju predal.“ „Hm, človek musí byť pri
            takých veciach múdry,“ povedal sused. „Len mi, prosím vás, pomôžte, ak môžete, dobre vám
            za to zaplatím,“ sľuboval kuchár. A sused na to: „V noci si kravu dobre varujte, lebo ja
            som už dva razy videl voľakoho vojsť aj vyjsť z vašej maštale. Musí to byť niekto dobre
            známy vo vašom dvore — ináč by ho ta psi nepripustili.“ „Dobre,“ povedal kuchár, „dneska
            vám pekne ďakujem a keď mi vaša rada spomôže, potom vám za ňu zaplatím.“
    </p>
    <p>
     Kuchár sa vrátil domov a nikomu nič nepovedal. Večer dal kravu do inej maštale a sám
            aj s jedným mládencom nocoval v tej maštali, kde dotiaľ bývala. Pred svitaním vošiel do
            maštale akýsi chlap a kravu hľadal na starom mieste. Keď ho kuchár aj s mládencom
            začuli, skočili na nohy a chytili ho. Spytujú sa ho: „Kto si?“ On hovorí: „Veď ma
            poznáte, načo sa vypytujete?“ Bol to totiž hajdúch z toho istého panského dvora, a teda
            obaja ho dobre poznali. „Teda to vy, Janko, chodievate takto potajme dojiť moju kravu!“
            hovorí kuchár. Hajdúch na to: „Nuž čo natajím.“ Lebo aj vtedy držal v ruke nádobu, do
            ktorej chcel nadojiť mlieka. Ako sa potom ten kuchár s hajdúchom vyrovnali, to už ani
            sám neviem. Nuž bola to dosť veľká bezbožnosť kradnúť takto mlieko.
    </p>
    <p>
     Učiteľ: Akože by to nebola bezbožnosť, veď on tým nielen kradol, ale aj iných ľudí
            tým utvrdzoval v povere, že daktoré takzvané strigy odoberajú kravám mlieko.
    </p>
    <p>
     A takýchto príhod sa vždy stáva veľa. No potom ľudia, krava ktorých nemá mlieka,
            bedákajú a nespravodlivo obviňujú niektoré ženy, že sú strigy a že odoberajú kravám
            mlieko.
    </p>
    <p>
     Keď už o tom hovoríme, poviem vám ešte čosi, čo som počul od istého gazdu. Mal kravu,
            ktorá po prvom teľati bola veľmi dobrá dojka. No po druhom otelení mala už sotva trošku
            mlieka a nemohla vychovať ani teliatko. Aj keď ju dojili, nedala nič. Nuž ten gazda, ako
            sám vravel, nemyslel už nič iné, len že to striga porobila. Onedlho pribehla jeho žena z
            maštale do izby a vravela mu, že od kravy ušiel veľký had a chytro sa skryl do diery.
            Gazda potom pri krave striehol na hada a celý začudovaný videl, ako ten had cical kravu
            — vraj mu ľahla dolu a dala sa mu nacicať ako teľaťu. Potom že hada zabil a odvtedy mala
            krava dosť mlieka.
     <sup>
      [
      <a class="footnote" href="#ftn.id2583597" name="id2583597">
       28
      </a>
      ]
     </sup>
    </p>
    <p>
     Sedliak: Ech, ktože by to pomyslel, že had môže kravu tak vycicať!
    </p>
    <p>
     Učiteľ: Nie je to nemožné. Nuž a keď ľudia nevedia, prečo nemajú ich kravy mlieka,
            domnievajú sa potom, že im ho odoberajú strigy.
    </p>
    <p>
     Sedliak: No ale predsa — predsa, pán rechtor, voľačo na tom bude. Veď niektorí ľudia
            poznajú aj prostriedky proti takým čarodejníckym kumštom.
    </p>
    <p>
     Učiteľ: Vari poznáte dajaký taký prípad?
    </p>
    <p>
     Sedliak: Veru poznám a videl som to na vlastné oči. Tu v susednej dedine vedel jeden
            Cigán pomáhať takým kravám, ktorým odobrali strigy mlieko. Raz moja suseda sa dostala do
            podobného nešťastia, že jej krava celkom stratila mlieko. Išla za Cigánom a povedala mu
            to. Ihneď bol ochotný pomáhať. Prišiel k susede, prezrel si kravu, čosi robil okolo nej
            a nakoniec povedal, že o týždeň bude krava zasa dávať toľko mlieka ako predtým. A tak sa
            aj skutočne stalo, lebo Cigán to tej krave odčaril.
    </p>
    <p>
     Učiteľ: Ja myslím, že krava by bola znovu prišla k mlieku aj bez Cigána, a Cigán sa
            za takého znalca vydával iba preto, aby od ľudí čosi vyklamal.
    </p>
    <p>
     Iný sedliak: To je pravda, pán rechtor. Aj ja som poznal toho prešibanca — mnoho ľudí
            poriadne oklamal. Viem aj to, že pri jednej krave jeho pomoc a odčarúvanie vôbec
            nepomáhali. Veľa ľudí oklamal a zviedol sľubom, že vie hľadať v zemi ukryté poklady a
            peniaze. Hlúpi ľudia si pri tom hľadaní narobili veľké výdavky, no naostatok nenašli a
            nevykopali nič. Cigánovi začas dobre platili, dobre ho chovali, aj napájali, a potom
            predsa nevykopali nijaký poklad. Tento beťár patril iba na šibenicu. Ja by som mu nebol
            uveril ani slovko, aj keby mi bol hoci svoju dušu vypľul na dlaň, lebo v živote som
            nevidel väčšieho lapaja, než bol on.
    </p>
    <p>
     Učiteľ: A takí sú aj všetci ostatní, čo sa zaoberajú takýmito vecami. Nemalý osoh a
            zisk mávajú z ľudí, ktorí sa im dajú ľahko oklamať. A keď sa im zavše nepošťastí,
            navymýšľajú kadečo — že preto a zato nemôže mať ich praktika a úsilie želateľný
            výsledok, len aby tým zaslepili hlupákom oči a omámili ich rozum.
    </p>
    <p>
     Prosím vás kvôli vášmu dobru, nezačínajte si nič s takými klamármi a zvodcami,
            vyhýbajte sa im a vystríhajte sa ich ako najväčšieho zla. Pomoc a radu hľadajte radšej u
            takých ľudí, ktorí sú rozumnejší než vy a ktorí majú viacej skúseností. No k takýmto
            zvodcom a luhárom sa neutiekajte, ak sa chcete vyhnúť ošudeniu.
    </p>
    <p>
     Sedliak: Pán rechtor, pri tejto veci by som sa rád ešte voľačo spýtať.
    </p>
    <p>
     Učiteľ: Len sa spýtajte — čujme.
    </p>
    <p>
     Sedliak: Kravy niekedy dávajú veľmi zlé mlieko, ktoré je tmavšie než obyčajné mlieko
            a ťahá sa ako teplá smola. Čože to môže byť? Lebo aj pritom sa hovorí, že také mlieko
            skazili strigy.
    </p>
    <p>
     Učiteľ: Ako moč nemáva vždy rovnakú farbu, tak môže dakedy svoju bielu farbu zmeniť
            aj mlieko. Príčinou takejto nezvyčajnej farby mlieka môže byť nakazená krv kravy alebo
            voľaktoré byliny a zeliny, ktoré krava zožrala. Zmenu farby mlieka môžu zaviniť aj
            špinavé nádoby. Ak je príčina toho v krave, vtedy treba použiť také prostriedky, ktorými
            by sa v krave vyčistila krv — a nie inšie.
    </p>
    <p>
     Dakedy vídame i také mlieko, ktoré vyzerá ako krv. Lež to má svoju prirodzenú
            príčinu. Aj moč býva zavše krvavý, a predsa nepripisuje sa to strigám. Ak sú ináč kravy
            zdravé, takéto chyby sa zvyčajne napravia a prídu do poriadku, hoci sa pritom nepoužijú
            nijaké prostriedky.
    </p>
    <p>
     Sedliak: Počul som, že jedna žena mlieko takej neobyčajnej farby varila a keď vrelo,
            miešala ho varechou v presvedčení, že tá žena, ktorá krave počarila, za varenia mlieka
            bude trpieť veľké bolesti a v nich pribehne do jej domu. No mlieko všetko vyvrelo, a
            neprišla nijaká striga.
    </p>
    <p>
     Učiteľ: Ešte aj tak dobre, lebo keby vtedy bola do ich domu prišla kvôli dačomu
            voľaktorá statočná žena, boli by ju tí blázni nielen vyhlásili za strigu, lež boli by sa
            jej kadejako pomstili. Preto sú podobné podujatia bláznovstvom a nekresťanským činom,
            lebo kto sa opovažuje spomínané veci robiť, zasluhuje prísny trest od vrchnosti, veď to
            môže mať za následok storaké zlo.
    </p>
    <p>
     Blázni a veľmi zlí kresťania sú aj takí, čo píšu na maštaľné dvere G. M. B alebo tri
            krížiky preto, aby strigy nemohli odobrať alebo skaziť kravám mlieko. A ešte väčší
            blázni sú tí, ktorí krave vychádzajúcej prvý raz na pašu zavesia na rohy spodný mužský
            odev alebo ju ním poutierajú — aby striga nemala nad ňou moc.
    </p>
    <p>
     Sedliak: To je skutočne smiešne a bláznivé čosi. Ako sám gazdujem, nikdy som pri
            statku nerobil takéto pletky — a predsa, chvalabohu, nemôžem sa sťažovať, že by mi
            voľaktorá krava stratila mlieko alebo dojila mlieko neobyčajnej farby.
    </p>
    <p>
     Učiteľ: Také bláznivé a babské prostriedky sú všetky nanič a kresťanovi sa nepatrí
            nimi zapodievať. Nikdy sa nepodoberajte na podobné babské pletky, lebo by vás rozumný
            svet vysmial. Ak už treba pomáhať lichve, používajte slušné prostriedky, ktoré môžu
            pomôcť aj byť na úžitok. Potom sa vám bude dobre vodiť.
    </p>
    <p>
     No už je čas, aby sme sa rozišli.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2583841">
        </a>
        Deviaty večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Ešte o tom istom a tiež o rozličnej pôsobnosti zdanlivých stríg. Naostatok o
               posmrtnom výzore a pálení stríg — a aké to mávalo následky
      </em>
     </span>
    </p>
    <p>
    </p>
    <p>
     Sedliaci si už tak privykli na tieto schôdzky, že nechceli ich vymeškať ani jeden
            večer. Učiteľ sa tomu tešil a tiež vďačne i ochotne chodieval medzi zídených sedliakov.
            Tohto večera začal besedu jeden z prítomných.
    </p>
    <p>
     Sedliak: Medzi ľudom panuje aj taká obyčaj, že po západe slnka nikomu cudziemu nedajú
            mlieka — lebo vraj ľahšie možno počariť kravám, od ktorých sa to mlieko nadojilo. No
            mnohí ľudia bojaci sa škody ani vo dne nechcú iným predať mlieko, iba až keď ho najprv
            osolia. Povedzte nám, prosím, čo si máme o tom myslieť —
    </p>
    <p>
     Učiteľ: Máme to pokladať nie za kresťanskú, lež skôr za pohanskú zlú obyčaj. Vidíte,
            ako sa pri takej nepeknej a hanebnej domnienke potláča kresťanská láska! Chudobní
            pocestní zvyčajne v lete si chcú kúpiť mlieko a mnohí by aj takým ľuďom mlieka predali
            alebo dali, no nechcú iba preto, že sú poverčiví a majú o tom bludnú mienku.
    </p>
    <p>
     Nuž veru to je bludný a babský názor, že by sa takej krave, od ktorej dajú voľakomu
            mlieka po západe slnka, mohlo ľahšie počariť než inej. Neverte tomu, ani sa nesprávajte
            podľa toho. A mlieko osoliť, keď ho dávame cudziemu, iba preto, aby nemohli krave
            uškodiť čary — nemá nijaký význam a je to taktiež babská pletka.
    </p>
    <p>
     Sedliak: Aj ja si myslím, že sú to všetko iba pletky, a hovorím to z vlastnej
            skúsenosti. Lebo keď som bol u nášho pána desať rokov majerníkom či hospodárom v majeri,
            veľmi často som mnohých pocestných a chudobných ľudí nakŕmil mliekom, a predsa — to viem
            dobre — kravám v mojej opatere nikdy neuškodili čary, hoci som pri svojich povinnostiach
            nepoužíval nijaké podobné pletky. Statok som opatroval, ako bolo treba, a nádoby na
            mlieko som udržiaval podľa možnosti v najväčšej čistote.
    </p>
    <p>
     Na susednom majeri bývala v tom čase jedna stará žena, ktorá sa vždy ponosovala, že
            jej kravy nemajú mlieka alebo že nie je také husté, ako by malo byť. A tá žena
            vystrájala okolo svojich kráv storaké babské kumšty, aby mala od nich viacej úžitku. Ani
            ona nechcela dať každému mlieka. No ja som nič podobné pri statku nerobil, iným ľuďom
            som dal hocikoľko mlieka, a predsa som pánovi aj sebe získal vždy viacej úžitku ako
            spomínaná žena.
    </p>
    <p>
     Učiteľ: Z tohto prípadu môžete všetci vidieť, že zaoberanie sa uvedenými pletkami sú
            bláznivé veci a daromnice. Kto svoj statok svedomite opatruje a pritom sa spolieha na
            boha, takého človeka boh aj požehnáva a rozmnožuje jeho statok i majetok. No bosorákov
            alebo takých, čo sa pri statku zaoberajú babskými daromnicami a chcú si tak dotiahnuť
            úžitok a veľké zisky, takých ľudí boh nenávidí — a nepožehnáva ich.
    </p>
    <p>
     Sedliak: Ja som síce doteraz nič podobné nerobil pri svojich kravách, ale odteraz mi
            ani na um nezíde, aj keby mi hlúpi ľudia radili to či ono. Jedno však predsa viem, že
            moja žena už viac ráz vybárala a vymývala mliečne nádoby voľajakými zelinkami. Azda sú
            aj to daromnice?
    </p>
    <p>
     Učiteľ: Umývanie a vybáranie nádob na mlieko daktorými bylinkami je dobrá vec, ak to
            robíme preto, aby boli nádoby čisté. Lež ak to voľakto robí kvôli inšiemu, ten sa v
            nádejach sklame.
    </p>
    <p>
     Daktorí blázni kladú na cedidlo tri vršiačiky zo šípa spolu s nožom a vidličkami a
            cez to cedia mlieko — no neviem prečo. Ovčiari v horách síce dávajú na cedidlo chvojky
            alebo jedľové halúzky, ale robia to preto, aby sa vlna padnutá do mlieka nelepila na
            cedidlo, lebo mlieko by tieklo potom cez cedidlo veľmi pomaly.
    </p>
    <p>
     Podobne je povera a bláznovstvo, keď niekto vkladá pod dbanku dve slamky, hrebeň, nôž
            a iné veci, aby sa smotana zmútila rýchlejšie. Nič z toho nepomôže, lebo ak je smotana
            či už veľmi studená alebo nadmieru teplá, môžeme naklásť pod dbanku či okolo dbanky, čo
            len chceme, nezmúti sa tak chytro. Smotanu treba v zime trochu zahriať pri teplej peci,
            v lete zasa spolu s dbankou ochladiť v studenej vode, ak nechceme veľa času zabiť pri
            mútení. Lebo ak nie je smotana ani veľmi teplá, ani veľmi studená, ľahko sa dá zmútiť aj
            bez takých pletiek.
    </p>
    <p>
     Hlúpi ľudia robia pri kravách, okolo mlieka a masla ešte veľa všelijakých
            bláznivostí, lež — verte mi — všetko je daromné a nielenže to neosoží, ale často aj
            veľmi nebezpečne škodí.
    </p>
    <p>
     A čo ešte sprostí ľudia hovoria o strigách a čarodejniciach?
    </p>
    <p>
     Sedliaci: Nuž čo — že lietavajú v povetrí na metlách, ožehoch, vidlách a kadečom a že
            sa tak zavše schádzajú na hodovanie a tanec. Vraj sa môžu zmeniť na kobyly, mačky alebo
            iné zviera, môžu sa urobiť neviditeľnými, môžu hocikomu uškodiť aj v neprítomnosti — a
            bohvie čo všetko sa ešte o nich rozpráva.
    </p>
    <p>
     Učiteľ: To sa kedysi dávno v Nemeckej vymyslelo a tomu aj verilo, že strigy lietajú
            povetrím na metlách a že zavše sa schádzavajú na spoločné hodovanie a tanec. V Nemeckej
            je vrch, ktorý sa volá Bloková hora, a nevedomý ľud predpokladal, že sa schádzavajú na
            tomto vrchu a tam spolu s diablami hodujú a tancujú. Lež ako je nepravda a klamstvo
            všetko, čo hlúpi ľudia navymýšľali o strigách, podobne ani táto nepravdivá ohavnosť si
            nezasluhuje, aby sme jej verili čo len trošku. Lebo lietanie a rajtovanie povetrím na
            metle či ožehu je pre človeka nepochopiteľná a nemožná vec.
     <sup>
      [
      <a class="footnote" href="#ftn.id2584079" name="id2584079">
       29
      </a>
      ]
     </sup>
    </p>
    <p>
     Podobne je výmysel, že sa takzvané strigy môžu — ak chcú — premeniť na kobylu, mačku
            alebo iné zviera.
    </p>
    <p>
     Sedliak: Ja som počul, že istá striga mala takú uzdu, ktorú keď voľakomu založila na
            hlavu, že sa hneď premenil na koňa a potom na ňom sem i ta behala a rajtovala. No raz
            vraj keď tak jedného človeka tou uzdou premenila na koňa, že ten kôň potriasol hlavou,
            čím uzdu zhodil a ihneď sa zmenil opäť na človeka, uzdu chytro hodil strige na hlavu —
            takže sa v tej chvíli zmenila na kobylu. Nato vraj šiel s tou kobylou ku kováčovi, dal
            ju podkovať a takú potom pustil. Podkovaná zhodila z hlavy uzdu a premenila sa na ženu —
            ale že podkovy si nemohla postŕhať z rúk a nôh, a tak sa potom vedelo, že je striga.
    </p>
    <p>
     Učiteľ: Bláznivejšiu a smiešnejšiu povedačku, ako je táto, nemožno ani vymyslieť!
            Koho boh stvoril človekom, ten zostane človekom až do smrti. Nemôže sa ani sám zmeniť na
            iné stvorenie a rovnako ho nemôže ani druhý človek alebo diabol premeniť na nijaké
            hovädo či zviera. To by bolo proti prirodzenosti, proti skúsenostiam a zdravému rozumu.
    </p>
    <p>
     Hlúpi ľudia ešte vravia a veria, že takzvané strigy sa môžu urobiť neviditeľnými. V
            istom zmysle tomu verím. Keďže stríg nieto, nemôžeme ich ani vidieť, lebo nikto nikdy a
            nikde nevidel nijakú skutočnú strigu, o akých toľko rozprávajú hlupáci. A že by sa
            daktorý človek mohol urobiť neviditeľným, to je výmysel a nemožnosť.
    </p>
    <p>
     Sedliak: Pán rechtor, ja sa veru môžem urobiť neviditeľným!
    </p>
    <p>
     Učiteľ: To verím, ak sa dačím zakryjete, aby sme nevideli vaše telo. Ale to nie je
            čarodejnícky kumšt ani umenie.
    </p>
    <p>
     (Všetci prítomní sa pritom rozosmiali.)
    </p>
    <p>
     Iný sedliak: Ja som počul, že ktorý človek nosí pri sebe istú zelinku — no neviem,
            ako sa tá zelinka volá — toho nikto nevidí.
    </p>
    <p>
     Učiteľ: Nik ho nevidí, ak sa voľakam skryje alebo ak je dakde sám. Ináč nieto takej
            zelinky, ani takej veci na svete, ktorá by niekoho mohla urobiť neviditeľným. Aj to sú
            vymyslené a škodlivé pletky.
    </p>
    <p>
     Raz istý ošmek oklamal jedného sedliaka, že má na predaj taký kamienok, čo urobí
            neviditeľným každého, kto ho nosí pod jazykom. Sprostý sedliak ten kamienček od ošmeka
            kúpil za pár zlatých a potom išiel do sklepu s vedomím, že ho tam nikto neuvidí a môže
            bez obáv kradnúť. A keďže práve vtedy bolo v sklepe veľa kupujúcich, nikto si ho
            nevšímal, ani sa mu neprihovoril, nuž si myslel, že ho skutočne nikto nevidí. Začal teda
            veselo brať kadejaké veci. No keď predavač videl, že bez slova ako blázon berie všetko,
            čo len môže, pristúpil k nemu a spýtal sa ho: „Čo to robíš, ty lotor?!“ Sedliak sa
            náramne zľakol, namiesto odpovede hodil nakradnuté veci na zem a chcel vybehnúť zo
            sklepu. Ale to sa mu nepodarilo, lebo ho lapili a hneď na mieste ho predavači tak
            nabili, že sa veru potom nikdy viac neopovážil robiť neviditeľným a kradnúť.
    </p>
    <p>
     Sedliak: Nuž ten hlúpy neborák utrpel veľkú škodu, lebo aj veľa zaplatil za ten
            naničhodný kamienok a potom utŕžil aj bitku.
    </p>
    <p>
     Učiteľ: Nečudujte sa tomu. Poverčivých a bláznivých ľudí často tak oklamú. Z toho sa
            poučte, že babské pletky bývajú iba na veľkú škodu. Nikdy neverte takému, čo vám sľubuje
            za málo veľa, ináč vás istotne ošmekne.
    </p>
    <p>
     A pokiaľ ide o to, že strigy môžu dakomu uškodiť aj v neprítomnosti, poviem vám len
            toľko: Ak nemôže nikto nikomu priamo škodiť v neprítomnosti, nemôžu to teda urobiť ani
            tí, ktorých nevedomosť ľudská nazýva strigami a čarodejnicami. Niektorý prešibanec môže
            síce prirodzenými prostriedkami uškodiť aj človeku, ktorý je od neho ďaleko, no nikdy
            nikto nemôže nikomu ani dobre, ani zle urobiť takým spôsobom, ako sa to rozpráva o
            strigách.
    </p>
    <p>
     Ak už nevedomý ľud privlastňuje strigám a čarodejniciam kadejaké vedomosti a kumšty,
            vtedy si uvedomte, že ak by bola pravda všetko, čo sa vraví a verí o strigách i
            čarodejniciach, potom by tie strigy a čarodejnice boli už dávno opanovali celý svet.
            Všetko bohatstvo, imanie a majetok tohto sveta, ba i všetky hodnosti by už boli strigy a
            čarodejnice pritiahli k sebe tými kumštami, ktoré im pripisujú. Lebo nemožno tajiť, že
            takmer každý človek má už v náture túžbu po hodnostiach, po poctách a majetku tohto
            sveta. Každý by bol rád bohatý — a rád by panoval nad inými. A keby to bola pravda, že
            strigy a čarodejnice vedia robiť také zvláštne a neslýchané nadprirodzené kumšty,
            neverím, že by sa medzi nimi nebola vyskytla aspoň jedna, ktorá by si takými kumštami a
            praktikami nebola získala a nahonobila čo najväčšie bohatstvo a majetky. A jednako sa
            rozpráva a verí, o daktorých starých ženách a vdovách, ktoré často nemajú ani kúsok
            chleba, že sú strigy a čarodejnice. Neverte tomu, lebo keby tie ženy poznali dajaké také
            čarodejnícke kumšty, istotne by netrpeli hlad a nedostatok — ale by si nazhromaždili
            všetkého toľko, že by sa každý až čudoval.
    </p>
    <p>
     Sedliak: No možno preto zotrvávajú v chudobe, aby sa svet nedozvedel, že sú strigy.
    </p>
    <p>
     Učiteľ: Tomu neverím, ani veriť nemôžem, lebo také strigy, o akých rozprávajú hlúpi
            ľudia, svojimi kumštami — aké sa im pripisujú — nebáli by sa na tomto svete nijakého
            potentáta ani kráľa a mohli by robiť so všetkými ľuďmi, čo by sa im zachcelo. Keby sa
            dakto mohol urobiť neviditeľným, keby mohol na kohokoľvek podľa vôle uvaliť hocijakú
            chorobu, keby mohol v neprítomnosti škodiť ľuďom, ľudí dláviť, zmeniť sa na hocijaké
            zviera — ten by sa mohol nebáť celého sveta, lebo by kumštami vedel od seba odvrátiť
            všetko zlo. A teda neverte, že by daktorá chudobná žena, ktorou opovrhujú, bola striga a
            poznala nejaké nadprirodzené kumšty, lebo by so svojimi vedomosťami a znalosťou praktík
            neostávala v takom biednom položení.
    </p>
    <p>
     Podľa mienky nevedomých ľudí strigy a čarodejnice často robia jedna proti druhej.
            Jedna čaruje a druhá to isté odčaruje, jedna dačo odoberá a druhá to isté navracia a tak
            ďalej. Dá sa teda povedať, že aj strigy a čarodejnice sú proti sebe, a že ich moc a
            kumšty nemôžu mať stálosť.
    </p>
    <p>
     Už predtým ktosi z vás o strigách spomenul, že keď umierajú prirodzenou smrťou,
            nezmeravejú a nestuhnú tak ako iní ľudia. O tom by som vám mohol povedať veľa smutných a
            poľutovaniahodných príhod — Hlúpi ľudia neraz pokladajú hneď za mŕtveho takého človeka,
            ktorý v chorobe prestáva rozprávať, hýbať sa a dýchať. To bývalo príčinou smutnej
            skutočnosti, že sa pochovali tisíce takých ľudí, ktorí neboli mŕtvi, ale iba v
            bezvedomí.
    </p>
    <p>
     Veľa je takých chorôb, že v nich človek upadá do bezvedomia, priam akoby už umrel.
            Stáva sa to zvyčajne u mladých, krehkých a takých ľudí, na ktorých zrazu prichádza
            choroba, nato ihneď mdloba alebo bezvedomie. Istá matka dala jediného syna na remeslo, a
            kým on desať rokov vandroval po svete, nevedela o ňom nič. Potom raz ten jej stratený
            syn prišiel k nej s istým tovarišom ako pocestný a prosili ju o hospodu. Ona ich s
            radosťou prijala a vypytovala sa ich, či dakde nepočuli o jej synovi. A syn, keďže mu
            nedopustilo srdce, aby sa ďalej vydával za cudzinca, padol matke okolo krku a povedal:
            „Ja som ten váš syn, mamička, a šťastný som, že vás vidím živú a zdravú.“ Matka od
            radosti nevládala slova povedať, iba ovisla v synových rukách a naostatok padla na zem
            ako mŕtva. Syn a všetci prítomní začali lamentovať a bedákať: „Umrela, umrela!“ Zbehli
            sa susedia, obliekli ju ako mŕtvu a smutní sa chystali na pohreb. No keď ju na druhý deň
            kládli do truhly, na údiv všetkých precitla z mdlôb a ožila.
    </p>
    <p>
     Sedliak: Ach — keby bola dlhšie ostala v mdlobách, iste by ju boli pochovali.
    </p>
    <p>
     Učiteľ: Pravdaže by ju boli pochovali, a keby bola potom v hrobe ožila, tam by bola
            musela umrieť v neopísateľných útrapách.
    </p>
    <p>
     Sedliak: Aj ja som počul podobnú smutnú príhodu. Akási bohatá žena tiež tak náhle
            umrela a pochovali ju v nádherných šatách. Hrobári ju chceli v noci tajne vykopať a
            stiahnuť z nej tie šaty. Vtom, ako ju vyzliekali, vraj ožila a potom ešte veľa rokov si
            pobudla na svete.
    </p>
    <p>
     Učiteľ: Na svete sa stáva veľmi veľa podobných prípadov. A veru nemôže byť väčších
            múk a útrap pre človeka, ako musí pretrpieť, kto v hrobe ožije a potom od hladu, smädu a
            zúfalstva podstúpi smrť. Daktorí, čo ich v bezvedomí pochovali, vo veľkých útrapách si
            obhrýzli ruky, ktoré mohli dostať k ústam, a tak museli umrieť.
    </p>
    <p>
     Sedliak: To by som si veru nežiadal, aby ma pochovali takto živého —
    </p>
    <p>
     Učiteľ: Ktorýže človek by si to žiadal? No najväčšou zodpovednosťou živých je, aby
            nikoho nepochovali skôr, kým sa naisto nepresvedčia, že človek pokladaný za mŕtveho je
            skutočne mŕtvy. To si dobre zapamätajte — že hoci človek prestal rozprávať, hýbať sa a
            dýchať, hoci aj celý ochladol a zmeravel, hoci začal už páchnuť umrlčinou, predsa nás to
            nemusí dostačujúco presvedčiť o konci jeho života. Lebo — po prvé — omdletý človek práve
            tak ako mŕtvy, kým je v mdlobách, ani nedýcha, ani nič necíti; ba i takzvaný pulz čiže
            bitie srdca u takého človeka zastane — a predsa prichádza k životu. Ani deti v matkinom
            živote nedýchajú, a predsa sú živé. Teda podľa toho, že daktorý človek v bezvedomí
            prestal dýchať, nemožno s istotou tvrdiť, že skutočne umrel. Ba často sa stáva, že život
            človeka akoby sa utiahol do najvnútornejších častí jeho tela a sústredil sa do jedného
            miesta. Zdá sa preto, že človek skutočne umrel, hoci sa tá iskierka života môže v ňom
            predsa roznietiť a oživiť celé telo. Pri pitve ľudského tela často sa u zdanlivo mŕtvych
            ľudí zistil v srdci ešte život, aj keď sa už celé telo zdalo skutočne mŕtve.
    </p>
    <p>
     Po druhé — ani zmena farby a ochladnutie tela nie sú istým a dostačujúcim znakom
            smrti, lebo to pri človeku iba poukazuje na skutočnosť, že jeho život je veľmi slabý.
            Mnoho chorých často vyzerá tak, akoby už dávno boli vypustili dušu, mnohí sú aj dlhší
            čas chladní ako ľad, a predsa žijú a môžu vyzdravieť.
     <sup>
      [
      <a class="footnote" href="#ftn.id2584546" name="id2584546">
       30
      </a>
      ]
     </sup>
    </p>
    <p>
     Po tretie — ani zmeravenie tela spojené so spomenutými už úkazmi, nemôže nás
            dostatočne presvedčiť o skutočnej smrti daktorého človeka. Veď vieme, že zmrznutý človek
            býva celkom meravý a stuhnutý, nemôže hýbať údmi práve tak ako mŕtvy, a predsa hneď nato
            neumiera, ale opäť prichádza k životu. Veľa takýchto zmeravených, aj keď sa nemôžu
            pohnúť, predsa počujú a vidia všetko, čo sa s nimi a okolo nich robí — ako to potvrdzujú
            mnohé prípady. Aký náramný strach musí prežívať takýto človek, keď vidí a vie, že ho
            ešte živého pochovávajú ako mŕtvolu, to si môžete sami domyslieť.
    </p>
    <p>
     Napokon ani umrlčí zápach nie je dostačujúcim znakom smrti, lebo mnohým ťažko chorým
            vychádza z úst taký zápach a smrad, akoby mali zhnité všetky vnútornosti. Daktorí zase
            majú na povrchu tela niečo hnisajúce a zapáchajúce — a predsa pritom môžu žiť a
            vyzdravieť.
    </p>
    <p>
     Istým znamením toho, že dakto skutočne umrel, je hnitie celého tela, čo sa zvyčajne
            začína po zastavení pulzu a zmeravení tela — zavše už na prvý alebo na druhý deň,
            inokedy zasa o deň-dva neskôr najprv na ústach a bokoch brucha. Až do tohto času môže
            byť v človeku ešte život.
    </p>
    <p>
     Pri tejto príležitostí dám vám stručné poučenie, ako máte zaobchádzať s umierajúcimi
            príbuznými. Predovšetkým dbajte na to, aby vašich umierajúcich, keď už podľa všetkého
            vypustili dušu, nepreniesli hneď z teplej postele na chladné miesto, ako sa to zvyčajne
            robieva. Lebo je možné, že majú ešte v sebe iskierku života, ktorá sa môže opäť vzbudiť
            a roznietiť ako dakedy sliepňavo horiaca svieca. Takto pomordovali mnoho ľudí, ktorí
            upadli do ťažkých mdlôb.
    </p>
    <p>
     Umretému sa nemá vytiahnuť spod hlavy vankúš, lebo tým sa mu prekazí dýchanie a obeh
            krvi.
    </p>
    <p>
     Napokon sa nemá človek, ktorý podľa všetkého skonal, uložiť do komory alebo izby
            vzdialenej od ľudí a nechať samotný. Mŕtveho majú strážiť takí ľudia, čo nie sú
            poverčiví a neobľubujú opojné nápoje, lebo neraz sa stalo, že zdanlivo mŕtvy bol iba v
            mdlobách a potom bez pomoci a opatery musel umrieť.
    </p>
    <p>
     Mŕtvy má teda istý čas zostať pod dohľadom opatrných ľudí v trochu teplej izbe na
            posteli, a nie zatvorený v truhle. Tieto opatrenia treba zachovať najmä pri takých,
            ktorí umierajú nečakane v kvete svojho života a pri plnom zdraví. Lebo život dospelého a
            zdravého človeka tak ľahko nevyhasne. Podobne aj z krvi stečení ľudia — lebo to si
            zapamätajte, že z človeka nikdy nemôže vytiecť všetka krv — pri nich je ešte nádej, že
            sa zachránia.
    </p>
    <p>
     Často dlho v mdlobách ostávajú aj rodiace ženy a narodené deti. Rovnako i ľudia
            porazení šľakom, utopenci, obesenci a zadusení dymom či dačím iným môžu opäť ožiť a
            prísť k vedomiu. Taktiež zmrznutý alebo hromovou strelou ohlušený človek sa nemá hneď
            pochovať, ako to robievajú hlupáci. A ako je nesprávne ihneď pochovať riadne umretého,
            tým skôr postihnutých spomínanou smrťou treba dlhší čas nechať navrchu a hľadať spôsob,
            ktorým by sa takí zadusení, zamdletí, ohlušení a podobne postihnutí ľudia mohli priviesť
            znovu k životu.
    </p>
    <p>
     Sedliak: Pán rechtor, ale my by sme si nevedeli s takými polomŕtvymi dať rady a nájsť
            spôsob, ako by sme ich priviedli k životu.
    </p>
    <p>
     Učiteľ: Zvyčajne všade sú barbieri a lekári, ktorých treba bez meškania privolať, ak
            sa prihodí dakomu čosi také. A ak by to nebolo možné, skoro v každej dedine je pán farár
            alebo dajaký iný rozumný človek, ktorý by v takom prípade nevedomým ľuďom mohol poradiť
            aj pomôcť.
    </p>
    <p>
     Keďže medzi nevedomými ľuďmi sa pochováva mnoho ešte živých, viacerí králi a iné
            svetské vrchnosti nariadili mŕtvych pochovávať až po dvoch dňoch a nociach ich skonu. A
            veru veľmi zle robia tí, ktorí na pána farára a iné na to ustanovené osoby nástojčivo
            naliehajú, aby im mŕtveho pochovali čo najskôr, lebo tak sa môže veľmi ľahko pochovať aj
            nie ešte mŕtvy človek.
    </p>
    <p>
     Dakde sú ľudia v tomto prípade už natoľko opatrní, že na cintorínoch vystavali
            budovy, kde nechávajú nepochovaných mŕtvych ležať aj týždeň a pochovávajú ich až potom,
            keď sa všestranne presvedčili, že už nieto v nich života. Bodaj by túto chvályhodnú vec
            nasledovali aj ostatní ľudia!
    </p>
    <p>
     Vráťmeže sa ešte ku strigám, o ktorých sa vraví, že po smrti nezmeravejú, ani
            nestuhnú. Takáto bludná domnienka priviedla o život veľké množstvo nevinných ľudí, lebo
            často nejednu spravodlivú a statočnú ženu, keď upadla do mdlôb a nezmeravela, vyhlásili
            za strigu — a ešte ju aj nekresťansky upálili. Pri čítaní takýchto príhod musí nás
            bolieť srdce z opisovanej ukrutnosti, ktorú bezbožný, hlúpy svet páchal na tisícoch
            nevinných ľudí — keď ich trápil, mučil a napokon upaľoval.
    </p>
    <p>
     Neraz sa stalo, že už pochovaných vykopali z hrobu, hádzali do ohňa a upaľovali ako
            najväčších zločincov. Poľutovaniahodné je, keď v Lotrinsku na istom neveľkom území za
            pätnásť rokov odsúdili na smrť a upálili asi deväťsto ľudí len preto, že ich hlupáci
            vyhlásili za strigy a čarodejníkov. Podobne v malom würzburskom biskupstve pred
            stopäťdesiatimi rokmi za dva roky a zopár mesiacov upálili stopäťdesiat žien — akože
            strigy. Aj na niektorých miestach Henneberského grófstva vtedy v krátkom čase umučili a
            upálili stosedemdesiatdeväť ľudí. Ak teda v takých malých krajinkách, za krátky čas na
            smrť odsúdili a upálili toľko ľudí pre bludné podozrenie zo strigônstva, aké nesčíselné
            množstvo muselo pre takúto ošklivú poverčivosť zahynúť v celej Európe a v iných
            svetadieloch!
    </p>
    <p>
     Ešte pred päťdesiatimi rokmi aj v našej milej vlasti sa vyskytlo veľa podobných
            smutných prípadov. No odvtedy, ako múdra vrchnosť začala vykoreňovať túto nehanebnú
            ohyzdnosť, chvalabohu, načisto prestali spomínané nekresťanské a neľudské mordy a
            upaľovania. A pomaly začínajú sa strácať a vykapávať aj bludné názory o strigách,
            čarodejniciach a podobných veciach. Veď ak by teraz chcel dakto pred múdrou vrchnosťou
            obžalovať voľakoho zo strigônstva alebo čarodejníctva, ten by vyšiel — na posmech.
    </p>
    <p>
     Preto pevne veríme, že ak tie škodlivé domnienky o strigách zakapú, vedno s nimi
            zakapú aj všetky strigy a čarodejnice, lebo nejestvovali nikde inde — iba v hlúpom
            rozume a mozgoch sprostých ľudí.
    </p>
    <p>
     Tým sa beseda skončila a každý sa pobral na odpočinok.
    </p>
    <p>
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581069" name="ftn.id2581069">
        15
       </a>
       ]
      </sup>
      Isteže diabol neuzatvára s ľuďmi ústne alebo písomné zmluvy, ale ľudia ich
                  robia s diablom. Poznám prípad jedného ničomníka, ktorý sa vari pred päťdesiatimi
                  rokmi vlastnou krvou podpísal diablovi za takých podmienok, že kedykoľvek pôjde
                  popri kostole, bude sa rúhať bohu, podobne na pozdrav iných bude aspoň v sebe
                  zlorečiť — od diabla za to žiadal stotisíc či dvestotisíc zlatých. Všetko toto
                  potom sám vyznal, keď sa spravodlivým zásahom božím dostal do rúk vrchnosti. Na
                  otázku, či sa mu dakedy diabol zjavil alebo mu niečo dal, odpovedal, že diabla
                  nikdy nevidel, ani od neho nič nedostal, hoci sa po nociach dosť nasedel na
                  krížnych cestách a naprivolával sa ho svojimi čarodejnými kumštami. Raz vraj síce
                  počul obďaleč preletieť akýsi hrmot, no keďže bola hustá tma, nerozoznal, či to
                  len dajaký voz tade prebehol alebo či to bolo niečo iné. Vrchnosť tohto
                  čarodejníka a bohorúhača podľa krajinského práva odsúdila na smrť a jeho telo po
                  smrti spálili.
     </p>
    </div>
    <div class="footnote">
     <p>
      <sup>
       [
       <a class="para" href="#id2581164" name="ftn.id2581164">
        16
       </a>
       ]
      </sup>
      Pod menom čarodejníctvo možno rozumieť rozličné veci, ktoré sa nemajú miešať
                  dohromady. Lebo 1) v prírode sa vyskytujú všelijaké také veci, ktoré jednoduchý
                  ľud, keďže ich nechápe, pre svoju hlúposť a nevedomosť pokladá za diabolské kumšty
                  a čarodejníctvo, hoci neobsahujú nič zlé a učení ľudia ich dobre poznajú.
     </p>
     <p>
      2) Pospolitý ľud obyčajné kaukliarske kúsky pokladá za čary, hoci nie sú nič
                  iné ako šikovné mámenie a zaslepovanie očí. A preto kaukliari svoje kumšty ukazujú
                  zväčša v tmavých miestnostiach alebo v nočnom čase pri slabom svetle sviece.
                  Pritom sú veľmi vrtkí aj obratní a nedopustia, aby sa im diváci mohli prizerat
                  zblízka, lebo tak by sa ľahko prezradilo, že sú figliari, a stratili by na
                  vážnosti.
     </p>
     <p>
      3. Často sa stáva, že zlí ľudia tajne podstrčenou otravou či jedom škodia iným
                  ľuďom i zvieratám, ba dakedy aj stromom a rastlinám alebo podobne kazia nádoby a
                  nástroje v domácnosti aj v hospodárstve. V takýchto prípadoch hlúpi a poverčiví
                  vravia, že majú počarené.
     </p>
     <p>
      4. Napokon sú aj takí, čo pomocou diabolských a zakázaných čarov i kumštov chcú
                  konať nadprirodzené, zdravému rozumu aj slovu božiemu sa protiviace veci, hoci v
                  skutočnosti nemôžu urobiť nič. A proti takejto už nerozumnej a hriešnej povere
                  brojí učiteľ v tejto knihe, a nie proti prirodzenému, kaukliarskemu mámiacemu
                  kumštu.
     </p>
     <p>
      Pokiaľ ide o spomínaných egyptských čarodejníkov, taktiež o Šimona, Elimasa a
                  im podobných, podľa mojej mienky neboli nič iné ako prešibaní klamári a kaukliari,
                  ktorí svojimi kaukliarskymi kumštami mámili ľud a zaslepovali mu oči. Veď aj v
                  našich časoch sa vyskytujú takí kumštári, ktorí vedia urobiť kumštovné hady
                  plaziace sa po zemi, podobne aj iné plazy a sem i ta poskakujúce kumštovné žaby. A
                  ešte ľahšie vedia spôsobiť, aby voda v nádobe zaraz sčervenela ako krv…
     </p>
    </div>
    <div class="footnote">
     <p>
      <sup>
       [
       <a class="para" href="#id2581284" name="ftn.id2581284">
        17
       </a>
       ]
      </sup>
      Ak by mal cudzí pohľad niekomu uškodiť, kazatelia slova božieho by boli vari
                  vždy chorí, lebo im hľadí do očí celé zhromaždenie všelijakých ľudí, kedykoľvek
                  stoja pri oltári alebo na kancli.
     </p>
    </div>
    <div class="footnote">
     <p>
      <sup>
       [
       <a class="para" href="#id2581465" name="ftn.id2581465">
        18
       </a>
       ]
      </sup>
      Pre nevedomý ľud by bola veľmi užitočná taká knižočka, kde by sa uvádzali
                  príčiny chorôb, ktoré pripisuje svet strigám a iným nadprirodzeným príčinám, a
                  taktiež aj spôsob ich liečenia. Na túto užitočnú prácu mohol by sa ochotne podujať
                  niektorý lekár, ktorému záleží na ľudskom pokolení.
     </p>
    </div>
    <div class="footnote">
     <p>
      <sup>
       [
       <a class="para" href="#id2581838" name="ftn.id2581838">
        19
       </a>
       ]
      </sup>
      Aby bola celá vec názornejšia, treba pridať, že poverčiví ľudia pripisujú
                  strigám aj to, že svojím čarodejstvom môžu človeka postreliť na diaľku a v
                  neprítomnosti, čiže vraziť mu do tela bez narušenia pokožky napríklad popol, srsť,
                  vlasy, väčšie škrupiny, roztlčené sklo a bohviečo všetko iné. Dôsledkom toho sú
                  rozličné ťažké choroby, okrivenie, všelijaké hlúzy, vredy a podobné nepríjemnosti.
     </p>
     <p>
      V našom meste som poznal istého človeka, o ktorom sa hovorilo, že ho postrelila
                  striga. Vyše roka ležal celý pokrytý vredmi. A to keď sa mu jeden vred otvoril,
                  hneď sa mu vyhodil a hnisal nový. Zavše som tohto biedneho lazára navštívil a jeho
                  domáci mi viac ráz ukázali v šálke také s hnisom pomiešané smeti ako vlasy, srsť,
                  škrupiny a ktožehovie čo všetko, a hovorili, že je to z nového rozpučeného vredu,
                  z ktorého sa to samo vyvalilo alebo to oni vytlačili. Pritom spomínali aj istú
                  osobu, ktorú vraj podozrievajú, že ho ona postrelila. Vždy som ich veľmi prosil,
                  aby ma hoci aj o polnoci zavolali, keď sa mu opäť otvorí nový vred, aby som sa na
                  to — čo mi hovoria — mohol podívať vlastnými očami. No nikdy som sa k tomu
                  nedostal, hoci boli chudobní ľudia a ja som im sľuboval, že im dobre zaplatím, ak
                  vyhovejú mojej žiadosti.
     </p>
     <p>
      Potom ten biedny človek umrel. Po jeho smrti som zistil, že tá žena, ktorá mu
                  mala počariť, bola ich priateľka a ináč takto statočná osoba. No keďže začali
                  proti nej akýsi proces, vymysleli na ňu takéto jedovaté obvinenie, aby ju ním
                  znevážili a nastrašili, čím chceli dosiahnuť, že im ustúpi a oni ľahko docielia,
                  čo len budú chcieť. Niet sa teda čo čudovať, že nechceli, aby som zblízka nazrel
                  do ich vredu.
     </p>
    </div>
    <div class="footnote">
     <p>
      <sup>
       [
       <a class="para" href="#id2581928" name="ftn.id2581928">
        20
       </a>
       ]
      </sup>
      Poučenie pre nevedomejších: Po celom našom tele na pokožke je husto vedľa seba
                  veľa maličkých dierok. Ak nám je veľmi teplo a keď v našich žilách rýchlo tečie a
                  dokola obieha krv, vtedy sa cez tie dierky tisne vlhkosť z nášho tela von v podobe
                  malých kropají. To je pot či — ako iní vravia — znoj. Kto svoje telo neudržuje v
                  čistote, tieto dierky sa zapchávajú špinou a nečistotou, čo zapríčiňuje človeku
                  veľa zlého.
     </p>
    </div>
    <div class="footnote">
     <p>
      <sup>
       [
       <a class="para" href="#id2582388" name="ftn.id2582388">
        21
       </a>
       ]
      </sup>
      No človek nemusí byť pritom veľký škrupulant, lebo ináč veľmi zbojazlivie,
                  prepadne strachu a bude behať z miesta na miesto ako šialený. Na celej zemi však
                  nieto takého kúta, kde by nás nemohla zasiahnuť mocná božia ruka a trafiť ostrá
                  strela. A strela bije práve tak do holého poľa ako do stromu, lenže na prvom
                  nezanechá po sebe nijaký znak, no zasiahnutý strom dlhé roky stojí pred našimi
                  očami rozpáraný a roztrieskaný.
     </p>
     <p>
      Pokiaľ však ide o samu hromovú strelu, nevedomý ľud zvyčajne predpokladá, že je
                  to dajaký z oblaku vystrelený tvrdý kameň, kým nie je to nič iné ako zapálené a
                  veľmi prudko letiace povetrie, ktoré kam zasiahne, tam všetko páli, láme, ničí.
                  Aká sila môže byť aj v chladnom, ale vo veľmi prudko sa pohybujúcom povetrí,
                  dokazuje nám guľa vystrelená z dela a letiaca blízko človeka. Hoci guľa človeka
                  nezasiahla, predsa ňou prudko pohnuté povetrie môže ho zvaliť na zem alebo aj
                  kosti v ňom polámať. Na vlastné oči som raz videl dva voly zabité na poli hromom,
                  keď z nich práve sťahovali kožu, ktorá bola celá a neporušená, kým pod ňou všetky
                  kosti polámané a rozdrúzgané.
     </p>
    </div>
    <div class="footnote">
     <p>
      <sup>
       [
       <a class="para" href="#id2582478" name="ftn.id2582478">
        22
       </a>
       ]
      </sup>
      Názor, že zvonenie rozháňa oblaky, je nerozumná povera. No ešte oveľa väčšia
                  povera je hovoriť, že ten či iný zvon len preto, lebo je posvätený, rozháňa hlasom
                  nielen oblaky, ale zaháňa i zlých duchov a mátohy, odníma moc čarom a bosoráctvam,
                  ba usmrcuje hady aj iné jedovaté a škodlivé tvory.
     </p>
    </div>
    <div class="footnote">
     <p>
      <sup>
       [
       <a class="para" href="#id2582612" name="ftn.id2582612">
        23
       </a>
       ]
      </sup>
      Za víchrice, blýskania a hromobitia treba sa vystríhať dvoch hriešnych a
                  nekresťanských zlozvykov. Jednak sa nemáme až tak báť a ľakať, akoby sa mal celý
                  svet zvaliť na hromadu, jednak zasa nemáme byť ľahkomyseľní a so smiechom všetko
                  brať naľahko…
     </p>
    </div>
    <div class="footnote">
     <p>
      <sup>
       [
       <a class="para" href="#id2582826" name="ftn.id2582826">
        24
       </a>
       ]
      </sup>
      Istý už v Pánu odpočívajúci znamenitý cirkevný učiteľ mi sám rozprával, že raz
                  si jeho poslucháči vzali do hlavy okúpať svoje ženy, a tak vyzvedieť, či daktoré
                  medzi nimi nie sú strigy a čarodejnice. A pritom boli takí opovážliví, že si
                  trúfali samopašne naliehať i na svojho duchovného otca, aby spolu s nimi dal
                  skúpať aj on svoju manželku. No keď sa im v tom neústupčivo vzpieral, uspokojili
                  sa iba tak, že ju z toho kúpania vykúpil za päťdesiat zlatých. Potom sa požaloval
                  svojmu zemepánovi a tých päťdesiat zlatých mu vrátili.
     </p>
     <p>
      Môj ty bože, keby ma bolo postihlo, že by ma poverčiví ľudia boli vzali na
                  takúto vodnú skúšku, bol by som skutočne zle obstál, lebo v mladosti som plával po
                  vode ako kačica. A ešte aj teraz môžem sa bez oddýchnutia nahlas a pomaly pomodliť
                  celý otčenáš a podobne jedným dúškom nafúkať celý dosť veľký mechúr. Preto si
                  myslím, že musím mať veľké pľúca — lebo čím má dakto väčšie pľúca, tým ťažšie sa
                  ponára do vody.
     </p>
    </div>
    <div class="footnote">
     <p>
      <sup>
       [
       <a class="para" href="#id2583092" name="ftn.id2583092">
        25
       </a>
       ]
      </sup>
      Keďže som o strigy málo dbal už od svojho detstva, nikdy sa mi — čo si pamätám
                  — nesnívalo pri takom tlačení krvi, že ma dlávi bosorka. No často som počul, že je
                  akási veľká rapavá a jedovatá žaba, ktorú naši Slováci nesprávne nazývajú
                  korytnačkou, a tá ak spiacemu vylezie na tvár, vraj mu tak mocne stisne ústa i
                  nos, že by sa zadusil, keby mu zavčasu neprišli na pomoc. Nuž teda takáto žaba ma
                  zvyčajne dlávievala vo snách.
     </p>
     <p>
      Spomínané nočné dlávenie daktorí naši Slováci nazývajú škriatkom, iní zasa
                  morou alebo zmokom a kadajakými inakšími menami.
     </p>
    </div>
    <div class="footnote">
     <p>
      <sup>
       [
       <a class="para" href="#id2583228" name="ftn.id2583228">
        26
       </a>
       ]
      </sup>
      Raz som mal v službe jedno nemecké dievča, ktoré sa mi viac ráz žalovalo, že ju
                  akýsi Trud — ako to nazývalo svojím jazykom — v noci dlávieva, a že tá obluda
                  istotne vchádza oblokom zo susedného cintorína. Zo žartu som jej teda poradil, aby
                  si dakde požičala mocnú pascu na potkany a nastavila ju do obloka, tá nočná obluda
                  sa naisto do nej chytí. Ona moju radu nepokladala za žart a chodila po meste
                  dotiaľ, kým nezohnala pascu. Keď jej potom ťažoba prešla, presvedčená bola, že
                  mátoha sa zľakla pasce a neodváži sa chodiť aj naďalej. Ja som sa jej preto
                  vysmial a vysvetlil príčinu toho dlávenia. Zmúdrela potom aj so svojou rovnako
                  poverčivou matkou.
     </p>
    </div>
    <div class="footnote">
     <p>
      <sup>
       [
       <a class="para" href="#id2583320" name="ftn.id2583320">
        27
       </a>
       ]
      </sup>
      O starých Rimanoch sa dočítame aj takúto príhodu. Ktorýsi občan obžaloval raz u
                  vrchnosti svojho suseda, že mu svojimi čarodejníckymi kumštami pokazil celé
                  hospodárstvo a všetok úžitok z neho pritiahol k sebe, takže role, vinice a záhrady
                  tohto suseda dávajú väčšiu úrodu, podobne i jeho dobytok je tučnejší a krajší.
                  Taktiež susedove kravy a ovce dávajú oveľa viacej a lepšie mlieko než jeho.
     </p>
     <p>
      Rímsky magistrát docitoval teda obidvoch na radnicu. Keď obaja prišli,
                  obžalovaný občan sa priznal, že je čarodejník a ochotný bol ukázať všetky svoje
                  čarodejnícke kumšty, len prosil, aby mu slávny magistrát dovolil priniesť na
                  radnicu jeho hospodárske náčinie a riady, a to isté aby sa prikázalo aj susedovi.
                  Keď sa mu vyhovelo a obe strany poznášali svoje náradie, obžalovaný potom povedal:
                  Páni, vidíte tento môj pluh, tieto sekery, rýle, motyky — všetky sú v poriadku,
                  ostré až sa lištia; no susedove sú ledajaké, štrbavé, tupé, hrdzavé. Podobne
                  vidíte, aké sú moje džbery, sudy, nádoby na mlieko čisté, vymyté, vybarené — no
                  jeho špinavé, plesnivé, smradľavé. A práve taký veľký rozdiel je medzi mnou a ním,
                  aj našimi stajňami, medzi opaterou dobytka — slovom, v celom našom hospodárstve.
                  Nuž a toto je moje čarodejníctvo!
     </p>
     <p>
      Vrchnosť potom obžalovaného prepustila s pochvalou a žalobca musel odísť s
                  dlhým nosom.
     </p>
    </div>
    <div class="footnote">
     <p>
      <sup>
       [
       <a class="para" href="#id2583597" name="ftn.id2583597">
        28
       </a>
       ]
      </sup>
      Dakedy sa stáva, že sa krava sama vycicia. Často sa v niektorých maštaliach pod
                  mostinami zdržujú aj veľké žaby, ktoré vyciciavajú kravy.
     </p>
    </div>
    <div class="footnote">
     <p>
      <sup>
       [
       <a class="para" href="#id2584079" name="ftn.id2584079">
        29
       </a>
       ]
      </sup>
      Skutočne je to hrozné a poľutovaniahodné, že nejeden takzvaný kresťan väčšmi
                  verí takýmto nerozumným babským pletkám než slovu božiemu. Lebo keď počuje príhody
                  z evanjelia — napr. že Kristus vodu premenil na víno alebo piatimi chlebmi a dvoma
                  rybičkami nasýtil päťtisíc hladných ľudí natoľko, že sa pozberalo ešte veľa košov
                  odrobiniek, a že robil ešte iné podobné divy a zázraky — zdá sa mu to nemožné a
                  dlho rozmýšľa, či má tomu veriť. No keď mu rozpráva dajaká hlúpa poverčivá baba,
                  že strigy a čarodejnice lietajú povetrím na ožehoch a metlách, že rozkazujú
                  oblakom, dažďu aj vetru, že seba alebo iných premieňajú na také či hentaké hovädo
                  a môžu sa urobiť neviditeľnými — tomu ihneď uverí.
     </p>
     <p>
      A veru možno si daktoré poverčivé ženy aj skutočne namýšľajú, že môžu vyčíňať
                  takéto čudné a zázračné kúsky. Ľudská fantázia má veľkú silu, ak raz obalamutila
                  hlavu dakoho. Poznáte už, čo si namýšľajú, hovoria a robia takzvaní hypochondri a
                  aké bláznivé predstavy mávajú o všeličom, keď ich opanuje táto tajomná choroba.
                  Nuž a ak sa k tomu pridá i náramná poverčivosť, viera v rozličné čarodejné kumšty
                  a túžba robiť podobné čarodejstvá, nuž potom — o čom takáto stará baba cez deň
                  premýšľala, o tom sa jej v noci sníva, totiž že po oblohe lieta hore-dolu na metle
                  alebo že sa premenila na kravu či kozu. Naostatok aj uverí, že sa skutočne tak
                  stalo — ako keď chorý fantazíruje.
     </p>
    </div>
    <div class="footnote">
     <p>
      <sup>
       [
       <a class="para" href="#id2584546" name="ftn.id2584546">
        30
       </a>
       ]
      </sup>
      Keď tu autor hovorí, že nejeden človek v mdlobách prestane dýchať a zastane mu
                  takzvaný pulz čiže tep srdca, a predsa ešte žije — to netreba chápať tak, že by
                  toľký čas vôbec nedýchal a srdce v ňom nebilo, lebo jeho celkom zastavená krv by
                  napokon musela podľahnúť smrteľnej skaze. Autor chce asi povedať iba to, že u
                  takého človeka, ktorý je natoľko zomdletý a bez vedomia, okolostojaci už nemôžu
                  postrehnúť ani jeho slabý dych a pulz.
     </p>
     <p>
      Nemožno poprieť, že dakedy aj v rozrezanom a rozkúskovanom tele ešte začas bije
                  srdce, no to ešte nedokazuje, že je živé, ibaže celkom nestratilo svoju pružnosť a
                  citlivosť. Prírodospytci to nazývajú irritabilitas, v našom jazyku však sotva máme
                  také vhodné slovo, ktorým by sme to mohli vyjadriť. Mäsiari a hospodári dobre
                  vedia, že v zabitom a už rozštvrtenom hoviadku, kým nevychladlo, myká sa nielen
                  srdce, ale aj iné údy. Ba vo svojom detstve som zakúsil, že hoci vo vychladajúcom
                  mäse prestal všetok pohyb, keď sa však doň pichne, opäť sa začne chvieť a mykať.
                  Vyskytujú sa i také byliny, ktorých keď sa chce človek dotknúť, akoby boli živé —
                  uhýbajú sa nabok alebo sa zvíjajú dohromady.
     </p>
     <p>
      Čo tu spomínam, nie je iba môj vlastný výmysel, lebo som sa o tejto veci, ktorá
                  patrí do lekárskej vedy, radil s istým znamenitým pánom doktorom.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2584872">
       </a>
       O veštcoch, nebeských znameniach, kométach, zatmení slnka a mesiaca, o snoch a iných
         veciach, z ktorých hlúpi ľudia hádajú utajenú budúcnosť.
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2584890">
        Desiaty večer
       </a>
      </span>
     </dt>
     <dt>
      <span class="sect1">
       <a href="#id2585770">
        Jedenásty večer
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2584890">
        </a>
        Desiaty večer
       </h2>
      </div>
     </div>
    </div>
    <p>
    </p>
    <p>
     Každý národ — začal opäť učiteľ — bol vždy náchylný dajakým spôsobom vyskúmať a
            vopred sa dozvedieť tajomnú budúcnosť. Táto všeobecná dychtivosť po poznaní utajených
            nám vecí aj neznámej budúcnosti a udalostí v nej mnohých podnietila, aby vymýšľali
            všelijaké falošné kumšty, ktorými by mohli klamať a mámiť iných ľudí. Už v dávnych
            časoch Židia, Egypťania, Rimania, Gréci a takmer všetky národy mali medzi sebou dajakých
            veštcov a hádačov, ktorí nevedomý ľud chceli presvedčiť, že poznajú neznáme, utajené
            veci a budúcnosť…
    </p>
    <p>
     U Rimanov keď sa chcel voľakto dozvedieť nejaké tajomstvo a budúcnosť, zašiel k
            hádačom, ktorí z letu vtákov, z vnútorností obetí, z rýchleho alebo pomalého žrania
            kureniec a z mnohých iných javov predpovedali rozličné udalosti a osudy, čo sa majú
            odohrať v budúcnosti.
    </p>
    <p>
     Gréci mali také chrámy, kde pohanskí kňazi a kňažky v mene bohov alebo bohýň
            oznamovali ľuďom rozličné tajomstvá a budúcnosť. Aj u iných národov sa takýmito a
            podobnými veštbami klamali a mámili hlúpi ľudia.
    </p>
    <p>
     V našich časoch už veľa pohanských kumštov zakapalo, no medzi nevedomým ľudom je ešte
            rozšírený bludný a klamlivý názor, že jestvujú veštci a vševedúci ľudia, že zatmenie
            slnka a mesiaca alebo červená obloha predpovedajú dačo zlé, a že boh v snách oznamuje
            ľuďom ich budúci osud — a iné podobné veci.
    </p>
    <p>
     Sedliak: Pán rechtor, ja som presvedčený o tom, že človek môže predvídať budúcnosť a
            ju aj predpovedať! Napríklad to môžeme vedieť, že z dobrého a usilovného žiaka bude raz
            dobrý a učený človek.
    </p>
    <p>
     Učiteľ: Pravda, môžeme vytušiť takú budúcnosť, ktorá súvisí s predchádzajúcimi alebo
            súčasnými skutočnosťami, takže jasne vyplýva jedna z druhej. Ale aj v tomto prípade
            môžeme dačo predvídať iba za istých podmienok. Z dobrého a usilovného žiaka môže byť raz
            dobrý a učený človek — pravdaže, ak žiak nepopustí v usilovnosti a nespustí sa dobrých
            mravov. Tak viacerí znalci histórie predpovedali pred rokmi, že vo Francúzsku nastanú v
            krátkom čase veľké zmeny. No jednako nemohli predpovedať všetky udalosti, ako sa
            skutočne odohrávajú teraz.
    </p>
    <p>
     Aj iné budúce udalosti možno predvídať podľa predchádzajúcich. No taký spôsob
            predvídania a predpovedania neznámej budúcnosti, aký panuje medzi hlúpymi ľuďmi, je plný
            falše, klamstva a podvodov. Povedzteže mi, čo zvyčajne vravia ľudia o vešticiach a
            veštcoch?
    </p>
    <p>
     Sedliak: Ľudia hovoria, že vedia uhádnuť a predpovedať všetko, na čo sa ich človek
            spýta.
    </p>
    <p>
     Učiteľ: To nie je možné — a bol dakto z vás niekedy u takého veštca alebo veštice?
    </p>
    <p>
     Sedliak: Bol som raz aj s viecerými ľuďmi u takého veštca.
    </p>
    <p>
     Učiteľ: A na čo ste sa spytovali?
    </p>
    <p>
     Sedliak: Na veľa vecí sme sa spytovali. Moja nebohá sestra ma vzala za ním najmä
            preto, aby nám povedal, či jej chorý muž vyzdravie.
    </p>
    <p>
     Učiteľ: A čože vám povedal?
    </p>
    <p>
     Sedliak: Spočiatku nepovedal ani tak ani hentak — najprv sa vypytoval, akú má chorobu
            a či už dlho leží, či môže jesť, či pokojne spáva, či nefantazíruje, a dával nám
            všelijaké podobné otázky. A keď sme mu na všetko odpovedali, potom povykladal na stôl
            akési karty, zo všetkých strán ich zratúval a z toho nám odpovedal, aby sme sa nebáli,
            že chorý na tú nemoc neumrie. Tak sa aj stalo. Vyšiel z choroby — no predsa nežil ani
            pol roka.
    </p>
    <p>
     Učiteľ: Nuž to, čo vám povedal, bolo iba číre hádanie. Karty mu nemohli vonkoncom nič
            ukázať, lebo keby ich bol ináč rozložil, možno by vám bol inakšie prorokoval. A ak aj
            pri všetkej svojej hlúposti a bezbožnosti dačo vedel, mohol to vyrozumieť i z toho, čo
            ste mu o chorom povedali — v akom je položení. Potom odpovedať nebolo nijaké umenie.
    </p>
    <p>
     A spytovali ste sa ho aj na dačo iné?
    </p>
    <p>
     Sedliak: Ešte sme sa ho spytovali, či budeme dlho žiť. V tom sa teda poriadne sekol,
            lebo nám vravel, že sestra bude žiť tak dlho ako i ja. A ona už umrela pred dvoma rokmi
            — a ja ešte žijem.
    </p>
    <p>
     Učiteľ: Tak vidíte, že takí ľudia všetko nevedia, ako verí nevedomý ľud, a že čo
            hovoria oni, to môže povedať a hádať hocikto. Dakedy sa im podarí uhádnuť, rozhodne však
            nie vždy. A z čoho, ako to hádal?
    </p>
    <p>
     Sedliak: Obidvom nám to čítal z dlane. Lež za tie jeho vedomosti by som nedal ani
            fajku močky.
    </p>
    <p>
     Učiteľ: Vari ešte aj v inom zlyhal?
    </p>
    <p>
     Sedliak: A dosť. No najviac ma trápila a trápi až dosiaľ jeho predpoveď, že sa ešte
            druhý raz ožením a s druhou ženou budem mať viac detí, než mám s touto. Teraz mám osem —
            nuž a potom koľkože by som ich mal? Bláznovstvo! A keby mi aj žena umrela, viac by som
            sa už veru nikdy neoženil.
    </p>
    <p>
     Vtedy sa ho tam jeden človek spytoval, kde má hľadať svoje stratené voly. Dal mu takú
            radu, aby ich hľadal v treťom chotári, že ich istotne nájde. A kým bol ten človek u
            veštca, voly zatiaľ došli domov samy. A veľa sme sa ho vypytovali aj na iné veci. Vtedy
            som si myslel, že všetko je pravda, čo nám povedal. No teraz by som z jeho rečí neveril
            ani desiatu čiastku.
    </p>
    <p>
     Učiteľ: Počuli ste, čo sa tu povedalo o veštcovi — a z toho vyplýva, že to nebol
            veštec, ale klamár a šaľbiar, ktorý mal zo svojich prefíkaných kumštov veľký osoh. Za
            rady ste mu akiste zaplatili?
    </p>
    <p>
     Sedliak: Zaplatili sme mu toľko, koľko žiadal. No druhý raz by som peniaze hodil
            radšej do blata, než dal takému klamárovi.
    </p>
    <p>
     Učiteľ: Ak by som sa ja niekedy dostal k takému veštcovi a chcel by som sa od neho
            dozvedieť dajaké tajomstvo, spýtal by som sa najprv na voľačo také, čo dobre poznám —
            tak by som vyskúšal, či čosi vie, alebo nevie. Spýtal by som sa ho napríklad, koľko mám
            pri sebe peňazí alebo či mám ešte otca, matku, koľko mám bratov, detí a podobne.
            Presvedčený som, že by nevedel odpovedať. Nuž a ak nevie takéto veci, je isté, že nevie
            ani iné, a čo narozpráva hlúpym ľuďom, je iba hádanie, ktorému sa nemá veriť.
    </p>
    <p>
     Utiekať sa k takýmto naničhodníkom a čakať od nich predpovedanie budúcnosti — je
            bláznovstvo. Lebo nie je možné, aby daktorý človek mohol vedieť všetko.
    </p>
    <p>
     Sedliak: No azda voľaktorí takíto veštci predsa len sa vedia nejako dohovoriť s istým
            duchom, ktorý im môže čosi oznámiť.
    </p>
    <p>
     Učiteľ: Tomu neverte. Prorokovanie sa už pominulo a na svete nieto človeka, ktorému
            by duchovia dačo oznámili, ako som vám povedal a dokázal už predtým, keď sme besedovali
            o strigách.
    </p>
    <p>
     Daktorí veštci, či skôr prešibanci vedia si svojimi kumštami získať u nevedomého ľudu
            veľký chýr. Aj jeden taký — ako som počul — keď zbadal niekoho prichádzať, ihneď sa
            skryl do komory. Zatiaľ sa jeho žena príchodzieho vypytovala na to i ono, čo všetko ten
            prefíkanec počul do komory cez voľajakú dierku. Potom prišiel dnuka akože z poľa alebo
            od nejakej roboty a cudziemu človeku hneď povedal, z ktorej je dediny a prečo za ním
            došiel — vraj on všetko dobre vie.
     <sup>
      [
      <a class="footnote" href="#ftn.id2585229" name="id2585229">
       31
      </a>
      ]
     </sup>
    </p>
    <p>
     Ľudí to veľmi prekvapilo, že vie o nich také veci. No ani netušili, že predtým počul
            v komore všetko, čo sa hovorilo v izbe. Potom rozprával a vymýšľal si, ako len vedel, a
            takto klamal ľudí, ktorí mu za radu platili a dali sa mu odierať.
    </p>
    <p>
     Sedliak: Často aj Cigánky nahovoria hlúpym ľuďom podobné veci. A myslím si, že aj ony
            takto klamú.
    </p>
    <p>
     Učiteľ: Isteže klamú, aby tým od bláznov dačo vycigánili a vymámili.
    </p>
    <p>
     Ako strigy a čarodejnice, tak aj veštci a veštice pomaly vymierajú a miznú. Predtým
            sa totiž skoro na každej dedine vyskytovali takí prešibanci, ktorí ako veštci
            zaslepovali ľuďom oči a ich klamali. No v našich časoch prejdeme aj sto dedín, a nájdeme
            sotva jedného, čo by sa odvážil verejne vydávať za veštca. A ak sa aj dakde niekto taký
            vyskytuje, čo sa pred nevedomým ľudom vydáva za veštca, veľmi to utajuje, aby sa o jeho
            ničomnosti nedozvedel voľajaký múdrejší človek. Lebo múdra vrchnosť prísne tresce a
            pokutuje takýchto bezbožníkov. A tak môžeme dúfať, že v budúcnosti bude medzi ľuďmi ešte
            menej takých klamárov — až napokon načisto vykapú.
    </p>
    <p>
     A ešte z čoho sa zvyčajne chcú ľudia dozvedieť budúcnosť?
    </p>
    <p>
     Sedliak: Zo zázračných úkazov, ktoré zavše vidieť na nebi.
    </p>
    <p>
     Učiteľ: A akéže zázračné úkazy sa dakedy zjavujú na nebi?
    </p>
    <p>
     Sedliak: Keď je v noci voľaktorá časť oblohy červená, akoby krvavá.
    </p>
    <p>
     Učiteľ: A čo takýto úkaz, vlastne severná žiara znamená?
    </p>
    <p>
     Sedliak: Ja to síce naisto neviem, no ľudia vravia, že to predpovedá vojnu,
            prelievanie krvi, mor alebo iné nešťastie.
    </p>
    <p>
     Učiteľ: Tento názor nie je pravdivý, lebo tá červeň, ktorú zvyčajne v noci vídavame
            na severnej časti nebeskej oblohy, je prirodzené slnečné svetlo, čo z druhej strany
            našej zeme sa odráža od oblakov až na našu stranu. Aj zrkadlom alebo akoukoľvek
            liskľavou vecou môžeme svetelné lúče obrátiť a nimi zasvietiť, kam chceme. Ak sa hustý a
            vodnatý oblak na severe ocitne v žiari slnečných lúčov, vtedy sa tie lúče odrážajú na
            oblohu nad našou časťou zemegule. Takýmto spôsobom aj mesiac, ktorý dostáva svetlo od
            slnka, odráža toto svetlo na našu zem a v noci nám svieti.
    </p>
    <p>
     Daktorí učenci tvrdia, že severná žiara či to červené svetlo na oblohe vzniká ináč.
            No nech už vzniká hocijako, predsa je pravda, že je to celkom prirodzený úkaz a
            nepredpovedá nijakú strašnú vec, ako je vojna, mor, hlad a podobné zlo. Boh uchovaj, veď
            ak by to bola pravda, že takéto zázračné úkazy predpovedajú vojnu, prelievanie krvi, mor
            a podobné nešťastia, potom by severné krajiny, ako je Dánsko, Švédsko a ostatné,
            stratili dávno všetkých obyvateľov, lebo v týchto krajoch sa veľmi často vyskytujú
            spomínané úkazy. Ani inde nenasledovali hneď po úkaze severnej žiary vojna alebo iný
            trest. No zasa veľmi často prichádzajú vojny, mor a rozličné nešťastia na také krajiny,
            kde sa zriedka alebo nikdy nevyskytujú takéto nebeské úkazy, ako napríklad v tureckom
            cisárstve a iných južných krajinách.
    </p>
    <p>
     Zavše sa síce pritrafilo, že po takomto zázračnom úkaze nasledovalo dajaké zlo. No
            nemožno povedať, že sa úkaz preto vyskytol, lebo malo po ňom prísť voľajaké nešťastie.
    </p>
    <p>
     Niekedy sa na nebi ukazujú zasa kométy, ktoré vyzerajú, akoby mali chvosty. A keďže
            tieto hviezdy-kométy sú nezvyčajné a na pohľad čudné, nevedomý ľud teda vraví, že
            predpovedajú vojnu, mor, hlad, zemetrasenie alebo smrť niektorého potentáta.
    </p>
    <p>
     Sedliak: Aj ja som počul o takej hviezde, keď som bol ešte malý — a všetci ľudia sa
            obávali nešťastia, ktoré podľa ich mienky predpovedala.
    </p>
    <p>
     Učiteľ: Akiste to bolo roku 1759 alebo 1744. Lebo jedna taká kométa sa ukázala roku
            1759. Nuž a keby bola veštila vojnu, bola by sa musela zjaviť iba až pred troma rokmi,
            lebo v tom čase už vyše troch rokov zúrila vojna aj v Európe aj v Ázii aj v Amerike. A
            tak teda nebolo treba nijakého veštca.
    </p>
    <p>
     No a kométa, čo sa ukázala predtým ešte roku 1744, ak by bola mala predpovedať vojnu,
            bola by sa musela zjaviť o štyri roky skôr, lebo Mária Terézia v tom čase už štyri roky
            viedla vojnu s Francúzmi, Španielmi a inými nepriateľmi.
    </p>
    <p>
     Ak sa teda niekedy ukáže kométa či chvostnatá hviezda — čo sa nepochybne stane roku
            1834 — niet sa čoho obávať, iba ak v tom poznávať nezvyčajnú božiu moc a múdrosť.
     <sup>
      [
      <a class="footnote" href="#ftn.id2585494" name="id2585494">
       32
      </a>
      ]
     </sup>
    </p>
    <p>
     Sedliak: A to je čo, pán rechtor, keď padajú hviezdy? Ľudia vravia, že vtedy, keď
            padá hviezda, voľakto umiera —
    </p>
    <p>
     Učiteľ: Nijaká hviezda nemôže nikdy padnúť, lebo ináč by celý svet a všetka príroda
            upadla nielen do zmätku, ale aj do skazy. Nemyslite si, že hviezdy sú také maličké, ako
            sa nám zdajú. Čím je dačo od nás ďalej, tým sa nám zdá menšie. Orol, ktorý je väčší než
            hus, keď letí vysoko vo vzduchu, zdá sa nám ako vrabec alebo mucha — ba často ho ani
            nezbadáme. Hviezdy nie sú od nás vzdialené iba toľko, koľko môže vyletieť vták, ale veľa
            tisícov míľ. A preto, aj keď sa nám zdajú len také malé ako iskričky, mnohé z nich sú
            predsa také veľké, ba ešte väčšie než celá naša zem čiže zemeguľa.
    </p>
    <p>
     Sedliaci medzi sebou: Panebože, kto by si bol pomyslel!
    </p>
    <p>
     Učiteľ: Keby teda niekedy padla na zem taká veľká vec, ako je daktorá hviezda —
            všetkých by nás podlávila…
    </p>
    <p>
     Sedliak: Čože to potom zavše po nebi letí ako hviezda a potom padne na zem?
    </p>
    <p>
     Učiteľ: Nie je to nič iné ako oheň, ktorý vo vzduchu vzniká vtedy, keď sa tam zapália
            isté mastné pary — a potom ich také horiace sem i ta rozháňa vietor. Dakedy vo vzduchu
            zhasnú, ak v nich zhorela všetka horľavá hmota; inokedy však, ak má ešte čo horieť,
            horiace padajú až na zem a na zemi za čas dohárajú. Na takých miestach, kam padli také
            horiace pary, nájde sa zvyčajne huspenine podobná matéria a ľudia vravia — hoci to nie
            je pravda — že sa to tam očistila hviezda.
    </p>
    <p>
     Zavše takéto horiace pary lietavajú povetrím vo väčšej hromade a nevedomí ľudia
            nepoznajúci príčiny tohto úkazu pokladajú to za draka alebo zmoka, škriatka, o ktorých
            sa vraví, že voľaktorým ľuďom prinášajú peniaze alebo dačo podobné.
    </p>
    <p>
     Sedliak: Aj o nebohom Prachárovi ľudia vraveli, že mu taký zmok donášal peniaze. Ba
            aj o tom som počul, že niektorí videli, keď ohnivý zmok vletel do jeho komína.
    </p>
    <p>
     Učiteľ: Nebohý Prachár nebol až taký bohatý, ako si mysleli podaktorí ľudia. No že sa
            ako chudobný človek dosť chytro vzmohol, príčinou toho bolo iba kupecké šťastie, ktoré
            mu za čas dobre slúžilo.
     <sup>
      [
      <a class="footnote" href="#ftn.id2585697" name="id2585697">
       33
      </a>
      ]
     </sup>
     Neverte tomu, že by mu bol akýsi zmok donášal peniaze.
    </p>
    <p>
     A ak vraj niektorí ľudia videli, ako mu taký drak či zmok vletel do komína, to bude
            výmysel. No keby to bola aj pravda, že čosi ohnivé vletelo do jeho komína, nebolo to nič
            iné ako horiace mastné pary, ktoré beztak priťahuje k sebe najčastejšie dym.
    </p>
    <p>
     Takéto pletky vymysleli blázniví a závistliví ľudia, ktorých škrelo, že ich blížni sú
            šťastní. Nevedeli proti nim povedať nič inšie ako to, že im čert v podobe akéhosi
            čierneho alebo ohnivého vtáka donáša peniaze. A všetko je lož, nepravda, čo potom takáto
            ľudská sprostosť navymýšľa o zmokovi — že musí spávať so svojím pánom alebo paňou, ktorí
            sa ho už nemôžu zbaviť, a všeličo iné.
     <sup>
      [
      <a class="footnote" href="#ftn.id2585742" name="id2585742">
       34
      </a>
      ]
     </sup>
    </p>
    <p>
     A tým dnešný večer besedu skončíme, lebo by sme došli neskoro domov.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2585770">
        </a>
        Jedenásty večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Ešte o tom istom
      </em>
     </span>
    </p>
    <p>
    </p>
    <p>
     Pán rechtor — ozval sa jeden z prítomných — ja som chcel voľačo pripomenúť ešte
            včera, keď sa hovorilo o tých nebeských úkazoch či severnej žiare.
    </p>
    <p>
     Učiteľ: Čože ste chceli pripomenúť?
    </p>
    <p>
     Sedliak: Ľudia aj v zatmení slnka alebo mesiaca vidia zvyčajne predpoveď niečoho
            zlého.
    </p>
    <p>
     Učiteľ: Ani zo zatmenia slnka alebo mesiaca nemožno predpovedať zlú budúcnosť, lebo
            prirodzený obeh mesiaca i našej zeme spôsobuje, že vždy nevidíme celé slnko alebo
            mesiac, hoci by mal byť v splne.
    </p>
    <p>
     Zatmenie mesiaca nastáva vtedy, keď je v splne čiže celý ožiarený — inokedy nikdy. A
            v tom čase — no nie vždy pri splne — dostáva sa naša zem do rovnej linaje medzi slnko a
            mesiac, takže slnko nemôže osvetľovať celý mesiac, lebo mu zacláňa zem a vrhá tieň na
            mesiac.
    </p>
    <p>
     Zatmenie slnka nastáva zasa vtedy, keď je mesiac v nove, čiže keď ho vôbec nevidíme.
            Vtedy sa mesiac ocitá práve medzi zemou a slnkom, takže preň nemôžeme vidieť celé slnko.
            To sa stáva raz na tejto, inokedy na druhej časti zemegule…
    </p>
    <p>
     Treba však najprv vedieť, že slnko, zem a mesiac sú tri veľmi veľké guľaté telesá
            čiže gule. Ak sa medzi tieto dve gule, čiže medzi slnko a mesiac dostane tretia guľa —
            naša zem, vtedy slnko nemôže svojimi lúčmi svietiť na mesiac, lebo mu zacláňa naša zem.
            Mesiac teda musí ostať tmavý, ak pozeráme naň z istého miesta — čo potom nazývame
            zatmenie mesiaca…
    </p>
    <p>
     No ak sa medzi týmito dvoma guľami, čiže slnkom a zemou ocitne tá tretia guľa —
            mesiac, vtedy zo zeme z istého miesta nemôžeme pre mesiac dobre vidieť slnko, lebo nám
            ho zacláňa mesiac, ktorý je vtedy práve medzi zemou a slnkom — a tak nastáva zatmenie
            slnka.
    </p>
    <p>
     Ako vidíte, zatmenie slnka nie je úplné zatmenie, lebo slnko je vždy jasné a svetlé,
            lenže ho pre mesiac dakedy nemôžeme vidieť celé…
    </p>
    <p>
     Naši predkovia, ktorí priam nič nevedeli o pohybe hviezd a nebeských planét,
            domnievali sa, že zatmením slnka alebo mesiaca prejavuje boh svoj hnev, že slnko alebo
            mesiac plače nad ľudskou bezbožnosťou a že je to čosi ako znamenie všelijakých budúcich
            nešťastí, ktorými chce boh potrestať ľudstvo. No ľudskej nevedomosti z tých čias netreba
            sa čudovať, lebo ľudia vtedy vedeli iba to, čo mohli počuť a vidieť, a svojím nevyspelým
            rozumom nemohli spoznať ani zjavné príčiny prirodzených javov. Často vraveli, že vo
            vzduchu a oblakoch rozoznali kríže, metly, vozy, vojská, meče i podobné veci a z toho
            prorokovali hneď to, hneď zasa čosi iné. Stačilo, keď to vymyslel a povedal jeden
            klamár, nuž a zaraz sa to dozvedel celý hlúpy svet a veril tomu.
    </p>
    <p>
     Ešte sa vravieva, že budúcnosť veštia sny.
    </p>
    <p>
     Sedliak: Vari ani to nie je pravda?
    </p>
    <p>
     Učiteľ: Veľmi pochybujem o takej pravde.
    </p>
    <p>
     Sedliak: Veď Písmo sväté hovorí, že daktorým ľuďom ich sny dopredu oznámili isté veci
            —
    </p>
    <p>
     Učiteľ: Už som vám povedal, že teraz sa všeličo nestáva, čo sa stávalo u starých
            národov. Ak vtedy boh dačo zvláštne oznámil niekomu vopred vo sne, to neznamená, že aj
            teraz každému hocičo vyjaví vo sne. Predtým boh, ako viete, podivuhodným a zázračným
            spôsobom vnukol prorokom a apoštolom, čo mali písať a o čom poučovať ľud. No z toho
            nevyplýva, že by sa i terajší učitelia ľudu mohli chváliť takými zázračnými vnuknutiami.
            A podobne je to aj so snami, to si zapamätajte.
    </p>
    <p>
     Domnienku, že sny môžu aj v našich časoch dačo predpovedať, rozširujú a utvrdzujú
            najväčšmi takzvané snáre, ktoré najčastejšie mávajú doma hlúpi ľudia a ktoré vymysleli a
            napísali kvôli vlastnému zisku daktorí blázni. No vy tomu neverte, ani sa podľa toho
            nedržte, čo váš bláznivý snár hovorí o vašich snoch.
    </p>
    <p>
     Sedliak: Aj ja mám jeden taký snár.
    </p>
    <p>
     Učiteľ: A dobre vám vykladá sny?
    </p>
    <p>
     Sedliak: Sčasti dobre, sčasti zle. Často sa mu podarí aj zlyhať.
    </p>
    <p>
     Učiteľ: Ba radšej povedzte, že celý váš snár nie je nič iné ako samá číra lož a
            cigánstvo.
    </p>
    <p>
     Sedliak: Akože by som to mohol povedať, veď sa i mne aj iným často vyplnili sny tak,
            ako ich vykladal snár.
    </p>
    <p>
     Učiteľ: Pripúšťam, že sa dakomu niekedy pritrafilo čosi také, čo mu predpovedal snár
            z jeho sna. No neverte, že by sa komusi dačo preto snívalo, že sa mu má stať to či ono.
    </p>
    <p>
     Koľko zla spôsobili hlúpym ľuďom snáre! Poverčivý človek po každom sne ihneď hľadá
            jeho výklad v snári. A ak mu jeho snár daktorý sen vykladá ako budúce nešťastie, zmocní
            sa ho zbytočný strach a so strachom i úzkosťou očakáva isté nešťastie. A taká úzkosť
            ľahko môže človeka vrhnúť do nešťastia.
    </p>
    <p>
     Keď som ešte chodil do škôl, počul som raz istého človeka priam plačky rozprávať, že
            čoskoro musí zomrieť, lebo sa mu snívalo, ako sa nesie na bielom koni. Ja som sa ho
            spýtal, kto mu vravel, že jeho sen predpovedá smrť. Odpovedal, že snár. Povedal som mu
            na to: Neverte vy snom ani slovíčko a nepripúšťajte si k srdcu zbytočný strach a
            zármutok. Veď takéto ustavičné a úzkostiplné strachovanie ľahko vás môže priviesť do
            hrobu. Boh prestal ľudí snami upozorňovať na ich budúci osud. Neumriete preto, že sa vám
            to snívalo. Celého už utrápeného som potešil takýmito a podobnými rečami, za čo mi bol
            veľmi povďačný. Keď som sa potom po troch rokoch s tým človekom stretol, spýtal som sa
            ho: Vy ešte žijete? Zasmial sa a odpovedal: Chvalabohu žijem. Snár som spálil — a viac
            neverím takým pletkám.
    </p>
    <p>
     Snár nám z našich snov často predpovedá, že budeme šťastní a že obsiahneme také alebo
            inakšie dobro. Blázni sa tomu tešia, no neraz ich nádej sklame. Tak sa istému
            krajčírovi, ktorý chcel chytro zbohatnúť, snívalo čosi také, z čoho mu snár predpovedal,
            že nájde poklad alebo veľa peňazí. Naradovaný krajčír zanedbal svoje remeslo a takmer
            celé tri roky hľadal a kopal iba ten snom predpovedaný poklad. V takejto nádeji minul aj
            to, čo mal — no poklad jednako nenašiel, až vyšiel priam na žobrácku palicu.
    </p>
    <p>
     Nuž a čo mu k tomu dopomohlo? Jeho bludná dôvera snu a naničhodnému snáru. Medzi
            hlúpymi ľuďmi sa stáva veľmi veľa podobných prípadov. Snárom teda vôbec neverte, lebo
            vám skutočne nemôžu predpovedať ani nič dobré, ani nič zlé.
    </p>
    <p>
     Sedliak: Nuž ale, pán rechtor, prečo mávame sny?
    </p>
    <p>
     Učiteľ: Poviem vám a dobre si to zapamätajte. Snívanie či sny sú iba myšlienky duše v
            spánku. Duša naša neprestáva myslieť nikdy, ani keď naše telo spí. A obyčajne sa nám
            sníva o takých veciach, ktorými sa najviac zaoberáme a o ktorých premýšľame cez deň a
            najmä pred spaním. Tak sa furmanovi sníva najviac o koňoch a cestách, veľmi zamilovanému
            o osobe, po ktorej túži, skúpemu a lakomému o peniazoch —
    </p>
    <p>
     Sedliak: A sedliakovi o jeho sedliackej robote. Nuž a nám, čo sa tu schádzavame,
            obyčajne sa sníva o tých veciach, o ktorých tu besedujeme. To je pravda. Ale keď naša
            duša aj v spánku premýšľa — a tie myšlienky našej duše sú sny, prečo sa nám zasa niekedy
            nesníva nič? A tiež z čoho vznikajú zavše sny o takých čudných a strašných veciach, o
            akých sme jakživ nepremýšľali?
    </p>
    <p>
     Učiteľ: Keďže naša duša ustavične a neprestajne i v spánku premýšľa, vždy sa nám
            počas spánku dačo sníva, lenže všetky sny si neudržíme v pamäti — a väčšinu z toho pri
            prebudení zabúdame. Zapamätáme si zvyčajne len to mimoriadnejšie a zvláštnejšie alebo o
            čom sa nám dlho plietlo vo sne — a to sú obyčajné sny.
    </p>
    <p>
     Ak sa nám dakedy sníva iba čo-to alebo nič, ako hovoríte, to preto, že nám z
            premýšľania vo sne prichádza na pamäť málo alebo nič. Ani v bdelom stave cez deň
            nemôžeme vedieť všetko, na čo sme cez ktorú hodinu mysleli, a zapamätáme si len to
            zvláštnejšie a o čom sme veľa rozmýšľali. Tým skôr sa to môže stať v spánku!
    </p>
    <p>
     Nuž a že sa nám sníva aj o čudných a strašných veciach, na ktoré sme nikdy predtým
            ani nemysleli, môže to byť preto, že naša duša niekedy v spánku myslí veľmi rýchlo a
            hneď o tom, hneď zasa o inom a potom to množstvo rozličných myšlienok zmútených
            dohromady býva zmätené a v mysli môže z nich vzniknúť iba dačo nezvyčajné, čudesné alebo
            strašné. A také nezvyčajné alebo strašné sny sa udržia v pamäti ľahšie než obyčajné sny.
    </p>
    <p>
     Aby ste sa ešte lepšie presvedčili, že nedobre robia takí ľudia, ktorí zo snov
            predpovedajú budúcnosť, pozrite do Písma, čo hovorí ono o týchto veciach… Vraví sa tam,
            že sa nemá veriť snom a ich vykladačom. Medzi ľuďmi žiť nie je hoden taký človek, ktorý
            mámi a klame iných vykladaním snov… Podobne že sny nie sú nič iné ako obrazy bez
            vyobrazených vecí alebo myšlienky o takých veciach, čo nejestvujú… Sny zarmucujú srdce a
            ich vykladanie mnohých oklamalo a urobilo nešťastných.
    </p>
    <p>
     Z toho vyplýva, že veriť výkladom snov je blud a hriech, lebo nám nemôžu naisto
            predpovedať nič, čo sa stane v budúcnosti.
     <sup>
      [
      <a class="footnote" href="#ftn.id2586182" name="id2586182">
       35
      </a>
      ]
     </sup>
    </p>
    <p>
     Podobné snárom sú aj takzvané Sibyline proroctvá, z ktorých sa mnohí blázni usilujú
            dozvedieť svoje budúce šťastie — sú to iba vymyslené a poverčivé babské pletky,
            spôsobujúce hlúpym ľuďom veľa zla.
    </p>
    <p>
     Sedliak: A či rapotanie straky alebo pukanie stola a dverí neoznamuje, že nám príde
            hosť, alebo neveštia dajakú novinu?
    </p>
    <p>
     Učiteľ: Akože by to mohlo vyplývať jedno z druhého? Straka rapoce tam, kde sa jej to
            páči. Nuž ak straky v lete najviac rapocú okolo svojho hniezda či niekde inde, vari to
            má hneď znamenať, že tam prichádza najviac hostí a novín? Pohanom sa podobajú takí,
            ktorí sa chcú dačo dozvedieť a prorokovať zo spevu alebo vrešťania vtákov.
    </p>
    <p>
     Pokiaľ ide o pukanie stola, dverí alebo iných vecí z dreva — to je prirodzený jav a
            nepredpovedá ani hostí ani noviny. Lebo drevo totiž napuchá vo vlhkom vzduchu a schne,
            sťahuje sa na suchom vzduchu. Ak teda drevené predmety takýmto spôsobom napuchajú alebo
            sa sťahujú, vtedy zvyčajne pukajú — no a tým nič nepredpovedajú.
    </p>
    <p>
     Keď niekomu zvoní alebo zuní v ušiach, blázniví ľudia aj z toho prorokujú dajakú
            novinu. Podobne ak sliepka kikiríka, pre gazdu to vraj znamená škodu alebo nešťastie. No
            vy tomu neverte. Zvyčajne kikiríka taká sliepka, ktorá je priveľmi tučná a pritom pre
            dajakú príčinu nemôže znášať vajcia.
    </p>
    <p>
     Sedliak: Ale voľaktoré živočíchy predsa len môžu istým spôsobom predpovedať dážď,
            jasno, zimu, teplo a podobné veci.
    </p>
    <p>
     Učiteľ: To je pravda, že niektoré živočíchy pred zmenou počasia sa správajú
            neobyčajnejšie ako inokedy. Príčinu toho však treba hľadať v ich náture čiže
            prirodzenosti, a nie inde.
    </p>
    <p>
     A čo podľa mienky hlúpych ľudí zvyčajne predpovedá sova alebo kuvik svojím vrešťaním?
    </p>
    <p>
     Sedliak: Nuž vraj voľakto čoskoro umrie v tom dome, na ktorom alebo okolo ktorého
            kuviká kuvik.
    </p>
    <p>
     Učiteľ: Ak by to bola pravda, potom by sme všetci, čo bývame okolo kostola, už dávno
            boli pomreli. Veď na našom kostole skoro každú noc sa ozýva taký vresk alebo kuvikanie.
            No my na to ani nemyslíme, tým menej veríme, že by to vrešťanie dakomu z nás
            predpovedalo smrť. Akože by taký vták, ktorý nepozná čas a hodinu vlastnej smrti, mohol
            vedieť, kedy má umrieť ten alebo onen človek? A ako by to chcel predpovedať? Sova i
            kuvik v noci, ako vrabec alebo iný vták zasa vo dne, sadne si slobodne hocikde a svojím
            prirodzeným hlasom vreští alebo kuviká. Z toho však nevyplýva smrť nijakého človeka!
    </p>
    <p>
     Sedliak: Pán rechtor, možno po takýchto nočných vtákoch oznamuje sám boh ľuďom čas
            ich smrti.
    </p>
    <p>
     Učiteľ: Pánboh nechce, aby sme presne poznali čas svojej smrti, preto nám to nedáva
            dopredu na vedomie ani po sovách ani po kuvikoch. Veľa zla by spôsobilo ľudskému
            pokoleniu, keby ľudia poznali čas a hodinu svojho skonu. Preto sa to pred nami utajilo
            kvôli nášmu šťastiu a nikomu sa neoznamuje prostredníctvom sovy alebo ináč, kedy, kde a
            ako má kto umrieť.
    </p>
    <p>
     Sedliak: Teda ani cvrček svojím cvrlikaním neveští, že v tom dome, kde sa zjavuje,
            onedlho dakto umrie?
    </p>
    <p>
     Učiteľ: Ak nám to nemôže oznámiť sova a kuvik, tým menej cvrček. Všetko sú to babské,
            bludné a bláznivé povedačky.
    </p>
    <p>
     Sedliak: No keď naša matka ležali chorá, aj do nášho domu prišiel vržďať cvrček. Hneď
            sme z toho usudzovali, že umrú — a skutočne o tri dni umreli.
    </p>
    <p>
     Iný sedliak: A keď mal umrieť môj syn, na našom dome niekoľko ráz kuvikal kuvik,
            podľa toho sme taktiež vedeli, že voľakto v našom dome umrie, ako aj umrel ten môj
            synček.
    </p>
    <p>
     Učiteľ: Zavše sa pritrafí, že práve v tom čase, keď je dakto smrteľne chorý, zjaví sa
            okolo toho domu kuvik alebo cvrček. Lež nemyslite si, že cvrček alebo kuvik sa ukážu iba
            preto, že ten či onen má umrieť. Vaša matka a váš syn boli by vtedy umreli aj bez veštby
            nejakého cvrčka alebo kuvika. Nuž a koľké tisíce ľudí umierajú, a nepočuť v ich
            blízkosti hlas nijakej sovy, kuvika alebo cvrčka. Oproti tomu však je dakde veľmi veľa
            cvrčkov a inde kuvikov, a ľudia predsa preto neumierajú, že vreštiavajú okolo nich.
     <sup>
      [
      <a class="footnote" href="#ftn.id2586506" name="id2586506">
       36
      </a>
      ]
     </sup>
    </p>
    <p>
     O spomenutých veciach si máme ešte uvedomiť, že netreba ničoho, čo by nám malo
            predpovedať našu smrť, lebo všetci dobre vieme, že raz musíme umrieť. Nevyzvedajme sa na
            hodinu svojej smrti — lebo tá je pred nami utajená — radšej však žime tak, aby sme vždy
            boli pripravení s radosťou a dobrým svedomím odísť z tohto sveta.
    </p>
    <p>
     A tým sa toho večera beseda skončila.
    </p>
    <p>
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2585229" name="ftn.id2585229">
        31
       </a>
       ]
      </sup>
      Často sa stáva i to, že taký prefíkaný veštec sa dobre pozná so zlodejmi.
                  Napríklad zlodej ukradol niekomu z maštale kravu, ktorú s vedomím veštca priviazal
                  v lese k istému stromu; alebo zlodej vykradol dakomu komoru, truhlu a stade
                  pokradnuté veci potom zakopal na istom mieste. Tu poškodený beží k veštcovi celý
                  strápený a žiada ho o radu a pomoc. Veštec si hneď vyloží pred seba kadejaké
                  kumštovné a klamárske náradie, mrmle si čosi popod nos, vymýšľa fígle, ráta a
                  naostatok dá radu: Choď ta a ta a nájdeš tam priviazanú svoju kravu alebo zakopané
                  šaty či voľačo iné — ale zlodeja som nemohol vystopovať, lebo už prešiel cez vodu
                  — a tak ďalej. Gazda ide na určené miesto a keďže všetko nájde, ako povedal
                  veštec, dobre mu za radu zaplatí. A veštec sa so zlodejom statočne podelí. Keď si
                  takto veštec získal kredit, potom opäť špekuluje so zlodejom o dajakom kmínstve.
                  Takýto zárobok je bezpečnejší, pretože ak by si bol nechal tú kravu alebo šaty,
                  prípadne ich predával, ľahko sa mohol prezradiť.
     </p>
    </div>
    <div class="footnote">
     <p>
      <sup>
       [
       <a class="para" href="#id2585494" name="ftn.id2585494">
        32
       </a>
       ]
      </sup>
      Na poučenie nevedomých ľudí, čo kométy pre nečasté zjavovanie sa pokladajú
                  zvyčajne za nebeské zázraky predpovedajúce ľudstvu mor, vojnu a všelijaké iné
                  prísne božie tresty, stačí vari pripomenúť, že kométy si treba predstaviť tak ako
                  mesiac a iné planéty, ktoré samy osebe sú temné telesá a svetlo prijímajú od
                  slnka. Lenže podľa všetkého tieto kométy sa pohybujú v hustom ovzduší, kde sa ich
                  od slnka prijaté lúče vlečú ďaleko za nimi celkom prirodzeným spôsobom a tým
                  smerom, ktorým sa odkláňajú od slnka. Z toho vyplýva, že ak takáto kométa
                  predchádza slnko, zdá sa nám hrivnatá, no ak ide za slnkom, vyzerá chvostnatá.
     </p>
     <p>
      Kométy sa ukazujú veľmi zriedkavo a potom sa pomaly tratia, čo je dôsledkom
                  velikánskych obežných okruhov, po ktorých sa pohybujú, takže daktoré na vykonanie
                  svojej dlhej cesty potrebujú aj zopár storočí. Ak sa teda niektorá kométa na
                  svojej dráhe znižuje a približuje k nám, vtedy ju vidíme, no keď opäť vystupuje a
                  vzďaľuje sa od nás, pomaly sa stráca, až nám napokon zmizne z dohľadu ako orol
                  alebo jastrab, ktorý vyletí veľmi vysoko.
     </p>
     <p>
      Tú chýrnu kométu, čo sa zjavila v zime roku 1744 a ju spomína i pán autor v
                  tomto spise, videl som i ja ešte ako dieťa, keď som bol práve na akejsi svadbe.
                  Kométa bola ešte veľmi ďaleko i mdlá, a keď som ju zbadal na južnej oblohe, smelo
                  som sa odvážil vyvolať svadobčanov von na dvor, aby sa podívali na ten neobyčajný
                  nebeský úkaz. Okrem jedného však nikto z prítomných ju nezbadal, a mne nadali, že
                  som si z nich chcel urobiť bláznov.
     </p>
     <p>
      No potom sa táto neobyčajná hviezda spúšťala čoraz nižšie, takže o niekoľko dní
                  ju mohol zreteľne vidieť každý — svietila jasno, akoby zo seba vyžarovala zlaté či
                  ohnivé lúče. Ukazovala sa dva razy cez deň: Ráno pred východom slnka na východnej
                  oblohe, a to tak, že sama hviezda ešte nevyšla nad obzor a jej dlhá štica na
                  oblohe už jasne svietila. A po západe slnka ju bolo znovu vidieť zasa na západnej
                  oblohe, a to tak, že keď hviezda zapadla za obzorom, ešte dlho žiaril jej dlhý
                  chvost, ktorý vliekla za sebou.
     </p>
     <p>
      V krajinách, kde je hvezdárstvo v rozkvete, boli by moje pripomienky zbytočné,
                  lebo tam učenci starostlivo pozorujú všetky takéto hviezdne úkazy a všetko o nich
                  vyrátajú priam navlas a zapisujú to do kníh. No u nás azda nebude zbytočná
                  spomienka na moju detskú skúsenosť.
     </p>
    </div>
    <div class="footnote">
     <p>
      <sup>
       [
       <a class="para" href="#id2585697" name="ftn.id2585697">
        33
       </a>
       ]
      </sup>
      Možno aj ináč mal šťastie. Prachári, správnejšie povedané saniterníci — lebo
                  vyvárajú iba sanitru, z ktorej potom iní vyrábajú pušný prach — môžu totiž
                  prekopávať aj obývané domy. Voľaktorým sa zavše pritom pošťastí natrafiť na
                  zakopané peniaze a iné poklady, o ktorých nikto nevedel.
     </p>
    </div>
    <div class="footnote">
     <p>
      <sup>
       [
       <a class="para" href="#id2585742" name="ftn.id2585742">
        34
       </a>
       ]
      </sup>
      Múdry čitateľ nech sa nečuduje, že tu ako aj inde nachádza viaceré veci, čo
                  nepatria pod uvedený nadpis. Lebo už samy rozhovory sú také, že rozprávajúci ľahko
                  per associationem idearum prechádzajú z jednej veci na druhú i tretiu atď.…
     </p>
    </div>
    <div class="footnote">
     <p>
      <sup>
       [
       <a class="para" href="#id2586182" name="ftn.id2586182">
        35
       </a>
       ]
      </sup>
      K tomu, čo je tu pekne a zrozumiteľne povedané o snoch a ich vykladaní, kvôli
                  dôkladnejšiemu vysvetleniu pokladám za vhodné pridať ešte dačo. Sny sú dvojaké.
                  Niektoré sú nadprirodzené, zázračné, prorocké a božím vnuknutím spôsobené sny… Iné
                  sny sú prirodzené, obyčajné. Zázračné sny ani zázračné videnia v našich časoch už
                  nejestvujú… O prirodzených snoch zasa právom spievame: Nedopusť nás mámiť snami a
                  prepadnúť povere v ne.
     </p>
     <p>
      To však netreba tak rozumieť, že by sme si nemali všímať svoje sny, lebo
     </p>
     <p>
      1. sny často prezradia našu utajenú chorobu a napomínajú nás, aby sme ju
                  zavčasu liečili. Napríklad koho ustavične trápia strašné a úzkosti plné sny, ten
                  môže z toho vyvodzovať, že má skazenú krv.
     </p>
     <p>
      2. Sny nám prezrádzajú naše prirodzené, dakedy aj nám samým neznáme
                  náchylnosti. Kto sa ešte dobre nepozná, nech si starostlivo všíma, o čom sa mu
                  najviacej sníva, a to ich prezradí. Lebo melancholickému človeku s hustou krvou sa
                  zvyčajne veľa sníva o smutných veciach, o ohni, povodni, popravách, mátohách.
                  Lakomému sa sníva o peniazoch a zlodejoch. Pyšný a sebavedomý človek i vo sne nosí
                  nádherný oblek a iným rozkazuje. Hnevlivý sa vadí, zlorečí, ruje sa a rúbe.
                  Kratochvíľnik hoduje, zabáva sa hrami, tancuje. Chlipný a bujný človek i v snách
                  sa zaoberá oplzlosťami. Veriaci a pobožný kresťan sa však modlí, spieva, slúži
                  bohu a koná ľuďom dobro. Z toho vyplýva
     </p>
     <p>
      3. že komu sa sníva dačo hriešne a po prebudení mu chodí po mysli jeho hriešny
                  sen, povinný je žiadať boha o odpustenie… lebo by sa mu asi nebolo o tom plietlo,
                  keby jeho srdce nebolo k tomu naklonené. V tomto prípade sa stáva čosi podobné,
                  ako keď chorý fantazíruje a pritom strašne zlorečí, prisahá, preklína seba aj
                  iných — z čoho každý rozumný človek, hoci chorého dotiaľ nepoznal, ľahko si
                  domyslí, že nie je to náhoda, ale že sa pacient takto správal už ako zdravý…
     </p>
     <p>
      Keď toto píšem, spomínam si so žiaľom na svoje previnenie z mladosti. Raz som v
                  detstve začal voči svojmu dobrému otcovi, ktorého som si ináč veľmi vážil, správať
                  zanovito a neposlušne, preto mi viac ráz smutno povedal: Syn môj, syn môj, čo sa s
                  tebou — preboha — robí, veď si dosiaľ nebýval taký! Lež čo sa nestalo. Onedlho po
                  takomto otcovom napomenutí sa mi snívalo, že môj dobrý otec umrel, čo ma tak
                  rozžialilo, až som sa hlasne rozplakal. Môj plač prebudil otca, takže vstal a
                  zobudil ma. No keď sa ma spytoval, prečo tak žalostne plačem, odpovedal som mu iba
                  toľko, že sa mi snívalo čosi veľmi smutné. Otcovi to stačilo a vrátil sa na
                  posteľ, lež ja som ticho na svojej postieľke potom ešte dlho premýšľal: Nuž bol to
                  iba sen a už ti spôsobil veľkú bolesť a žiaľ. Čo ešte potom, ak by skutočne umrel!
                  Veľmi si ho teda váž, kým ho máš, a nezarmucuj ho viacej svojou zanovitosťou a
                  neposlušnosťou — radšej pros boha, aby mu poprial života i zdravia aspoň dovtedy,
                  kým ťa odchová. A z božej milosti a s božou pomocou i požehnaním sa tak aj stalo.
     </p>
     <p>
      A takto môžeme sny obracať na svoj úžitok a zošľachtenie, čo je isteže oveľa
                  lepšie, než nakúkať do bláznivých snárov a vyhľadávať poverčivé babské
                  výklady.
     </p>
    </div>
    <div class="footnote">
     <p>
      <sup>
       [
       <a class="para" href="#id2586506" name="ftn.id2586506">
        36
       </a>
       ]
      </sup>
      Zo všetkého možno teda uzavierať, že ak sú v daktorom dome všetci zdraví, dobre
                  spia a potom nepočujú ani vrešťanie kuvika, ani cvrlikanie cvrčka, ani pukanie
                  stola alebo dverí. No ak je niekto v dome chorý, vtedy ostatní či aspoň
                  jeden-dvaja domáci bdejú pri ňom, a tak v nočnom tichu ľahko začujú každé
                  vrzgnutie a šuchot. Niekedy chorý človek už umiera, vtedy poverčivým ľuďom viac
                  netreba, s istotou nerozumne aj iným rozprávajú: Aha, jeho smrť predpovedal ten
                  kuvik, cvrček či pukanie stola alebo dverí. Ak chorý vyzdravie, zabúda sa na tieto
                  bláznivé pletky.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2586562">
       </a>
       O zvodcoch, či klamároch, ktorí hlúpych ľudí klamú a do nešťastia privádzajú,
         rozličnými spôsobmi najmä hľadaním pokladov.
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2586579">
        Dvanásty večer
       </a>
      </span>
     </dt>
     <dt>
      <span class="sect1">
       <a href="#id2587444">
        Trinásty večer
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2586579">
        </a>
        Dvanásty večer
       </h2>
      </div>
     </div>
    </div>
    <p>
    </p>
    <p>
     Učiteľ potom pre rozličné zaneprázdnenie nechodil celý mesiac k susedovi. Sedliaci si
            preto mysleli, že ich schôdzky a rozhovory sa už celkom skončili. Zašiel teda za
            učiteľom sám sused a povedal mu: „Pán rechtor, ako ste neboli medzi nami, nemám odvtedy
            pokoja — všetci, ktorí ku mne chodievajú, vždy ma posielajú za vami, aby som sa vás
            opýtal, či budú mať ešte šťastie stretnúť sa s vami u nás na besede.“ Učiteľ na to
            povedal: „Doteraz som nemohol chodiť medzi vás, ani dneska nemôžem, no zajtra určite
            prídem.“
    </p>
    <p>
     Ako sľúbil, tak aj dodržal, večer prišiel k susedovi. A hneď sa ozval jeden z
            prítomných.
    </p>
    <p>
     Sedliak: Predsa máme šťastie, lebo sme si už mysleli, že sa naše besedy skončili, a
            takto sa dozvieme ešte všeličo užitočné.
    </p>
    <p>
     Učiteľ: Ešte nám ostalo dosť vecí, o ktorých sa pozhovárame. A ak sa vám to nezunuje,
            ešte sa tu takto zídeme viac ráz.
    </p>
    <p>
     Sedliak: Do takejto školy by ma nezunovalo chodiť celý život, lebo viem, že sa tu
            naučím veľa dobrého.
    </p>
    <p>
     Učiteľ: Počúvajte teda! Dneska vám chcem povedať dačo o všelijakých prešibancoch,
            zvodcoch a vydieračoch, ktorých ľudia síce nepokladajú za čarodejníkov — ale ktorí
            predsa všelijako ľudí klamú a privádzajú o peniaze.
    </p>
    <p>
     Tak sa istý bezbožník medzi zídenými ľuďmi chválil, že môže zastaviť voz na ceste,
            takže ďalej nepôjde, aj keby ho ťahalo hocikoľko koní a volov. Prítomní to chceli vidieť
            na vlastné oči. No on svoj kumšt bol ochotný ukázať iba za dobrú peňažnú odmenu.
            Zvedavci teda poskladali niekoľko zlatiek a sľúbili mu ich, ak im ukáže ten čudný kumšt.
            Súhlasil a určil na to istú hodinu. Keď sa určená hodina priblížila, vyviedol ich za
            mesto na jeden vŕšok či kopec vzdialený od cesty na niekoľko strelení. O chvíľu zbadali
            obďaleč idúci voz. A tento kumštár urobil okolo seba svojou palicou kruh, v ktorom
            kreslil na zem všelijaké kríže, litery a pritom čosi nezrozumiteľne mrmlal. Potom
            vystieral palicu na východ, západ, na juh a na sever. A vtom ten okolo prechádzajúci voz
            zastal a viac sa nepohol. Všetci prítomní to pokladali za zvláštnu a nevídanú vec.
            Chvíľu voz stál a potom ten prešibanec znovu palicou ukázal na všetky štyri svetové
            strany a voz sa hneď pohol a pokračoval v ceste.
    </p>
    <p>
     Sedliak: Tomu veru musel pomáhať nejaký čert —
    </p>
    <p>
     Učiteľ: Ako vy, tak i ostatní ľudia hneď pripisujú čertovi také veci, ktoré nemôžu
            pochopiť. Pomáhali mu čertovské či bezbožné jeho kúsky, a nie čert. Len počúvajte, čo to
            bol za fígeľ! Ako vieme, na to všetko sa ustanovila istá hodina. Medzitým si ten
            prešibanec za pár grošov najal jedného sedliaka, aby vtedy a vtedy šiel tou cestou a aby
            zastal, keď on bude z toho vŕška vystierať palicu. Potom aby predstieral, že kone nemôžu
            ďalej až dotiaľ, kým nezačne druhý raz vystierať palicu na štyri strany sveta. Nuž a tak
            všetkých oklamal, no nielen oklamal, ale dal si za to ešte aj dobre zaplatiť, že ich
            vedel oklamať.
    </p>
    <p>
     Podobne sa istý remeselnícky tovariš chválil známym, že vie vyvolať diablov z pekla.
            Žiadali ho, aby to dokázal činom, ináč mu to nemôžu uveriť. To sa aj stalo v istú
            dohovorenú hodinu. Tento prefíkanec urobil v miestnosti najprv kruh a usadil doň jedného
            z prítomných a prikázal mu, aby sa v nijakom prípade neopovážil vystúpiť z kruhu. O
            chvíľu prišiel ten žiadaný čert so žiariacimi očami a vo veľmi strašlivom obleku. Nič
            nevravel, iba sa hore-dolu prechádzal — napokon začal dobiedzať hneď do toho, hneď do
            iného z prítomných nedôverčivých divákov, takže všetci tam od strachu priam poomdlievali
            a horko-ťažko prišli k sebe aj po odchode strašidla. Ako blázni potom verili, že tovariš
            vie privolať diablov z pekla.
    </p>
    <p>
     Sedliak: A čo to vlastne bolo, čo ich tak náramne nastrašilo?
    </p>
    <p>
     Učiteľ: Tovarišov brat, ktorého predtým pripravil a naučil, čo má robiť.
    </p>
    <p>
     Sedliak: Nuž veru veľmi prefíkane to urobili tí bratia!
    </p>
    <p>
     Iný sedliak: Dosť je takých bezbožníkov, ktorí takto klamú ľudí. Raz jeden vojak pred
            mojimi očami nabil flintu prachom i guľkami a potom mi ju dával do ruky, aby som doňho
            strelil, že sa ho guľka nechytí. Ja som to nechcel urobiť, hoci ma veľmi ubezpečoval,
            lebo som sa predsa len obával, že ho zastrelím. Nato iný vojak vzal flintu a bez
            rozpakov hneď doňho strelil. Strelil zblízka, no predsa ho ani neporanilo. Ja som sa
            tomu veľmi čudoval. Potom mi tí vojaci povedali, že ma naučia ten kumšt, aby sa ma
            nechytila guľka, ak im za to dobre zaplatím. No ja som mal z toho všetkého strach a
            nežiadalo sa mi vedieť taký kumšt. Pobral som sa od nich a išiel som svojou cestou.
            Istotne by ma boli oklamali.
    </p>
    <p>
     Učiteľ: A veľmi by vás boli oklamali, ba tým kumštom dostali ešte aj do nešťastia a
            nebezpečenstva. Neverte tomu, že by sa niekoho nechytila skutočná guľka z olova či zo
            železa, ak sa ňou trafí. Vojak nenabil flintu ozajstnými guľkami, veď by ho boli
            zasiahli, ak iný strelil doňho. Akiste to boli ľahučké sklené bublinky
     <sup>
      [
      <a class="footnote" href="#ftn.id2586817" name="id2586817">
       37
      </a>
      ]
     </sup>
     alebo živé striebro, ktoré nabil do flinty namiesto skutočných guliek a
            ktoré ho nemohlo poraniť. A keby ste sa boli dali vojakom oklamať — možno by ste od nich
            boli dostali nejakú naničhodnú masť, aby ste si ňou natreli telo, že vám potom guľka
            neublíži. No masť by nijako nepomohla, ak by ste to boli chceli vyprobovať, a boli by
            ste sa vystavili nebezpečenstvu.
     <sup>
      [
      <a class="footnote" href="#ftn.id2586840" name="id2586840">
       38
      </a>
      ]
     </sup>
    </p>
    <p>
     Najlepšie je mať pokoj s takými klamármi, lebo koho môžu, toho oklamú, pritom nič
            nedbajú na nešťastia, ktoré z toho vyplývajú, hlavne že im za to hlúpi ľudia dobre
            zaplatia.
    </p>
    <p>
     Viacerí bezbožníci zasa predstierajú, že vedia nájsť a vrátiť ľuďom ukradnuté veci
            alebo svojimi kumštami priviesť k sebe zlodeja.
    </p>
    <p>
     Tak jeden prešibaný svetár prišiel aj s dvoma synmi bývať do istej dediny. Onedlho sa
            o ňom rozchýrilo, že je veštec — že vie prenasledovať zlodejov a nájsť ukradnuté veci.
            Asi o dva mesiace pokapali jeho susedovi z maštale šíre a kantáre. Sused sa vybral k
            nemu sprobovať šťastie a prosil ho, aby podľa možnosti prinútil zlodeja vrátiť mu tie
            ukradnuté veci. A ten starý prešibanec sa najprv kadejako vyhováral, no keď mu sused
            sľúbil odmenu, podujal sa to vykonať. Potom začal vo svojej komore, na ktorej mal
            otvorený oblok, kresliť akýmsi prútom rozličné figúry a povedal, že zlodej musí o chvíľu
            prísť. Zrazu ktosi pribehol a cez oblok hodil dnu zviazané tie ukradnuté veci, ktoré
            začal starý šľahať prútom. Zlodej bežal preč a kričal, akoby jeho šľahali. A takto
            prišiel sused opäť k svojim veciam.
    </p>
    <p>
     Podobným spôsobom ten svetár dlhé roky klamal ľudí, no zlodeja nikdy nechcel
            prezradiť. Zavše nevedel vrátiť niektoré ukradnuté veci a vtedy vravieval, že zlodej po
            krádeži prešiel cez vodu a už nie je v jeho moci prinútiť zlodeja, aby mu priniesol
            ukradnuté veci.
    </p>
    <p>
     Raz sa o tomto divotvorcovi a jeho kumštoch dozvedela vrchnosť, dala ho k sebe
            došikovať a prísne ho vyzvala, aby prezradil svoje praktiky. Keď sa nemohol nijako
            vykrútiť obšírnymi rečami, napokon povedal celú pravdu. Jeho synovia totiž kradli
            všetko, čo kde mohli, a on v dohovore s nimi navracal ľuďom spomínaným spôsobom a za
            dobrú odmenu tie nakradnuté veci.
    </p>
    <p>
     Aj tie šíre a kantáre podľa dohovoru s otcom vhodil do komory jeho syn a kričal ako
            na dereši preto, aby prítomný sused uveril, že jeho otec skutočne vie trestať zlodejov a
            nájsť všetko ukradnuté.
    </p>
    <p>
     Keď starý vyjavil svoje bezbožné činy, vrchnosť sa ho spýtala, odkiaľ prišiel do
            dediny. Povedal aj to a vyšlo najavo, že z predchádzajúceho bydliska ho vyhnali a
            vyšľahali pre jeho bezbožné praktiky. Vrchnosť potom vymerala prísny trest nielen jemu,
            ale i jeho synom.
    </p>
    <p>
     Sedliak: Veru nebol by som veril, že by mohol klamať ľudí takými fígľami. No aj pri
            svojej bezbožnosti predsa len bol natoľko dobrý, že ukradnuté veci za malú odmenu vracal
            naspäť.
    </p>
    <p>
     Učiteľ: Istotne to robil preto, že sa obával, aby pri predávaní ukradnutého si ľudia
            nespoznali svoje veci a aby sa tak nedostal do nepríjemností. A okrem toho bol by dostal
            za ne o čosi viacej, než mu zaplatili postihnutí krádežou.
    </p>
    <p>
     Takto alebo podobnými spôsobmi klamú a šialia prešibanci mnoho ľudí. Teda netreba
            veriť ani jednému.
    </p>
    <p>
     Sedliak: Počul som, že kto chce vypátrať zlodeja svojho majetku, má vziať trošku zeme
            z toho miesta, skade vec ukradli, a tú zem nasypať pod mlynský kameň — zlodej sa vraj
            bude dotiaľ krútiť a trápiť, kým sa nevyjaví a nevráti ukradnutú vec. Niektorí vravia,
            aby sa hodila do ohňa voľajaká perla, keď dačo skapalo — zlodej istotne oslepne.
    </p>
    <p>
     Iný sedliak: Hovorí sa i to, že ak by krádežou poškodený pálil proso na lemeši v peci
            pred plameňom, zlodej sa vysype po celom tele.
    </p>
    <p>
     Učiteľ: To sú všetko bludné povery. Môžeme my dať pod mlynský kameň hocičo, zlodeja
            tým nenájdeme, keď ukradnutú vec dobre popratal. Zlodej sa aj tak musí trápiť, lebo mu
            svedomie nedá pokoj dotiaľ, kým sa naisto nepresvedčí, že jeho zlodejstvo nevyjde
            najavo. Ba ani potom nemôže mať zlodej pokojné svedomie, lebo ak má dajaké náboženské
            presvedčenie, vždy sa bojí božieho trestu.
    </p>
    <p>
     Do ohňa vhodená a pálená perla ešte nikdy nepozbavila, ani nepozbaví zlodeja zraku.
            Aj to je falošná a poverčivá domnienka. A proso páliť na lemeši, aby sa zlodej vysypal,
            je bláznovstvo, daromnica a ničomnosť. Zlodej sa preto nikdy nevysype.
     <sup>
      [
      <a class="footnote" href="#ftn.id2587042" name="id2587042">
       39
      </a>
      ]
     </sup>
    </p>
    <p>
     A podobne aj hocičo iné, čo podnikajú hlúpi ľudia, aby vystopovali zlodeja a dostali
            späť svoje veci, je bláznovstvo a daromnosť. Keby radšej ten, ktorému dačo skapalo, ináč
            hľadal svoje veci, skôr by niečo dosiahol, ako keď sa baví a čas márni takýmito babskými
            pletkami.
    </p>
    <p>
     Mnohí prešibanci sa vystatujú pred hlúpym a nevedomým ľudom ešte aj inými zázračnými
            kumštami. Kto im uverí a chce od nich dajaký zázračný zásah, toho zvyčajne poriadne
            oklamú a privedú o peniaze.
    </p>
    <p>
     Sedliak: Akiste nie je pravda ani to, čo sa vravieva, že kto chce, aby mu roj
            nevyletel zo včelína, nech celý včelín obtiahne takou niťou, ktorú upriadla žena v
            pôrodných bolestiach.
    </p>
    <p>
     Učiteľ: Vôbec to nie je pravda, lebo akože by mohla taká niť udržať vo včelíne roj,
            keby tam nemal kde sadnúť a chcel by vyletieť von. To by bola daromná robota. Tým veru
            včelám nikto nepočarí, aby neuleteli.
    </p>
    <p>
     Podobne bláznivo robia aj tí, ktorí kvôli tomu, aby im neodletovali preč holuby,
            obstarajú si od žobráka palicu, prelomia ju na dva kusy a potom ich nakríž preložené
            ukladajú do holubníka. Ľudská nevedomosť a hlúposť navymýšľala veľmi veľa bláznivostí.
    </p>
    <p>
     A keďže sa tu spomenuli holuby, prišlo mi na um, čo sa hovorí o mlynárových holuboch
            — že ich možno privábiť k svojim, ak dakto ukradne z mlynského náhonu lopatku zástavnicu
            a položí ju do svojho holubníka.
    </p>
    <p>
     Toto je taktiež taká daromná pletka ako podobné iné a nezaslúži si, aby sa jej
            verilo, tým menej aby sme sa ňou zapodievali.
    </p>
    <p>
     Sedliak: Pán rechtor, už dávnejšie som chcel spomenúť kaukliarov a komediantov, ktorí
            tiež vedia predvádzať nezvyčajné a zázračné kumšty. Čo si máme o nich myslieť?
    </p>
    <p>
     Učiteľ: O kaukliaroch a komediantoch si máme myslieť to, že všetky zvláštne kúsky a
            kumšty, ktoré predvádzajú ľuďom, robia celkom prirodzeným spôsobom. Iba zásluhou ich
            šikovnosti a zručnosti sa zdajú divákom zvláštne. Keby nám ukázali, ako vykonali tú či
            inú nezvyčajnú vec, potom by sa nám vôbec nezdala zvláštna. Aj títo ľudia predvádzajú
            svoje kumšty zvyčajne večer a v noci, aby prítomní nevideli všetko tak dobre ako vo dne.
            Potom by ich kumšty neboli natoľko vzácne a stratili by cenu, oni sami by zasa prišli o
            zisk od ľudí.
    </p>
    <p>
     Chodiť po povraze, tancovať a iné kúsky na ňom robiť nie je až taký veľký kumšt pre
            ľudí, ktorí sa v tom cvičia od detstva. Niekedy predvádzajú, že si vtisli nôž, vidličky
            alebo dačo podobné do úst či do ucha, nosa a potom im tie veci vypadnú odinakiaľ. No ten
            nôž alebo vidličky, ktoré najprv ukážu divákom, šikovne ukryjú v šatách a ta, kam ich
            majú vopchať, vstrčia skrútený drôt, papier či dačo iné — všetko závisí od ich
            šikovnosti.
    </p>
    <p>
     Inokedy predstierajú, že jedia a hltajú vlnu, a prítomným ľuďom vravia, že sa tá vlna
            v ich žalúdku mení na rozličné stužky — a potom ich vyťahujú akože z úst. No aj v tomto
            prípade sa mýlia všetci, ktorí tomu veria, lebo kaukliari vlnu nehltajú. Naoko do úst
            vkladanú vlnu dávajú inam tak šikovne, že to diváci nemôžu zbadať. Potom ani tie stužky
            nevyťahujú cez ústa zo svojho brucha, ale keď majú ruku pri ústach, pomedzi ruku a bradu
            vyťahujú ich spod kabáta, kde si ich nahotovali už predtým.
    </p>
    <p>
     A hocijaké iné a týmto podobné kúsky či kumšty, ktoré komedianti ukazujú ľuďom,
            neboli by také zvláštne, keby sme poznali spôsoby, akými ich uskutočňujú. Tomu však
            neverte, ako veria niektorí blázni, že kaukliarom pomáhajú pritom čerti.
    </p>
    <p>
     Ešte si máme pohovoriť o najväčších klamároch a zvodcoch, ktorí o sebe vravia, že
            vedia hľadať v zemi poklady. Často sa stáva, že mnohí leňosi a naničhodníci vymýšľajú,
            ako by mohli žiť na svete bez práce. A keďže sa boja trestu vrchnosti za kradnutie,
            špekulujú, ako by pod pláštikom dobrej a statočnej činnosti mohli čo najväčšmi oklamať
            nevedomý ľud — a tak prísť k potrebným peniazom.
    </p>
    <p>
     Podaktorí z takýchto bezbožníkov sa pred nevedomým ľudom vychvaľujú a vyťahujú tým,
            že vedia vyhľadávať a kopať v zemi poklady. Mnohých ľudí navádzajú, aby im v tom
            pomáhali, že ľahko môžu prísť k veľa peniazom. A keďže vari nič nemôže natoľko omámiť
            úsudok ľudí, najmä nevedomého ľudu ako peniaze, ku ktorým sa možno ľahko dostať — teda
            vďačne sa nejeden pripojí k takýmto kopáčom pokladov s nádejou, že sa ihneď dostanú k
            náramnému bohatstvu.
     <sup>
      [
      <a class="footnote" href="#ftn.id2587242" name="id2587242">
       40
      </a>
      ]
     </sup>
     No čím väčšiu nádej si robia na peniaze, tým ľahšie ich oklamú takíto
            zvodcovia. Lebo spomínaní prešibanci im obyčajne vravia, že ak sa má získať ten bohatý a
            veľký poklad, treba najprv oferovať na ten či onen kostol toľko a toľko, alebo s takou
            či hentakou sumou peňazí urobiť to a to. A hlúpi ľudia sa dajú na to nahovoriť. A keby
            aj celý majetok bolo treba predať a obrátiť na peniaze, musia vyhovieť všetkým
            požiadavkám takýchto zvodcov. No tým ani viacej netreba, lebo keď im hlúpi ľudia dajú do
            rúk peniaze, chytro s nimi zmiznú a viac ich nevidí nik.
    </p>
    <p>
     Tak raz prišiel k istému gazdovi akýsi cudzí a neznámy baník, ktorý medzi rečou
            spomenul: „Priateľko, vy ste statočný a dobrý človek, ako vidím, máte veľa detí a
            utisnutý ste na božiu pomoc. Ak by ste neopovrhli mojou radou, naveky by ste mi ďakovali
            nielen vy, ale aj vaše deti — ba i potomkovia. Vo vašej záhrade je zakopaný ohromný
            poklad a ja mám o ňom daktoré spisy. S pomocou božou by sme ten poklad mohli dostať, ak
            by ste sa vo všetkom pridŕžali mojej rady.“
    </p>
    <p>
     Gazda beztak veľmi pachtil za peniazmi a dal sa takými rečami nahovoriť, prisľúbil
            cudzincovi všetko, čo bude potrebovať. Prvé dva dni sa baník s gazdom iba hostili a na
            tretí deň ráno pred východom slnka išli do tej záhrady a chodili po nej. Keď prišli do
            jedného jej kúta, baníkovi zrazu vypadol prútik z ruky na zem — čo pokladali za
            znamenie, že poklad musí byť na tom mieste.
    </p>
    <p>
     Potom už nerobili nič, len baník čítal celý deň svoje spisy a večer gazdovi povedal,
            že na druhý deň ráno pred východom slnka sa musí na určenom mieste pomodliť modlitbu,
            ktorá je uvedená v tých spisoch. V dohodnutom čase sa tam teda modlil a pritom viac ráz
            priložil k zemi ucho, akoby čomusi načúval. Keď to skončil, gazdovi vravel, že sa
            zhováral s duchom, ktorý stráži poklad, a ten mu vravel o náramnom množstve dukátov,
            zakopaných tam v medenej truhlici. Duch ich ináč nedovolí vykopať a vziať, iba ak urobia
            podľa príkazu toho, čo ich ta zakopal. Dvadsať kremnických dukátov treba zapraviť do
            kapustnej hlávky, ktorá má dva týždne rásť nad tým pokladom. Potom sa môžu bez obáv a s
            istotou pustiť do kopania.
    </p>
    <p>
     Gazdovi sa dvadsať dukátov zdalo priveľa, no baník ho svojimi rečami vedel natoľko
            omámiť, že vďačne predal dva voly, aby len zohnal toľko peňazí. Utŕžené dukáty potom
            zapravili do kapustnej hlávky, ako bolo treba, a zasadili ju nad pokladom. Baník ešte
            povedal: „Aby ste ma nijako neupodozrievali, za celý ten čas môžete spávať v záhrade a
            dávať pozor na tú kapustu s dukátmi, ja zatiaľ odídem domov. No kým sa nevrátim,
            neopovážte sa tej hlávky ani dotknúť!“
    </p>
    <p>
     Baník odišiel a gazda plný očakávania i strachu dve noci spal v záhrade — ale ďaleko
            od miesta, na ktorom mali kopať poklad, lebo sa bál toho ducha. Ráno tretieho dňa išiel
            sa podívať na kapustu — no už jej tam nebolo.
    </p>
    <p>
     Sedliak: Istotne ju ukradol ten baník.
    </p>
    <p>
     Učiteľ: Nik iný — iba on. A už ho viacej potom gazda nevidel.
    </p>
    <p>
     Sedliak: Bol to teda vybíjaný prešibanec! A nevyzvedel sa gazda od neho, odkiaľ je —
            nehľadal ho potom?
    </p>
    <p>
     Učiteľ: Mohol sa ho vyzvedať, koľko len chcel, jednako by mu nebol povedal pravdu,
            odkiaľ je. Nuž a potom ho mohol hľadať, kde chcel. Pravda, gazda šiel potom žalovať
            svojmu zemskému pánovi, no ten ho vysmial a povedal mu, aby bol v budúcnosti múdrejší a
            nedal sa oklamať každému ošmekovi.
    </p>
    <p>
     Na svete sa stáva veľa podobných prípadov, keď niektorí prefíkanci takto oklamú a do
            nešťastia privedú nevedomých ľudí.
    </p>
    <p>
     Zajtra si viacej pohovoríme o takých veciach, na dnes nech nám to postačí.
    </p>
    <p>
     A učiteľ sa pobral domov.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2587444">
        </a>
        Trinásty večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Opäť o tom istom
      </em>
     </span>
    </p>
    <p>
    </p>
    <p>
     Dnes vám poviem — začal učiteľ — a zdôrazním predovšetkým to, že včera spomínaní
            klamári a zvodcovia zvyčajne za málo sľubujú veľmi veľa. Teda čím väčšie nádeje na
            nájdenie a vykopanie peňazí vám bude predkladať niekto neznámy, tým menej mu verte.
            Nedajte si zaslepiť oči množstvom peňazí, ktoré sú vraj zakopané tam a tam, a že ich
            treba vykopať tak či ináč, lebo vás naisto oklamú.
    </p>
    <p>
     Takí ľudia zvyčajne hovorievajú, že v zemi je viacej pokladov než na zemi. V istom
            zmysle verím i ja, lebo všetko božie požehnanie, ktoré potrebujú ľudia aj ostatné
            pozemské stvorenia, vychádza zo zeme. Aj to je pravda, že tu i tam daktorí skúpi alebo
            aj inakší ľudia vo vojnových časoch a za rozličného nebezpečenstva zakopali niekam svoje
            peniaze a potom sa dostali do zajatia v cudzej krajine alebo aj umreli. No takíto
            klamári a zvodcovia, ak im ihneď uveria, hocikde ukážu a povedia, že sú tam zakopané
            peniaze.
    </p>
    <p>
     Nuž ak by mal niekto také vedomosti, ktorými by pomocou dajakého prútika alebo palice
            vedel nájsť poklady a peniaze, akiste by sa za krátky čas stal boháčom. Lež ako vidíme,
            zvyčajne všetci, čo sa pred nevedomým ľudom vychvaľujú takýmto kumštom, sú otrhaní
            ožrani, chudobní bezbožníci a daromníci. A preto im možno veriť tým menej.
    </p>
    <p>
     Sedliak: A to je pravda, pán rechtor, že poklady vyhárajú a zavše sa presúšajú?
    </p>
    <p>
     Učiteľ: Ja som to nikdy nevidel — hoci som o tom dosť počul rozprávať hlúpych ľudí.
            Nemožno pochopiť, že by z daktorého zakopaného pokladu vychádzal prirodzený oheň.
            Niekedy zo zeme vychádzajú také pary a pachy, ktoré sa v noci blyštia ako oheň. No toto
            sa vyskytuje obyčajne na močaristých miestach alebo kde sa v zemi rozkladajú hnilé veci
            — ako sa tu už spomínalo. A veru neviem o tom, že by v noci z pokladov vychádzali takéto
            viditeľné pary či — ako ľudia vravia — oheň.
    </p>
    <p>
     Poverčiví ľudia často uverili, keď v noci zbadali dakde nejaký prirodzený oheň alebo
            blyštiace sa pary, že sa tam presúšajú peniaze. Nuž tam kopali, namáhali sa — ale nič
            nevykopali.
    </p>
    <p>
     V Gemerskej stolici jeden študent využil túto poveru na oklamanie mnohých študentov a
            ešte viacej mešťanov. V deň Nanebevstúpenia Pána vyšiel na vŕšok nad mestom s fajkou —
            vedel totiž dobre, že na náprotivnom vŕšku z druhej strany mesta muzikujú a zabávajú sa
            — vzal si nejaké papiere a postupne ich zapaľoval. Keď študenti a ostatní ľudia z
            druhého vŕška zbadali ten oheň, mysleli si a verili, že tam vyhárajú a presúšajú sa
            peniaze. Húfne ta bežali — ale nenašli nič. Oheň viacej nehorel — študent sa ukryl
            pomedzi stromy. Na druhý deň sa smial, že oklamal toľkých bláznov.
    </p>
    <p>
     Takéto sklamanie postihuje veľa bláznivých ľudí. A keďže nielen tomu veria, ale na
            takých miestach aj hľadajú a kopú, po úmornej robote smutní a bez pokladu vracajú sa
            domov. Poznám kraje, kde priam celé dediny nadarmo niekoľko rokov hľadali a kopali
            peniaze iba preto, že im dajaký prešibanec povedal o zakopaných pokladoch.
    </p>
    <p>
     Sedliak: Hovorí sa, že poklady strážia zlí duchovia v podobe čiernych psov, a že
            poklady sa môžu pod zemou presunúť z jedného miesta na druhé. Môže to byť pravda?
    </p>
    <p>
     Učiteľ: Všetko je lož, ktorú vymysleli takí, čo klamú ľudí, že vedia hľadať poklady.
            Zlý duch či čert nemá s nijakými pokladmi vôbec nič spoločné. Keby som vedel, že na
            daktorom mieste sú zakopané peniaze, nebál by som sa nijakého čierneho psa, ani čerta,
            ale by som kopal smelo a bez obáv.
    </p>
    <p>
     Sedliak: Ale mnohí vraj zakopané peniaze odovzdávajú čertovi, ktorý má potom nad nimi
            moc.
    </p>
    <p>
     Učiteľ: Nemyslím veru, že by čert prijímal peniaze, aj keby mu ich chcel niekto
            odovzdať, lebo ich nepotrebuje. Nekupuje za ne chlieb, šaty alebo hocičo iné. A u čerta
            nemá a nemôže mať ani najväčší poklad vyššiu hodnotu než kameň, blato či hocičo podobné.
            Čertovi je všetko jedno, lebo z toho nemá, ani nemôže mať nijaký úžitok. Preto neverte,
            že by čert vládol a mal moc nad voľajakými pokladmi a ich opatroval. Čert sa musí za
            svoje hriechy trápiť v pekle — a nie pod zemou opatrovať peniaze.
    </p>
    <p>
     A že sa poklady presúvajú pod zemou z jedného miesta na druhé, to je taktiež nemožné
            a vymyslené. Veď poklad a peniaze sú také veci, ktoré sa nemôžu pohnúť samy od seba. Ale
            ani čert ich neprenáša, lebo pri nich nie je a nemá s nimi nič spoločné.
    </p>
    <p>
     Poklady a peniaze môžu a majú všetci zdraví ľudia hľadať každý deň užitočnou,
            usilovnou a s chuťou konanou prácou. Sám boh, ktorý uložil do zeme veľa pokladov a
            požehnania, prikazuje nám v Písme svätom i naším rozumom, aby sme podľa síl vždy
            pracovali a tak si statočne získavali obživu nielen pre seba, lež z toho pomáhali ešte
            aj iným, trpiacim biedu a núdzu. Tu vám rozpoviem jednu nasledovaniahodnú históriu o
            kopaní pokladu, ktorú som čítal v istej knihe. Dobre si ju zapamätajte.
    </p>
    <p>
     Jeden chudobný a strápený človek premýšľal o svojom biednom položení na brehu potoka
            a napokon sa horko rozplakal. Ako tak nariekal, zjavil sa zrazu pri ňom zhrbený šedivý
            starček, ktorý sa ho spýtal, prečo tak plače. Utrápený človek vyrozprával prívetivému
            starčekovi celú svoju biedu. Starček ho potešoval a okrem iného mu vravel, že v zemi je
            dosť skrytých pokladov, ktoré mu môžu v jeho chudobe a biede pomôcť. „V biede by mi
            mohli pomôcť poklady,“ odpovedal strápený človek, „len keby som ich vedel nájsť a
            vykopať.“ Starček mu na to povedal: „Ja viem, čo mnohí ľudia nevedia. A preto,
            priateľko, ak si chceš zlepšiť svoj biedny stav, daj na moju radu a nesklameš sa.“ Bedár
            padol starčekovi k nohám a vrúcne ho prosil, aby sa zľutoval nad jeho biedou a ukázal
            mu, ako treba hľadať a kopať v zemi poklady. „Dobre teda, ja vďačne poslúžim ľuďom,“
            povedal starček, „ale musíš ma poslúchnuť vo všetkom, čo ti prikážem. Lebo treba
            prekonať veľa ťažkej roboty, kým sa dačo získa.“
    </p>
    <p>
     Potom išli do domu toho biedneho človeka a keď si starček všetko prezrel, napísal na
            dvere veľkými literami ORA ET LABORA a domácim povedal, že s pomocou božou sa pustia do
            roboty, ktorá ich čaká. No manželom ešte pripomenul, aby sľúbili, že stále budú robiť
            to, čo im prikáže. Nuž aj sľúbili, že ho poslúchnu vo všetkom.
    </p>
    <p>
     Starček im najprv vysvetlil význam slov, čo napísal na dvere — aby sa vrúcne
            modlievali a vždy usilovne pracovali. Potom im rozkázal, aby od tohto dňa celá rodina
            vstávala skoro ráno pred východom slnka — bohu sa najprv poďakovala za ochranu a pustila
            sa do roboty.
    </p>
    <p>
     Sedliaci medzi sebou: Doteraz to pokračuje pekne — ktohovie ako ich potom oklamal…
    </p>
    <p>
     Učiteľ: Keď starčekovi ochotne sľúbili všetko urobiť, povedal im, že si príde pozrieť
            ich celotýždennú prácu a potom budú pokračovať. A po týchto slovách odišiel preč.
    </p>
    <p>
     Na ôsmy deň prišiel starček už pred východom slnka a spytoval sa ich, čo robili cez
            týždeň. Nuž mu ukázali, čo urobili — najprv gazdiná s dcérou čo za ten čas napriadli,
            potom gazda či hospodár s dvoma synmi zasa užitočnú robotu na poli. Starček bol s tým
            spokojný.
    </p>
    <p>
     No keď si potom pozornejšie prezrel ich domácnosť, našiel v nej dosť takých vecí,
            ktoré mu prekážali v kopaní pokladu. Povedal teda domácim, aby všetky nádoby, z ktorých
            dotiaľ píjavali víno alebo pálenku, predali a od toho času nepili nikdy nič iné ako
            vodu. Zbadal i také šaty, čo sa mu nezdali vhodné pre takých chudobných ľudí — aj tie im
            prikázal predať. Peniaze za predané veci aby odložili a na ôsmy deň, keď sa znovu vráti,
            mali mu ich ukázať. A po týchto naučeniach znovu odišiel.
    </p>
    <p>
     Sedliak: Už vidím, že ich oklame.
    </p>
    <p>
     Učiteľ: Ešte nič nevidíte, veď len počúvajte. Hoci sa starčekove príkazy neveľmi
            páčili žene toho biedneho človeka, predsa len sa dala mužovi prehovoriť a privolila
            predať určené veci.
    </p>
    <p>
     Na ôsmy deň, keď k nim starček opäť prišiel, ukázali mu peniaze utŕžené za predané
            veci. Rozkázal ich zasa odložiť. Potom ich priviedol k dverám a znovu im vysvetľoval
            význam slov ORA ET LABORA. Pochválil ich za poslušnosť, s ktorou plnili doteraz jeho
            príkazy, a povedal: „Vám istotne pánboh dožičí nájsť poklad, no musíte mi odpovedať ešte
            na nejaké otázky. Máte dajaké dlhy?“ Hospodár mu na to odpovedal: „Päťdesiat toliarov
            sme dlžní pánom a dvesto zlatých istému mešťanovi.“ „Obidve dlžoby musíme čo najskôr
            vyplatiť,“ vravel starček, „lebo kto chce nájsť poklad, ten nesmie byť nič dlžen. Pánom
            môžete dlh vyplatiť peniazmi, ktoré ste utŕžili za tie predané veci, a na zaplatenie
            druhého dlhu nájdeme už dajaký prostriedok.“
    </p>
    <p>
     Pobrali sa na pole a chudobný gazda musel starčekovi ukázať všetky svoje role. Keď
            prišli na roľu, čo bola najďalej od jeho domu, starček povedal: „Túto roľu predáš, aby
            si mohol vyplatiť aj druhý dlh, lebo z tejto role máš viacej škody než úžitku, pretože
            panstvu musíš od nej veľa platiť. Ak chceš získať poklad — musíš to urobiť. Dotiaľ sa
            maj dobre. Po dvoch týždňoch nech nájdem všetko tak, ako to chcem mať!“ A po týchto
            slovách odišiel.
    </p>
    <p>
     Žena chudobného človeka sa veľmi nahnevala na muža i na toho starého zvodcu a mužovi
            okrem iného povedala: „Šediny toho deda neveštia nič dobré, chce nás oklamať. Najprv
            chce, aby sme predali všetko svoje imanie, potom nám peniaze vezme a utečie s nimi. Ja
            na to neprivolím! Choďže dakam s tvojimi pokladmi — Doteraz sme vyžili bez pokladov,
            vyžijeme bez nich aj naďalej!“
    </p>
    <p>
     Sedliak: Neviem raz, čo si mám o tom starcovi myslieť. Jeho reči a konanie zdajú sa
            mi dobré, no jednako myslím, že oklame tých biednych ľudí.
    </p>
    <p>
     Učitel: To sa ešte dozviete, len dobre počúvajte. Gazda nevravel žene nič naprotiveň
            a zobďaleč vyčkával, kým sa neupokojila sama a nestíchla. Onedlho prišiel po svoje
            peniaze ten mešťan, ktorému boli dlžní dvesto zlatých, a neúprosne nástojil, aby mu ich
            vrátili, veď termín už prešiel, lebo ináč ich bude vymáhať procesom. Biedny človek
            nevedel, čo si počať, len s veľkými prosbami a plačom dosiahol ženino zvolenie, aby
            podľa starčekovho príkazu predali tamtú roľu. Dostali za ňu dvesto sedemdesiatšesť
            toliarov, a tak dlh vyplatili.
    </p>
    <p>
     Nato znova došiel starček, ktorého prvá otázka bola, či roľu predali. „Predali,“
            dostal odpoveď, „a poplatili všetky dlhy.“ „Dobre ste urobili, spokojný som,“ povedal
            starček. „Čoskoro nájdeme túžobne očakávaný poklad. No ešte sa vás na niečo spýtam a to
            bude už posledná otázka. Pravotíte sa s dakým?“ „Ach — pravdaže,“ vzdychol gazda, „s
            naším susedom pre hnojnicu, ktorá tečie z môjho hnojiska do jeho studne. A tento proces
            ma stojí už vyše päťdesiat toliarov.“ Starček na to povedal: „Tento proces sa musí
            skončiť ešte dnes.“ A keď si obzrel hnojisko i susedovu studňu, obrátil sa k chudobnému
            gazdovi: „Priateľko, tento proces by ťa stál aj sto toliarov, a predsa by si nič
            nedosiahol. Zavolaj suseda — ihneď sa musíte v dobrom pokonať.“ Tak sa i stalo a starček
            potom povedal: „Poďme na tú roľu, ktorá je najbližšie.“ Keď ta prišli, starček sa po nej
            poprechádzal, zrazu na istom mieste udrel svojou palicou na zem a povedal: „Tu je ten
            túžobne očakávaný poklad. No kým sa začne kopať, roľu musíte pekne vyčistiť, čo bude
            trvať asi tri mesiace. Až potom môžete začať s kopaním pokladu.“ A nato starček zasa
            odišiel.
    </p>
    <p>
     Sedliak: Panebože, čo z toho všetkého len vykvitne!
    </p>
    <p>
     Učiteľ: Len vydržte, hneď sa dozviete.
    </p>
    <p>
     Podľa starčekovho príkazu tú roľu za tri mesiace pekne vyčistili. Keď potom starček
            opäť prišiel, premeral roľu krížom i po konci a ukázal na miesto s pokladom. Gazdovi
            nakázal, aby sa na druhý deň včasráno vybral sám na to miesto a kopal. Potom znovu
            odišiel.
    </p>
    <p>
     Túžba po poklade ovládla toho chudobného človeka už natoľko, že ledva vydržal do
            určeného času. Skoro ráno išiel na to miesto a začal kopať, ako mu starec povedal.
            Pritom zrazu — beztak už dosť prestrašený — začul nad sebou: „Kri-kru-kri!“ Ohromne sa
            zľakol a skoro v bezvedomí sa rozbehol domov, a v tomto behu ho chytilo čosi za šaty,
            takže ďalej nevládal a vo veľkom strachu padol na zem. Po krátkom čase ho prebrali hlasy
            okoloidúcich ľudí, potom zbadal i obludu, čo ho tak tuho držala za šaty — bol to tŕňový
            ker. Keď sa zbavil tejto zdanlivej mátohy, začul nad sebou škrekot podobný tomu prvému a
            videl, že nad ním preletel akýsi vták. Nuž musel sa hnevať i smiať svojmu bláznivému
            strachu.
    </p>
    <p>
     Keďže ho ten deň postihla taká nešťastná príhoda, išiel na roľu ráno druhého dňa a
            smelo začal kopať vytúžený poklad. Čoskoro sa dokopal k hladkému štvorhrannému kameňu,
            ktorý prikrýval poklad. Kameň odstránil a našiel pod ním prikrytú nádobu. Natešený ju
            vybral a ponáhľal sa s ňou domov. Keď žena zbadala, že prináša domov čosi ťažké, celá
            rozradostená mu vybehla v ústrety. S nedočkavou nádejou odkryli nádobu, a bola plná —
            piesku.
    </p>
    <p>
     Sedliak: Aha! Vedel som, že ich oklame!
    </p>
    <p>
     Učiteľ: Neoklamal ich, veď len počúvajte. Piesok vysypali na zem a s ním vypadol aj
            zapečatený list, v ktorom stálo:
    </p>
    <p>
    </p>
    <p>
     <span class="emphasis">
      <em>
       Milý priateľ!
      </em>
     </span>
    </p>
    <p>
    </p>
    <p>
     Žiadal si odo mňa poklad. Načo by Ti bol — aby si vyplatil svoje dlhy a pritom sa mal
            dobre? Dosiahol si jedno i druhé. Dlhy máš vyplatené a veru celý život sa Ti bude dobre
            vodiť, ak s celou rodinou aj v budúcnosti — ako si dosiaľ robil — budete včasráno
            vstávať, vrúcne sa modliť, usilovne pracovať na poli aj doma, ak sa vyvarujete procesov
            a nadobudnutý úžitok nepremrháte, ale obrátite na užitočné veci. Toto je pre vás väčší
            poklad než plné sudy zlata a peňazí. Zlato a striebro by Tvoje deti priviedlo do
            lenivosti a hriechu, no pri tomto poklade, ktorý som Ti pomohol nájsť, ostanú Tvoje deti
            usilovné, poriadne a poslušné. A všetci môžete s radosťou a spokojným svedomím na tomto
            svete užívať, čo nadobudnete usilovnou prácou. Maj sa dobre — a spomínaj na mňa!
    </p>
    <p>
     Sedliak: Ej, pán rechtor, ledva som sa dočkal konca tejto histórie, lebo som bol
            náramne zvedavý, ako sa to všetko skončí. Starček im veru ukázal taký poklad, za ktorý
            mu mohli byť povďační do smrti! Namiesto vytúženého pokladu dostali taký krásny list!
            Isteže to, k čomu im starec dopomohol, malo väčšiu hodnotu než všetky poklady tohto
            sveta. Túto históriu nikdy nezabudnem. A čo povedali tí ľudia na list?
    </p>
    <p>
     Učiteľ: Spočiatku sa čudovali, aj hnevali, no keď list opäť prečítali a pouvažovali o
            všetkom, museli dať za pravdu starčekovi, ktorý im pomohol nájsť skutočne znamenitý
            poklad. A táto malá rodina potom vždy usilovne pracovala, modlila sa, a za krátky čas
            tak sa vzmohla, že sa ostatní ľudia až čudovali.
    </p>
    <p>
     A to je pravda, že na svete nieto väčšieho pokladu nad taký, ktorý môže nájsť človek
            svojou usilovnou prácou. Nuž a môže ho vždy nájsť každý a radostne ho užívať so
            spokojným a veselým svedomím.
    </p>
    <p>
     Sedliak: Svätá pravda, pán rechtor. Bodaj by sme si všetci vzali príklad zo zbožnosti
            a usilovnosti tejto rodiny, lebo takých ľudí pánboh mimoriadne požehnáva.
    </p>
    <p>
     Učiteľ: Robte tak a neobanujete. No chcem vás ešte napomenúť, aby ste sa nikdy
            nepodvolili takému zvodcovi, čo by vás chcel nahovoriť na kopanie neistého pokladu.
            Nedajte sa omámiť najmä neznámemu človeku — ako ste tu spomínali. Lebo mnohí — keď sa
            podvolili takým neznámym prešibancom — nielenže nezískali nijaké peniaze, ale prišli o
            všetko, čo mali, a napokon sa dostali do zúfalého položenia.
     <sup>
      [
      <a class="footnote" href="#ftn.id2588091" name="id2588091">
       41
      </a>
      ]
     </sup>
    </p>
    <p>
     Buďte usilovní vo svojom povolaní, modlite sa, radi pracujte, boh vás istotne požehná
            bohatým pokladom. Lebo usilovnou prácou pri zbožnosti sa váš majetok a imanie bude zo
            dňa na deň rozmáhať a zveľaďovať práve tak ako u tohto gazdu a jeho rodiny.
    </p>
    <p>
     A tým sa beseda toho dňa skončila. Keďže sa už blížila jar, večery bývali kratšie a
            už aj poľné práce nadchádzali, nemohli sa sedliaci schádzať každý deň — dohodli sa
            preto, že sa zídu vždy na besedu cez nedele po nešporoch.
    </p>
    <p>
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2586817" name="ftn.id2586817">
        37
       </a>
       ]
      </sup>
      Takéto sklené bublinky vyzerajú celkom akoby z cínu a dajú sa vo flinte ramárom
                  rozdrviť na prach, takže vystrelené nemôžu zraniť.
     </p>
    </div>
    <div class="footnote">
     <p>
      <sup>
       [
       <a class="para" href="#id2586840" name="ftn.id2586840">
        38
       </a>
       ]
      </sup>
      Nehodno však žartovať ani so živým striebrom alebo sklom a strieľať nimi do
                  iného, lebo ľahko môže vystreknúť človeku do očí alebo ho pošpatiť aj ináč. Poznám
                  iný spôsob, pri ktorom sa nabíja do flinty alebo pištole skutočná železná, olovená
                  guľka a vystrelená jednako sa nechytí toho druhého, ale bez ublíženia padne mu pod
                  nohy. No môj úrad a povolanie mi nedovoľuje, aby som rozširoval kaukliarstvo a
                  učil ho iných.
     </p>
    </div>
    <div class="footnote">
     <p>
      <sup>
       [
       <a class="para" href="#id2587042" name="ftn.id2587042">
        39
       </a>
       ]
      </sup>
      Podľa mojej mienky všetko, čo poverčiví ľudia rozprávajú o perle a prose,
                  vymyslel dakto iba preto, aby tým nastrašil zlodejov a tak ich dohnal vrátiť
                  ukradnuté veci. A na bojazlivých a poverčivých zlodejov často takéto fortiele
                  zapôsobia. No prešibaný zločinec sa nedá tak ľahko nastrašiť!
     </p>
    </div>
    <div class="footnote">
     <p>
      <sup>
       [
       <a class="para" href="#id2587242" name="ftn.id2587242">
        40
       </a>
       ]
      </sup>
      Poklady hľadať veľmi ľahko dá sa zviesť aj taký človek, ktorý nie je poverčivý.
                  Na jednej strane je isté, že zem skutočne skrýva rozličné poklady, na druhej zasa
                  — že v srdciach nás smrteľníkov je veľmi mocná i hlboko zakorenená láska k
                  peniazom a túžba zrazu, bez veľkej námahy či ustávania zbohatnúť. Lakomca poklady
                  hľadať nutká jeho hriešna nenásytnosť; pyšného človeka ženie túžba dosiahnuť veľkú
                  hodnosť, vyznačenie, slávu pomocou nájdených peňazí; rozkošník hľadá poklady
                  preto, aby mal za čo dobre jesť, piť a oddávať sa všelijakým telesným
                  kratochvíľam. A dakedy aj veriaci a zbožný kresťan prichádza na myšlienky, ako
                  dobre by bolo, keby mu pánboh dožičil dakde nájsť veľký poklad, ktorý by vedel
                  využiť oveľa lepšie než iní.
     </p>
    </div>
    <div class="footnote">
     <p>
      <sup>
       [
       <a class="para" href="#id2588091" name="ftn.id2588091">
        41
       </a>
       ]
      </sup>
      Raz pred mnohými rokmi prišli za mnou istí sedliaci z ďalekej stolice a
                  rozprávali mi, že s dovolením Kráľovskej komory idú kopať poklady do ktoréhosi —
                  už som zabudol ktorého — spustnutého zámku v Liptove či Orave, ktorý patrí
                  kráľovi. Na otázku, kto im to poradil, odpovedali mi, že jeden u nich bývajúci
                  veľmi starý obšitoš, vyslúžený vojak, ktorý vyčítal z písem, kde a v akej pivnici
                  majú kopať a čo tam nájdu. Odo mňa žiadali, aby som ich do návratu zahrnul do
                  motlitieb odbavovaných v cirkevnej obci. No ja som im to odoprel a namiesto toho
                  som ich prosil a úprimne napomínal, aby dali takým veciam pokoj a radšej sa
                  vrátili k rodinám a na svoje hospodárstva a tam podľa božieho príkazu v potu tvári
                  dorábali svoj každodenný chlieb. Akoby som bol do vetra hovoril, kam si raz
                  zaumienili, ta i odišli.
     </p>
     <p>
      Po deviatich mesiacoch sa vrátili späť smutní a otrhaní, dali mi za pravdu, že
                  sa im veru tak povodilo, ako som im predpovedal. Keď som sa ich spýtal, čo už
                  teraz hľadajú v našom meste, povedali, že prišli k slávnej Kráľovskej komore s
                  poníženou prosbou, aby ich ráčila láskavo napomomôcť. Lebo kvôli pokladu všetko
                  imanie predali a — vyšli na žobrotu. Právom to vraj môžu žiadať, keďže kopali s
                  milostivým dovolením Komory. Nadarmo som im jasne a zreteľne vysvetľoval, že
                  dovolenie nie je rozkaz, a teda ak sa im nezdarilo, majú si to pripísať sebe na
                  vrub. Predsa ta len išli, no či niečo dostali, to som sa nedozvedel…
     </p>
     <p>
      A takto sa zvyčajne stáva takým, čo sa lakomia na zakopané poklady. Zriedkakedy
                  aj dačo nájde, kto hľadá a kope. No skôr na poklad natrafia ľudia náhodou z
                  božieho požehnania. Napríklad keď rúcajú nejaké staré steny a múry alebo keď kopú
                  fundamenty domu, pivnice a studne. Podobne keď saniterníci — ako sa už spomenulo —
                  prekopávajú zem v domoch a maštaliach.
     </p>
     <p>
      Pokladám tu za vhodné aj pre našich potomkov spomenúť jednu pamätihodnú
                  príhodu. V obci T. na Spiši mali dvaja sedliaci také šťastie pri oraní svojej
                  role, že vyvrhli pluhom celú hrudu sformovaného čistého zlata, ktorú si
                  privlastnili ich vtedajší zemepáni a im dali akúsi maličkú odmenu. Keďže sa títo
                  páni domnievali, že sa tam nájde azda viacej takýchto cenných pokladov, dali celú
                  roľu znovu preorať. No hoci sami chodili za pluhom, nenašli tam viacej ani vláska
                  zlata.
     </p>
     <p>
      Potom sa tí dvaja sedliaci v Kežmarku, keď tam boli na jarmoku, dostali k
                  statočnému profesorovi B., ktorému rozpovedali svoju príhodu, a ten im na to
                  povedal, že on by ich bol s tým zlatom vystrojil do Viedne k milostivej cisárovnej
                  a kráľovnej, a tam by boli zaň dostali viacej.
     </p>
     <p>
      Lenže čo sa nestalo. Hneď na druhý rok, teda roku 1773, pri oraní tej istej
                  role opäť pluhom narazili na ešte väčší kus ukrytého zlata. A vtedy im hneď
                  prišiel na um kežmarský profesor aj to, čo im povedal. Nový poklad zahrnuli teda
                  zemou a vybrali sa k nemu poradiť. Profesor im dal takú radu, aby zlato cez noc v
                  tichosti z role odniesli a nikomu o tom nič nepovedali, ani svojim ženám. Potom
                  ich s tým zlatom a potrebnými písmami vystrojil do Viedne. A keďže museli
                  prechádzať cez Prešporok, kde nikoho nepoznali, odporučil ich profesor na mňa, aby
                  som im v ostatnom už ja pomohol. Napravil som ich teda ku grófovi B., ktorý
                  zastával vysoký krajinský úrad, a tomu odovzdali aj list od kežmarského profesora.
     </p>
     <p>
      Týmto dvom sedliakom šťastie mimoriadne žičilo — milostivá cisárovná a kráľovná
                  sa práve vtedy zdržovala v Prešporku. Spomenutý gróf ich vzal so sebou na hintov
                  do zámku a tam ich predstavil jej cisárskej a kráľovskej Jasnosti, ktorú sedliaci
                  vo svojej nevedomosti titulovali „vaša milosť pani kráľovná.“ Keď potom nájdený
                  poklad vytiahli z tanistry a položili pred ňu na stôl, usmiala sa, popozerala
                  dookola na prítomné panstvo a dobrotivo povedala: Či nie som šťastná medzi svojimi
                  milými Uhrami? Vo Viedni by som mohla sedieť hoci desať rokov, ta mi neprinesie
                  nikto nič. A tu, aha, dostávam dar za darom.
     </p>
     <p>
      Podľa zistenia a odhadu tunajších zlatníkov bolo toho zlata asi sedem funtov a
                  cisárovná sa rozhodla, že si ho na pamiatku uloží do svojej pokladnice, no
                  sedliakom zaplatí zaň plnú hodnotu. Od tohto jej ináč štedrého úmyslu ju odhovoril
                  istý múdry pán s odôvodnením, že pre takých jednoduchých sedliakov nebolo by vari
                  vhodné a užitočné, ak by naraz dostali do rúk takú veľkú sumu peňazí. Keď sa
                  cisárovná poradila, čo by bolo lepšie, dala im potom na cestu peknú kôpku peňazí a
                  každému odovzdala do rúk štanicľu, meštek dukátov pre ich ženy s napomenutím, aby
                  sa z toho neopovážili vziať čo i len babku. A keďže sa od nich dozvedela, že ich
                  otcovia i oni sami v ťažkých časoch z biedy pozakladali daktoré pozemky, na výmenu
                  týchto gruntov im darovala — zdá sa mi — po tisíc zlatých. Žeby do smrti nezabudli
                  na jej dobrotu a pomoc, prikázala im každému vyplácať zo spišského tridsiatku
                  mesačne jeden dukát.
     </p>
     <p>
      A gróf, ktorý ich predviedol pred cisárovnú, mal dbať a starať sa o to, aby od
                  nikoho neutrpeli nijakú krivdu.
     </p>
     <p>
      Keď už tu spomínam tento zlatý poklad, čitateľa akiste bude zaujímať, čo to
                  bolo za zlato, lebo každý rozumný človek ľahko usúdi, že tam v zemi nenarástlo
                  pokope samo od seba. Predtým sa síce veľa rozprávalo, že dakedy sa zlaté drôtiky
                  okrúcajú aj okolo obilného stebla alebo okolo viniča, ba zavše že sa vyskytujú aj
                  v samom hrozne — čo som videl aj sám v jednej záhrade — zlaté zrniečka či
                  semienka. Lež novší prírodospytci priam jednomyseľne hovoria, že nie je to nič iné
                  ako nejaká živica zlatej farby, ktorá časom stratí farbu a v ohni vôbec nevydrží.
     </p>
     <p>
      Pokiaľ ide najmä o to spomínané zlato zo Spiša, ktoré som mal príležitosť dobre
                  si prezrieť, bolo to skutočné a rukami človeka umelecky spracované zlato, no
                  namiesto zvyčajného prídavku medi, aby bolo tvrdšie a pevnejšie, bolo v ňom
                  primiešané striebro. Všetko bolo zaoblené a stlačené dohromady. Niektoré časti
                  boli tenké ako niť, iné hrubšie, miestami hrubé ako pisárske brko. V tejto hrči sa
                  vyskytovalo aj zopár väčších i menších koliesok a karičiek. Spomínaný levočský pán
                  profesor — dnes už odpočívajúci v Pánu — dobre sa vyznal najmä v starouhorských
                  dejinách a podľa jeho mienky všetko toto zlato bolo súčasťou ozdoby postroja koňa
                  daktorého vznešeného uhorského magnáta, ktorý dal na postroji všetko, čo býva
                  železné alebo mosadzné, urobiť z čistého zlata, ba i remene prešiť zlatom namiesto
                  dratvou. No keďže uhorskú krajinu často znepokojovali cudzie národy aj domáce
                  revolúcie, zakopal túto cennosť kvôli bezpečnosti a potom vo vojne zahynul alebo
                  ju odumrel ináč…
     </p>
     <p>
      A nie je pravda ani to, že by mal niekto taký prút alebo zrkadlo, pomocou
                  ktorých by mohol nájsť a ukázať v zemi ukryté poklady, lebo neponúkal by sa iným
                  pomôcť svojimi kumštami, ale sám by vykopal také poklady.
     </p>
     <p>
      Nuž a tak všetko je číre klamstvo, povera a mámenie, čo sa zvyčajne nahovorí
                  nevedomému ľudu o hľadaní pokladov. Jedine istý prostriedok, ako nájsť poklad, je
                  učiteľom v tejto knižke schvaľovaný spôsob: Ora et labora — modli sa a
                  pracuj.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2588434">
       </a>
       O daktorých poverách pri poľných prácach a okolo poľnohospodárstva
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2588448">
        Štrnásty večer
       </a>
      </span>
     </dt>
     <dt>
      <span class="sect1">
       <a href="#id2589332">
        Pätnásty večer
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2588448">
        </a>
        Štrnásty večer
       </h2>
      </div>
     </div>
    </div>
    <p>
    </p>
    <p>
     Keď učiteľ vchádzal dnu k susedovi, ktorýsi sedliak práve vravel: Chvalabohu, sneh sa
            už stratil a skoro celé pole je oschnuté. Keby nebol zajtra pondelok, mohli by sme začať
            s pomocou božou orať. Učiteľ to začul a spýtal sa: Práve zajtra máte azda inú
            naliehavejšiu robotu?
    </p>
    <p>
     Sedliak: Roboty máme vždy dosť, ale preto by sme mohli začať zajtra orať, keby nebol
            pondelok.
    </p>
    <p>
     Učiteľ: Čože, vari v pondelok máte zakázané orať?
    </p>
    <p>
     Sedliak: Orať nie je zakázané — ale v pondelok začať s orbou nie je dobre.
    </p>
    <p>
     Učiteľ: A prečo by nebolo dobre?
    </p>
    <p>
     Sedliak: Naši otcovia a predkovia vraveli, že kto začína v pondelok orať, nemá na
            poli dobrú úrodu. Nuž a tak sa my radšej — ak nám dá pánboh dožiť — vyberieme orať
            pozajtre.
    </p>
    <p>
     Učiteľ: A kde to pochytili vaši otcovia a predkovia?
    </p>
    <p>
     Sedliak: Akiste sami skúsili, že nie je to dobre. Ja sám som to síce neskúsil, no
            verím ľuďom, ktorí to hovoria a nikdy nezačínajú orať v pondelok.
    </p>
    <p>
     Učiteľ: Neverte, že by v pondelok — len preto, že je pondelkom — nebolo dobre začínať
            oračku, lebo pokiaľ ide o oračku, nieto nijakého rozdielu medzi pondelkom a iným dňom.
            Azda pánboh nemôže požehnať, čo sa prvý raz zorie v pondelok? Takýmto názorom
            prejavujete pochybnosť o božej všemohúcnosti a láske, akoby ste neverili, že boh je
            rovnako mocný a dobrotivý každý deň.
    </p>
    <p>
     Dobre viete, že v týždni máme iba jeden deň, ktorý zasväcujeme. Cez iné dni bez
            rozdielu môžeme vykonávať hocijaké práce, ak nám v nich neprekáža dážď a iné zmeny
            počasia. Povedzte mi pravdu — doteraz ste vždy mávali na svojich roliach dobrú úrodu?
    </p>
    <p>
     Sedliak: Dosť často sa prihodilo, že sme málo nažali, keď bolo dlho sucho alebo
            ustavične pršalo.
    </p>
    <p>
     Učiteľ: Nuž vidíte! Stáva sa to — lež nie preto, že ľudia začínajú orať v pondelok.
            Lebo zlé a nevhodné počasie je na prekážku hojnej úrode bez ohľadu na to, či začali orať
            v pondelok alebo v stredu. Smelo môžete zajtra s pomocou božou narichtovať pluhy a orať.
            Nebojte sa, že budete mať preto horšie zbožie než iní ľudia.
    </p>
    <p>
     Sedliaci: Sprobujeme. Boh je mocný a láskavý; on môže požehnať našu prácu.
    </p>
    <p>
     Jeden zo sedliakov: Pán rechtor, môže to byť pravda, čo hovoria ľudia, že keď mesiaca
            ubúda, nie je dobre siať alebo sadiť také semeno, z ktorého úroda rastie nad zemou — ako
            napríklad žito, jačmeň a iné obilie, podobne aj kapusta, mak a im podobné? A zasa také
            plodiny, ktoré prinášajú úrodu v zemi — ako napríklad petržlen, zemiaky a ostatné —
            nemajú sa vraj siať a sadiť v takom čase, keď mesiac rastie.
     <sup>
      [
      <a class="footnote" href="#ftn.id2588585" name="id2588585">
       42
      </a>
      ]
     </sup>
    </p>
    <p>
     Učiteľ: Myslím, že je všetko jedno za hociktorej štvrti mesiaca siať alebo sadiť
            hocijaké semeno. Lebo ak môže mesiac dajako pomáhať rastlinám v raste, môže potom každý
            čas, veď vždy je rovnaký a vždy ho slnko rovnako osvecuje. A keď sa nám zdá, že je
            dakedy celý jasný, inokedy zasa celkom tmavý a že zavše má jeden alebo druhý bok jasný v
            podobe kosáka — to je preto, lebo nie je k nám vždy obrátený rovnako. Niekedy má k nám
            obrátenú celú jasnú stranu a vtedy vravíme, že mesiac je v splne, inokedy má k nám
            obrátenú zasa celú tmavú stranu a vtedy hovoríme, že je mesiac v nove. Hoci má mesiac v
            prvej a poslednej štvrti ožiarenú celú jednu stranu, my môžeme vidieť len jednu jej
            polovicu a druhú nie, lebo nie je k nám obrátená.
    </p>
    <p>
     A tak nech sa nám ukazuje mesiac so svojím svetlom v hocijakej zmene, predsa je ako
            nebeské teleso vždy rovnaký. A pokiaľ ide o jeho vplyvy na rastliny — toľko môže na ne
            vplývať nov ako i spln a prvá štvrť ako aj posledná. Preto podľa mojej mienky môže sa
            siať alebo sadiť každé semeno za ktorejkoľvek mesačnej štvrti.
    </p>
    <p>
     Zbytočné je teda pri poľných prácach brať ohľad na pondelky a piatky alebo na tú či
            inú štvrť mesiaca, lebo sa to zakazuje aj v Písme svätom. Radšej využite každé pekné a
            vhodné počasie, potom istotne aj boh požehná vašu prácu.
    </p>
    <p>
     Sedliak: A ešte niečo. Mnohí nechcú siať v taký deň, ktorý kalendár uvádza pod
            znamením Raka, a radšej sejú cez deň, čo pripadá na znamenie Rýb, lebo podľa nich ryby
            značia hojnosť a užitočný dážď, kým rak neveští nič dobré. Vraj všetko, čo sa robí v
            taký deň, spätkuje ako rak a býva nevydarené.
    </p>
    <p>
     Učiteľ: Ľudia to robia preto, lebo nevedia, čo znamená v kalendári Rak, Ryby, Vodnár
            a ostatné znamenia. Každý si teda tie mená vysvetľuje podľa vlastného hlúpeho rozumu a
            toho sa pridŕža aj pri svojich prácach. Dlho by sme sa zabavili, keby som vám chcel
            vysvetliť všetky tie figúry z kalendára. No predsa vám poviem, čo má znamenať tých
            dvanásť nebeských znamení, z ktorých sa daktoré v kalendároch uvádzajú ku každému dňu,
            aby ste vedeli, že len blázni nechcú robiť alebo začínať to či ono iba preto, lebo
            niektorý deň spadá pod také alebo inakšie znamenie.
    </p>
    <p>
     Hvezdári už za starodávnych čias označili hviezdy vyskytujúce sa blízko seba
            rozličnými menami, aby mohli lepšie skúmať dráhy nebeských planét. Tak napríklad Vozom
            pomenovali to súhvezdie či sedem hviezd, ktoré blízkym vzájomným postavením akoby
            predstavovali štyri kolesá a oje na voze. Kvočku s kuriatkami nazývajú to súhvezdie či
            veľký hlúčik hviezd, medzi ktorými najväčšia sa podobá kvočke medzi kuriatkami. Podobne
            pomenovali a dodnes sa volajú aj iné súhvezdia, ako Medvedica, Jeleň a iné. Na celej
            oblohe je už vari sto súhvezdí, ktoré majú svoje mená. A medzi ne sa ráta i tých dvanásť
            nebeských znamení, čo sa uvádzajú v kalendári, a to Baran, Býk, Blížence, Rak, Lev,
            Panna, Váhy, Škorpión, Kozorožec, Vodnár a Ryby.
    </p>
    <p>
     Keďže sa tých dvanásť súhvezdí pohybuje za sebou na tej istej dráhe či elipse, po
            ktorej sa nám zdá obiehať aj mesiac od východu na západ, v kalendári sa preto každý deň
            dáva mesiac do spojitosti s daktorou figúrou týchto dvanástich nebeských znamení či
            súhvezdí. No zobrazenie znázorňujúce niektoré znamenie v kalendári neznamená nič iné ako
            to, že v ten deň mesiac prechádza okruhom súhvezdia, ktoré znázorňuje uvedená figúra.
            Keby napríklad kalendár na dnešný deň uvádzal znamenie Váh, znamenalo by to, že dnes by
            mesiac na svojej dráhe prechádzal cez okruh súhvezdia Váh.
    </p>
    <p>
     Nuž a tak vidíte, že tieto znaky v kalendári neznamenajú nič také, čo by mohlo zle
            alebo dobre vplývať na vaše práce. Veď spomínané súhvezdia a ich okruhy mohli by sa
            menovať aj ináč, napríklad Rybami nazvané súhvezdie mohlo by sa volať aj somárom,
            súhvezdie Raka i jeho okruh mohli by sa menovať koňom, kravou alebo hocijako ináč. To by
            bolo jedno. No nech by sa súhvezdia nazývali akokoľvek, sprostý a hlúpy rozum by aj
            vtedy vymyslel dačo také, čoho by sa potom pridŕžal pri prácach.
     <sup>
      [
      <a class="footnote" href="#ftn.id2588773" name="id2588773">
       43
      </a>
      ]
     </sup>
    </p>
    <p>
     Lepšie by bolo, keby v kalendároch neuvádzali takéto, nevedomému ľudu viac škodlivé
            než osožné veci
     <sup>
      [
      <a class="footnote" href="#ftn.id2588798" name="id2588798">
       44
      </a>
      ]
     </sup>
     a namiesto nich dali miesto užitočnejším.
     <sup>
      [
      <a class="footnote" href="#ftn.id2588815" name="id2588815">
       45
      </a>
      ]
     </sup>
    </p>
    <p>
     Máte príležitosť presvedčiť sa, že je bludom správať sa pri rozličných prácach podľa
            kalendárových znamení. Nedbajte na raka ani na ryby, ani na nič podobné, lež radšej na
            vhodné počasie a iné priaznivé okolnosti. Potom sa vám šťastlivo vydaria všetky práce.
    </p>
    <p>
     Sedliak: Viacerí ľudia, aby mali dobrú úrodu, ukladajú zasa na Štedrý večer do
            nejakej nádoby zrno, postavia ju na stôl a z každého jedla dávajú za lyžicu alebo dve do
            toho zrna. A to všetko musí byť za stolom cez celé vianočné sviatky. Toto zrno potom —
            akoby posvätené — miešajú do semena, ktoré rozsievajú, a sľubujú si bohatú úrodu.
    </p>
    <p>
     Iný sedliak: Ba voľaktorí nasypú zrna pod obrus a nechávajú ho tam na stole cez celé
            sviatky a tiež ho miešajú do semena, aby privolali na svoje role požehnanie.
    </p>
    <p>
     Učiteľ: Všetko je to akési čudné. Táto mienka, ako aj veľa iných podobných, vznikla
            podľa mňa z toho, že v tom čase narodený Spasiteľ sveta priniesol ľuďom z neba
            požehnanie. A nevedomí ľudia si preto mysleli, že Kristus v deň svojho príchodu na svet
            posvätil všetky veci. Nuž aj preto vzniklo a zachováva sa toľko povier tohto dňa i tejto
            noci, keď svätíme pamiatku Kristovho narodenia…
    </p>
    <p>
     Neviem veru, prečo by to zrno, ktoré býva cez vianočné sviatky v nádobe za stolom
            alebo pod obrusom na stole, mohlo spôsobiť hojnejšiu úrodu. Podľa mojej mienky je všetko
            jedno, či zrno na rozsievanie máme na stole alebo v komore, v jame alebo sypárni — preto
            nebude hojnejšia úroda. Hlúpi ľudia si v dome robia len zbytočný neporiadok, keď cez
            tieto slávne sviatky nechávajú také veci za stolom alebo na stole, čo tam nikdy
            nebývajú. Rozumnejším ľuďom je to na smiech. Inde nič nevedia o takýchto pletkách, ani
            nič také poverčivé nerobia, a predsa mávajú dobré úrody. Pole takýchto pletkárov by vari
            nebolo potom požehnané, keby zavrhli svoje bludné povery?
    </p>
    <p>
     Sedliak: Veď je to pravda, že keď pánboh nechce — nebude dobrá úroda, nech by sme
            podnikali a robili čokoľvek. Ba naopak — pánboh môže aj bez takých daromníc požehnať na
            našich poliach hojnú úrodu, ak usilovne vykonávame na poli všetky práce i bez povier.
    </p>
    <p>
     Mnohí uznávajú za nepravdivú aj mienku, že pri rozsievaní nie je každá ruka šťastná,
            alebo že po niektorom rozsievačovi nemožno čakať dobrú úrodu. Môže to byť pravda?
    </p>
    <p>
     Učiteľ: Isteže to môže byť pravda. Lebo ak dakto rozsieva veľmi riedko alebo veľmi
            husto, prípadne nerovnomerne, po takom rozsievačovi nemožno očakávať dobrú úrodu. No kto
            seje ako treba, nech je to hocikto, preto môže byť na roli dobrá úroda, ak neprekážajú
            iné okolnosti.
    </p>
    <p>
     Často sa stáva, že na jednej roli je dobrá úroda, a na susednej veľmi biedna. A keď
            to vidia hlúpi ľudia, hovoria, že to planšie zbožie je preto planšie, lebo ho rozsievala
            nedobrá ruka. To môže byť pravda, ak sa rozsievač nevyznal dobre v sejbe; ale aj to je
            možné, že roľa s podlejším obilím nebola tak dobre zoraná alebo pohnojená ako tá susedná
            s lepšou úrodou. Taktiež veľmi záleží aj na semene. Z dobrého semena je vždy väčší
            úžitok než z chybného.
    </p>
    <p>
     Daktorí ľudia sa usilujú poverčivými praktikami odohnať od svojich rolí vrabce —
            neviete ako?
    </p>
    <p>
     Sedliak: Medzi semeno dávajú zem z hrobu niektorého pochovaného nebožtíka a potom to
            vedno rozsievajú. No ja neverím, že by to čo len trochu osožilo.
    </p>
    <p>
     Učiteľ: Pravdaže, to nič neosoží, lebo akože by zem z hrobu mohla odplašiť a odohnať
            od obilia hladné vrabce. Vari nevidíme často, že vrabce a iné vtáčiky v kŕdľoch
            priletujú aj na tie miesta, kde leží pochovaných veľa ľudí? Často si na cintorínoch
            robia hniezda pod strechami, na veži kostola — a predsa tam i okolo kostola ležia stovky
            pochovaných ľudí. Teda ak vrabcom nič nebráni priletovať na cintoríny a k samým hrobom,
            ako by ich mohlo odplašiť trochu hliny z hrobu? Je to blud a povera.
    </p>
    <p>
     Takmer všetky kumšty, ktorými odháňame vtáčiky od obilia, zdajú sa nedôstojné. Veď
            vrabce nikdy neboli príčinou drahoty ani v jednej krajine. A čím je na poli hojnejšia
            úroda, tým viacej vrabcov vidíme na roliach. A naopak zasa býva menej vrabcov tam, kde
            je biednejšia úroda. Často som si to všimol a spomenutá skúsenosť ma o tom presvedčuje
            čoraz väčšmi. Teda keď máme bohatú úrodu a kŕdle vrabcov priletujú na naše role, urobia
            nám malú škodu. Okrem toho sám boh stvoril vrabce už také, aby si obživu hľadali na poli
            a v stodolách.
     <sup>
      [
      <a class="footnote" href="#ftn.id2589076" name="id2589076">
       46
      </a>
      ]
     </sup>
     Nuž prečo by sme ich mali my najmä takým nepekným a podaromným spôsobom
            odháňať od zbožia.
     <sup>
      [
      <a class="footnote" href="#ftn.id2589095" name="id2589095">
       47
      </a>
      ]
     </sup>
    </p>
    <p>
     Plašil dakto z vás zo svojho poľa vrabce takýmto spôsobom?
    </p>
    <p>
     Sedliak: Ja som raz proboval.
    </p>
    <p>
     Učiteľ: A pomohlo to, nemali ste už potom na roliach vrabce?
    </p>
    <p>
     Sedliak: Ako som skúsil, nič to nepomohlo, lebo do môjho zbožia sa vrabce pustili
            ešte väčšmi než do jačmeňa ostatných ľudí, ktorí okolo svojich rolí nerobili nič také a
            poručili ich iba do božej ochrany.
    </p>
    <p>
     Učiteľ: Nuž vidíte! Nič sa nedocieli takými poverčivými opatreniami.
    </p>
    <p>
     Sedliak: No mnohí sa nedajú o tom presvedčiť.
    </p>
    <p>
     Učiteľ: To je už tak, keď od svojho detstva vídavali takéto bludy u svojich
            poverčivých rodičov a iných ľudí, potom si ťažko dajú z hlavy vybiť podobné pletky. Keby
            sa — podľa mojej mienky — našlo v dedine, kde panujú takéto bludné názory, aspoň šesť
            gazdov, ktorí by zavrhli tieto povery a na svojich poliach by usilovne pracovali, potom
            by ich dobrý príklad nasledovali aj všetci ostatní.
    </p>
    <p>
     Sedliak: Daromnice a povery sú akiste aj opatrenia, ktoré mnohí ľudia robia preto,
            aby ich záhrady a lúky neryli a nekazili krtice.
    </p>
    <p>
     Učiteľ: A čože také robievajú?
    </p>
    <p>
     Sedliak: Na Veľký piatok pred východom slnka krticami pokryté miesta mlátievajú
            cepami.
    </p>
    <p>
     Učiteľ: Veru je to naozaj blud a bláznovstvo. Môžete lúky a záhrady mlátiť, koľko
            chcete, jednako tým nevyhubíte krtice, ak je pre nich ináč vhodný rok. No ak býva veľa
            dažďov alebo bývajú záplavy, vyhynú aj bez vášho mlátenia…
    </p>
    <p>
     Podobne na Veľký piatok daktorí blázni pred východom slnka nosia do izby ľad alebo
            sneh, aby tým vyhnali z domu blchy. Ktože by sa nesmial z takýchto daromníc?
    </p>
    <p>
     Sedliak: Skutočne sú to smiešne veci. Pán rechtor, veď aj to sú povery, čo niekde
            robia ľudia s ľanovým a konopným semenom. Na slávny vianočný deň totiž, keď sa vracajú
            domov z chrámu, spomínané semeno potriasajú vo vreci alebo prekladajú z jedného miesta
            na druhé. A bohvie čo všetko ľudia robia, aby mali dlhý a hustý ľan alebo podobné
            konope.
    </p>
    <p>
     Učiteľ: Nuž veru hlboko sú v poverách takí ľudia, ktorí si od mladosti navykli veriť
            všetkému, čo počúvali od radorečných žien a poverčivých bláznov! Ako môže poslúžiť ľanu
            alebo konopám pri raste to potriasanie a prekladanie semena? Akože by mohli aj iné
            poverčivé praktiky pôsobiť, aby boli ľan či konope alebo hocičo iné na poli vysoké a
            pekné? Nič dobré, ba skôr veľa zlého robia ľudia zaoberajúci sa spomenutými babskými
            pletkami. Lebo takíto ľudia hrešia proti bohu a sebe spôsobujú tým škodu na majetku a
            taktiež na dobrom mene…
    </p>
    <p>
     Takéto bludné názory nemálo škodia nášmu majetku a úžitku z neho, lebo prekážajú
            náležitej a svedomitej práci. Poverčivým ľuďom podľa ich presvedčenia prekáža v práci
            raz ten, raz iný deň alebo tá či hentá hodina. A v ten čas, ktorí pokladajú za vhodný na
            oranie, sejbu či hocičo iné, môže prísť zlé počasie. A tak sa im do práce stavajú samé
            prekážky a z práce nemajú nijaký úžitok. Nuž a bludom povier neomámený človek smelo
            pracuje, kedykoľvek má na to vhodný čas. Nedbá na pondelky či iné dni, neprekáža mu spln
            alebo nový mesiac a jeho štvrte — menej prekážok sa mu stavia do roboty, a preto môže
            dosiahnuť viacej úžitku než poverčivý.
    </p>
    <p>
     Okrem toho takíto blázniví a poverčiví ľudia, ktorí pri svojich poľných a domácich
            prácach robia všelijaké daromnice, u iných múdrejších vychádzajú na posmech.
    </p>
    <p>
     Varujte sa teda spomínaných bludov, aby ste nimi nerozmnožovali svoje hriechy,
            netrpeli škodu na majetku a nevychádzali na posmech.
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2589332">
        </a>
        Pätnásty večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Ešte o poverách pri hospodárstve
      </em>
     </span>
    </p>
    <p>
    </p>
    <p>
     Keď sa sedliaci poschádzali a prišiel medzi nich učiteľ, ihneď sa rozhovorili.
    </p>
    <p>
     Sedliak: Pán rechtor, ja som síce sprostý človek, no čo robieva moja žena, to sa mi
            už vonkoncom nepáči. Včera keď podsýpala husi, ani jednej susede nechcela dať ohňa z
            obavy, že sa húsence nebudú šťastlivo liahnuť. Čo vy na to poviete?
    </p>
    <p>
     Učiteľ: U vašej manželky ma to prekvapuje. Kdeže pochytila takéto obavy?
    </p>
    <p>
     Sedliak: Veď tomu verí skoro každá baba. No mne sa veru nezdá, že by mohlo mladým
            húsencom vo vajciach škodiť, keď z domu vtedy dajú susedom ohňa.
    </p>
    <p>
     Iný sedliak: Mne sa raz prihodilo, že som sa vybral do mesta na jarmok a keď som
            vychádzal z dediny, v samom krajnom dome som si chcel pripáliť na fajku. No ako som
            vošiel do toho domu a pýtal si v kuchyni žeravý uhlík, nechceli mi dať, lebo sa im
            kuriatka liahli a že im aj husi sedeli na vajciach. Neviem veru, čo si mám o tom
            myslieť.
    </p>
    <p>
     Učiteľ: Ja to do istej miery pokladám za dobrú a zo stránky opatrnosti správnu vec.
            Lebo nie je dobre v každom čase najmä na dedinách prenášať oheň z jedného domu do
            druhého. Z takého roznášania ohňa po ulici ľahko môže vzniknúť nebezpečenstvo pre celé
            dediny aj mestá a obrátiť ich na popol. Predovšetkým za vetra môže sa žeravý uhlík
            dostať na strechu a spôsobiť tak strašný požiar. Preto je teda dobre, keď za veterného
            počasia nedajú oheň do druhého domu.
    </p>
    <p>
     Ale že daktorí ľudia nechcú dať iným ohňa iba preto, lebo im husi alebo sliepky sedia
            na vajciach — podľa mňa to povstalo z toho, že voľaktorá opatrná žena, keď k nej prišla
            suseda za veterného počasia po oheň, nevedela sa ináč vyhovoriť, nuž ju odpravila tým,
            že jej husi, či sliepky sedia na vajciach a vtedy nie je dobre rozdávať oheň. Vari tomu
            ani sama neverila a iba sa tým chcela striasť ľahkomyseľnej susedy. Pravdepodobne to
            takto vzniklo a potom — ako to medzi ženami už býva — chytro sa to roznieslo a poverčiví
            ľudia to uznali za svätú pravdu.
    </p>
    <p>
     No že by prenášanie ohňa dajako škodilo kuriatkam alebo húsencom vo vajciach — to nie
            je pravda. Veď oheň, ktorý vynášajú z domu, nemá nič spoločné s tými húsatami a
            kuriatkami, čo sú ešte vo vajciach alebo sa liahnu — a preto im nemôže ani škodiť, ani
            osožiť.
    </p>
    <p>
     Čo by ste si o mne pomysleli, keby daktorý z vás išiel popri mojej studni a chcel sa
            z nej napiť vody — no ja by som mu povedal, že mu nemôžem dať vody, lebo sa mi má oteliť
            krava?
    </p>
    <p>
     Sedliaci: Ha-ha-ha! Vysmiali by sme vás ako človeka, ktorému sa rozum pomútil.
    </p>
    <p>
     Učiteľ: Nuž vidíte! A sú to priam rovnaké veci — lebo ako by ste vy nijako neuškodili
            teľaťu v mojej krave tým, keby ste sa napili z mojej studne vody, práve tak oheň
            požičaný susede nemôže nijako uškodiť húsencom a kuriatkam pod krídlami ich matiek.
    </p>
    <p>
     Sedliak: Ani mne sa to už dávno nemohlo vmestiť do hlavy.
    </p>
    <p>
     Učiteľ: A teda už dáte ohňa do susedov v tom čase, keď vám budú sedieť na vajciach
            husi alebo kvočky?
    </p>
    <p>
     Sedliak: No najskôr si všimnem, či ide o susedu opatrnú alebo neopatrnú. Ak uvidím,
            že po oheň prišla osoba rozumná a opatrná, dám jej ohňa, hoci by aj sto husí alebo
            kvočiek v mojom dome sedelo na vajciach. Lež ak by chcelo z môjho domu vziať oheň
            nerozumné a neopatrné dieťa či hocikto ľahkomyseľný, najmä za veterného počasia — vtedy
            nijako nedovolím, aj keby u mňa vtedy nesedela na vajciach ani jedna hus alebo kvočka.
            Dobre viem totiž, koľko nešťastia môže takto vzniknúť.
    </p>
    <p>
     Učiteľ: Keď už hovoríme o ohni, prišlo mi na um, že aj pri ohňoch vyčíňajú mnohí
            kadejaké bláznivosti a daromnice. Tak nedávno moja služobná dievka zabudla v peci jeden
            peceň a vytiahla ho stade až na tretí deň. Istá pri tom prítomná starenka mi povedala:
            „Ach, pán rechtor, takýto v peci zabudnutý chlieb môže dakedy mnohým ľuďom veľmi
            osožiť.“ Na moju otázku, ako môže osožiť, odpovedala: „Keby sa niekedy strhol oheň, od
            čoho nech nás boh zavaruje, netreba urobiť nič inšie ako takýto chlieb prehodiť ponad
            horiaci dom — a oheň sa ďalej nerozšíri.“ Čože si o tom myslíte?
    </p>
    <p>
     Viacerí sediaci: Bohvie, či by to zabránilo rozšíreniu ohňa.
    </p>
    <p>
     Sedliak: Ja tomu neverím, že by takéto prehodenie pecňa mohlo tak obdivuhodne
            zastaviť plameň ohňa, aby sa aj iné blízke domy nechytili.
    </p>
    <p>
     Učiteľ: A ktože obdarený zdravým rozumom by tomu veril? Blázni môžu hoci päťtisíc
            takých pecňov prehodiť ponad plameňom horiaci dom, ak pritom nerobia nič iné a duje tuhý
            vietor, blízko stojace domy sú predsa vo veľkom nebezpečenstve. Kto to vymyslel, bol
            blázon a blázni sú aj takí, čo tomu veria.
    </p>
    <p>
     Sedliak: Daktorí ľudia vravia, aby poškorúbok — nedozreté vajce bez hrubej škrupiny,
            hovorí sa tomu aj zliate vajce — na ktorom je červenou kriedou nakreslený kríž,
            prehodili ponad horiaci dom, potom vraj nebude mať oheň prístup k iným domom. To je tiež
            akési bláznovstvo…
    </p>
    <p>
     Učiteľ: Je to také bláznovstvo, že väčšie sa nedalo ani vymyslieť. A poznáte ešte
            dačo podobné?
    </p>
    <p>
     Sedliak: Hovorí sa i to, aby okolo horiaceho domu obehol niekto nahý, že oheň potom
            od takého domu nepôjde ďalej.
     <sup>
      [
      <a class="footnote" href="#ftn.id2589588" name="id2589588">
       48
      </a>
      ]
     </sup>
    </p>
    <p>
     Učiteľ: Neverte ničomu z toho, tým menej sa zapodievajte takými bláznovstvami pri
            ohni. Lebo oheň neudusí ani v peci zabudnutý chlieb, ani poškorúbok, ani obiehanie
            nahého. Rozumní ľudia hasia oheň vodou — a nie takými prostriedkami, ktorými oheň
            nemožno uhasiť.
    </p>
    <p>
     Teda v prípade ohňa nepoužívajte na jeho hasenie spomínané bláznovstvá a poverčivé
            praktiky, lež každý ochotne a čo najusilovnejšie noste vodu, zalievajte plamene a
            nedopustite, aby sa oheň rozšíril ďalej. Kto nemôže hasiť rukami, nech modlitbou prosí
            boha o pomoc a uhasenie ohňa.
    </p>
    <p>
     Nekresťansky sa správajú takí ľudia, ktorí prídu k ohňu a s otvorenými ústami — ako
            teľa na nové vráta sa dívajú na horiace domy, no blížnym sa neusilujú pomáhať v nešťastí.
     <sup>
      [
      <a class="footnote" href="#ftn.id2589642" name="id2589642">
       49
      </a>
      ]
     </sup>
     Najväčšiu bezbožnosť však páchajú takí, ktorí namiesto toho, aby ratovali
            svojich spolublížnych v nešťastí, ešte ich okrádajú ako nehanební zlodeji.
    </p>
    <p>
     Sedliak: To je naozaj veľká bezbožnosť! Lebo takí zlodeji pokradnú často aj to
            postihnutým ľuďom, čo s ohrozením života uchytili z plameňov a zachránili si pred
            zhoretím.
    </p>
    <p>
     Iný sedliak: Pán rechtor, môže byť pravda, že oheň zvyčajne ide za podpaľačom, čiže
            po ktorej ulici uteká podpaľač alebo kto zapríčinil oheň, že tá ulica musí zhorieť?
    </p>
    <p>
     Učiteľ: Oheň ide ta, kam ho ženie vietor. Ak podpaľač uteká po vetre, vtedy oheň ide
            za ním — to je pravda, no nie preto, že on beží tade. Lebo ak by podpaľač utekal proti
            vetru, teda na tú stranu, z ktorej veje vietor — vtedy by oheň nijako nemohol ísť za
            ním.
    </p>
    <p>
     Sedliak: A je to pravda, že oheň spôsobený hromovou strelou dá sa udusiť iba mliekom?
    </p>
    <p>
     Učiteľ: Aj to patrí medzi povery, lebo oheň spôsobený bleskom je taktiež prirodzený
            oheň ako aj hociktorý iný, a teda sa dá uhasiť vodou ako aj ostatné ohne. To je pravda,
            že za hromobitia sa zvyčajne strhne víchrica a vtedy nie je ľahko uhasiť oheň spôsobený
            zásahom blesku. No predsa i takýto oheň možno uhasiť vodou ako aj ináč vzniknuté ohne.
    </p>
    <p>
     Sedliak: Nuž a kým by poznášali mlieko z celej dediny alebo mesta, za ten čas by
            mohlo aj sto domov ľahnúť popolom.
    </p>
    <p>
     Učiteľ: Ba to povedzte, kde by toľko mlieka nabrali v jednej obci alebo v jednom
            meste, že by ním mohli uhasiť už poriadne rozhoretý oheň.
    </p>
    <p>
     Ľudia dobrí, ešte raz vás zo srdca prosím pre dobro vaše i vašich blížnych, nikdy za
            ohňa nerobte takéto poverčivé daromnice, lež sa radšej chyťte takých prostriedkov
            hasenia, ktoré môžu skutočne pomôcť. Lebo kým bláznivý ľud stráca čas takými
            daromnicami, rozrastie sa nebezpečenstvo natoľko, že nepomôžu potom ani všetky
            najúčinnejšie prostriedky.
    </p>
    <p>
     Teraz sa vás spýtam ešte na jedno: Prečo sa daktorí ľudia nechcú vydať z domu na
            cestu medzi jedenástou a dvanástou hodinou?
    </p>
    <p>
     Sedliak: Ľudia tak hovoria, že sa nemôže šťastlivo skončiť taká cesta, na ktorú
            človek odchádza z domu v spomínanom čase.
    </p>
    <p>
     Učiteľ: A to prečo?
    </p>
    <p>
     Sedliaci: Nevieme, veru ani my nevieme.
    </p>
    <p>
     Učiteľ: Nuž neviem ani ja — a nemôžem ani ja pochopiť, prečo musí dakto zle pochodiť
            preto, že sa z domu vybral na cestu medzi jedenástou a dvanástou hodinou. Ba nevedia ani
            tí, čo sa toho držia — prečo to zachovávajú, lebo nezmyselne nasledujú, čo zbadali pri
            daktorom hlúpom bláznovi.
    </p>
    <p>
     Pokiaľ ide o vyberanie sa na cesty — nezáleží na hodine, jedna je taká ako druhá…
            Hlúpy človek si daromne sľubuje šťastnú cestu, že sa z domu nevybral bezprostredne pred
            poludním, lebo nešťastie môže na ceste postihnúť i toho, čo vychádza z domu hneď ráno.
            Naopak zasa môže šťastne cestovať aj taký človek, ktorý sa vyberie medzi jedenástou a
            dvanástou hodinou.
     <sup>
      [
      <a class="footnote" href="#ftn.id2589802" name="id2589802">
       50
      </a>
      ]
     </sup>
    </p>
    <p>
     Sedliak: Tomu teda neverím, lebo som počul, že pred bohom je hodina ako hodina a že
            môže urobiť cez jednu hodinu, čo aj cez hociktorú inú.
    </p>
    <p>
     No ľudia veľa vravia o tom, že kto sa púšťa na cestu, aby sa radšej vrátil domov, ak
            ho pred odchodom predíde na tej ceste, ktorou pôjde, nejaká baba alebo iný človek s
            prázdnou nádobou, alebo prebehne cez jeho cestu zajac — lebo ináč ho na ceste postihne
            nešťastie. Môže to byť pravda?
    </p>
    <p>
     Učiteľ: Odpoviem naším príslovím. To je taká pravda, ako že sa udrží v koši voda.
    </p>
    <p>
     Iný sedliak: Aj ja tak myslím, lebo pred dvoma týždňami, keď som hnal voly na jarmok,
            predišli ma s prázdnymi nádobami tri ženy, ktoré išli po vodu. Ja som sa trochu zháčil,
            že nebudem mať šťastie — a predsa, chvalabohu, aj voly som dobre predal, aj som
            šťastlivo prišiel domov. To sú babské pletky!
    </p>
    <p>
     Učiteľ: To teda pripustím, že by dakedy niekto nebol na svojej ceste šťastný, keď ho
            vychádzajúceho z domu predišla voľajaká baba s prázdnou nádobou alebo prebehol pred ním
            cez cestu zajac. No nešťastie ho nepostihlo pre to predídenie alebo prebehnutie, ale pre
            iné príčiny a okolnosti. Nevedomí ľudia ako aj v iných prípadoch, keď nepoznajú skutočnú
            príčinu istej príhody, hneď vymyslia voľajakú ničomnosť. Tak aj toto vymyslel nejaký
            hlúpy človek — a blázon tomu aj verí.
     <sup>
      [
      <a class="footnote" href="#ftn.id2589875" name="id2589875">
       51
      </a>
      ]
     </sup>
    </p>
    <p>
     Sedliak: Keď sused spomenul predaj volov, prišlo mi pritom na um, že hlupáci pri
            vyháňaní statku na jarmok majú takú obyčaj, že spod prahu maštale vezmú zem a hodia ju
            za statkom, aby mali toľko kupcov, koľko práškov je v tej hodenej zemi. Aj toto sa mi
            zdá bláznovstvom a daromnicou.
    </p>
    <p>
     Učiteľ: Akože by to nebola daromnica — je to hlúposť a nezmysel! Bláznivo hádzaná zem
            za statkom idúcim na jarmok neprivábi, ani nemôže privábiť nijakého kupca. Každý kupec
            kupuje taký statok, aký sa jemu páči. Nuž a ktorý sa kupcovi nepáči, mohli za ním
            vyhádzať aj celú maštaľ, predsa ho nekúpi.
    </p>
    <p>
     Sedliak: To je pravda, pán rechtor. Ja som pred rokom bez podobných poverčivých
            kumštov dohnal na jarmok dva junce, a predsa som mal toľko kupcov, že som sa až sám
            čudoval.
    </p>
    <p>
     Iný sedliak: Aj ja som takúto pletku proboval pri našej krave. Moja žena hodila za
            ňou dobrú hrsť zeme, keď som ju vyvádzal z maštale. No nemal som šťastie a kravu som
            dohnal späť, lebo kto na ňu pozrel, nespýtal sa ani na cenu a hneď odišiel. A od toho
            času takým veciam neverím.
    </p>
    <p>
     Učiteľ: Veď tomu nemôže nikto veriť, ak má čo len štipku rozumu v hlave, lebo je to
            daromnica.
    </p>
    <p>
     Sedliak: Niektorí ľudia zasa keď doháňajú domov z jarmoku prikúpený statok, vovedú ho
            zadkom do maštale. Bohvie prečo to robia. Potom ho utierajú vajcom a poduškou, aby bol
            hladký a tučný. Čo na to poviete, pán rechtor?
    </p>
    <p>
     Učiteľ: To isté, čo o iných podobných hlúpostiach — že je to podaromnica a ničomnosť,
            ktorá nemôže nijako pomôcť. Kto chce mať tučný a hladký statok, netreba mu ho utierať
            vankúšmi alebo vajcami, lež dobre opatrovať a kŕmiť. Lebo kto svoj statok ukracuje na
            krme, ten ho môže utierať hoci každý deň perinami či vankúšmi aj z celej dediny, predsa
            zostane naničhodný a chudý. No kto svoj statok dobre obročí a opatruje ako treba, ten aj
            bez všetkých perín a vajec bude mať pekný, tučný a na svet súci statok.
    </p>
    <p>
     Sedliak: To je nepochybná pravda. Ja mám vždy — čo môžu dosvedčiť všetci prítomní —
            pekný a súci statok, nuž a daktorí blázniví ľudia vravia, že robím okolo statku voľajaké
            praktiky. Čarodejníka zo mňa robia. Pred všetkými prítomnými vyhlasujem, že som od
            mladosti nikdy pri svojom statku nerobil nijaké nečestné veci ani čary. Vždy som statok
            iba dobre kŕmil, opatroval, a preto ma pánboh požehnáva.
    </p>
    <p>
     Veľa ľudí dáva statku na Luciu cesnak s chlebom, aby mu nemohol nikto počariť. Ja to
            nikdy nerobím, a chvalabohu, jednako sa mi darí. Iní zasa žger
     <sup>
      [
      <a class="footnote" href="#ftn.id2590028" name="id2590028">
       52
      </a>
      ]
     </sup>
     zakopávajú do svojich maštalí, aby sa im statok držal pospolu ako ten žger a
            žeby sa z neho nestratilo nič. No ja to pokladám za bláznovstvo, nikdy sa nezaoberám
            podobnými pochabosťami, a predsa môžem sa iba zriedkavo žalovať na nejakú škodu pri
            statku.
    </p>
    <p>
     Učiteľ: Hovoríte dobre a rozumne, bodaj by váš príklad nasledovalo čo najviac ľudí!
            Keby radšej svoj statok dobre opatrovali, a nerobili pri ňom kadejaké poverčivé
            praktiky.
    </p>
    <p>
     Sedliak: Niektorí ľudia odlučujú teliatka od ceckov iba v isté dni. No ja pritom
            nedbám na nijaký deň.
    </p>
    <p>
     Učiteľ: A robíte múdro, lebo ak je teľa už také, že sa môže riadne chovať aj bez
            cicania mlieka, odlúčiť ho teda v hociktorý deň — to je všetko jedno.
    </p>
    <p>
     Sedliak: Iní zasa pri statku dávajú prednosť daktorej farbe. Jeden kupuje statok
            takej farby, druhý zas inakšej v domnienke, že sa v jeho dvore darí a rozmnožuje statok
            len takej a nie inej farby. Ja na to nedbám, mávam a chovám statok všelijakej srsti, a
            jednako sa mi dobre darí.
    </p>
    <p>
     Učiteľ: Vydarené hovädo je vydarené, nech je akejkoľvek farby, lebo naničhodnosť
            statku nezávisí od jeho farby. To sú všetko bájky a pletky, ktoré vymysleli nerozumní a
            poverčiví ľudia.
    </p>
    <p>
     A čo robievajú nevedomí ľudia okolo statku na Štedrý večer?
    </p>
    <p>
     Sedliak: Nad ovcami zamykajú zámku, aby sa im ani jedna nestratila alebo ju nezožral
            vlk.
    </p>
    <p>
     Učiteľ: Keby taký tou zámkou zamkol vlkovi papuľu, potom by mal istotu, že mu
            nezožerie ani jednu ovcu. Alebo keby tou zámkou zamkol svoj ovčinec, keď sú v ňom ovce,
            vtedy by sa nemusel báť, že sa mu voľaktorá z nich stratí. Tak by zámka osožila ovciam.
            No ak dakto medzi ovcami alebo nad ovcami zamkne iba samu zámku, to je daromnica a
            naničhodnosť.
    </p>
    <p>
     Sedliak: Ani to som pri svojich ovciach jakživ nerobil.
    </p>
    <p>
     Učiteľ: A robil to dakedy niekto z vás?
    </p>
    <p>
     Sedliak: Ja som to proboval.
    </p>
    <p>
     Učiteľ: Nuž povedzte pravdu — prišli ste potom cez rok o ovcu?
    </p>
    <p>
     Sedliak: Bez toho ani veru nebolo. Dosť ich aj potom podochlo a dostalo sa vlkom do
            pažerákov.
    </p>
    <p>
     Učiteľ: Teda vidíte, že zamykanie zámok nad ovcami je daromná a neužitočná vec. Dajte
            navždy pokoj takýmto daromniciam, za ktoré sa musíte len hanbiť.
    </p>
    <p>
     Sedliak: A nemôže byť na osoh, keď sa na Štedrý deň obkrútia stromy povrieslami, aby
            dobre rodili?
    </p>
    <p>
     Učiteľ: Obkrútené povriesla môžu stromom osožiť, ak ich uchránia od škodlivých mrazov
            alebo mladé stromy ochránia pred zubami zajacov a inej zvere. Lež vtedy by sa to malo
            skôr urobiť, lebo do Vianoc býva najmä v chladných krajoch dakedy tuhšia zima než okolo
            Troch kráľov. Kto pre dačo iné obkrúca stromy povrieslami, ten podľa mňa robí daromnice.
    </p>
    <p>
     Sedliak: A v panskej záhrade mávajú stromy skoro každý rok hojnú úrodu ovocia, hoci
            tam stromy neobväzujú ničím.
    </p>
    <p>
     Učiteľ: Tam stromy — ako dobre viete — udržujú vo veľkom poriadku, nenechávajú ich
            obrásť machom, každú suchú halúzku z nich odrežú a zem pod nimi skopú cez leto tri razy,
            aby nerástla medzi nimi tráva. Takáto opatera stromom viacej osoží, než keby ich
            obložili aj celými viazanicami slamy.
    </p>
    <p>
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2588585" name="ftn.id2588585">
        42
       </a>
       ]
      </sup>
      Najmä spln mesiaca je najvážnejšia a najmilšia modla poverčivých hospodárov,
                  ktorej sa klaňajú väčšmi než bohu a schopní sú zanedbať radšej tri sväté nedele
                  než jeden spln mesiaca.
     </p>
    </div>
    <div class="footnote">
     <p>
      <sup>
       [
       <a class="para" href="#id2588773" name="ftn.id2588773">
        43
       </a>
       ]
      </sup>
      Treba tu vari pripomenúť, že aj slnko prechádza práve cez tých istých dvanásť
                  nebeských znamení ako mesiac, lenže mesiac dvanásť ráz, slnko však iba raz do
                  roka. A predsa nikto sa nespytuje, na ktorom znamení je slnko, ale iba na ktorom
                  je mesiac, hoci každý rozumný človek vie, že pre nás je oveľa dôležitejšie slnko
                  než mesiac.
     </p>
    </div>
    <div class="footnote">
     <p>
      <sup>
       [
       <a class="para" href="#id2588798" name="ftn.id2588798">
        44
       </a>
       ]
      </sup>
      Pruský kráľ Fridrich Veľký roku 1779 zakázal dávať do kalendárov všetky takéto
                  hlúpym ľuďom neužitočné veci. No ako takmer každá nová, čo aj dobrá vec sa bláznom
                  nepáči, tak ani tento kalendár nechceli hlúpi ľudia kupovať.
     </p>
    </div>
    <div class="footnote">
     <p>
      <sup>
       [
       <a class="para" href="#id2588815" name="ftn.id2588815">
        45
       </a>
       ]
      </sup>
      Z našich kalendárov sa už, chvalabohu, odstránili rozličné, predtým zvyčajne
                  uvádzané nerozumné a poverčivé písačky. Neuverejňuje sa v nich napríklad, ktorá
                  planéta panuje v tomto alebo nasledujúcom roku a čo prináša — či vojnu, mor alebo
                  neúrodu. Rovnako sa prestalo písať, v ktorý deň je dobre alebo zle púšťať žilu,
                  užívať purgáciu na prečistenie, strihať vlasy, deti odstavovať od pŕs, stromy
                  stínať a podobne. No stretáme sa ešte s dačím, čo by som nechcel viac vidieť v
                  našich kresťanských kalendároch — aby z nich zmizli bláznivé a poverčivé
                  predpovede, aké bude ktorého dňa počasie.
     </p>
     <p>
      Musím tu ešte raz rozpovedať čosi o spomenutom už spolubývajúcom
                  mladíkovi-sirote, ktorý bol námesačný. Raz som videl, že čosi prepisuje — a to
                  kalendár. Keď som sa ho spýtal, načo to robí, odpovedal mi, že každý v dome má
                  vlastný kalendár, teda ani on nechce byť bez kalendára. Pri prezeraní prepisu som
                  si všimol, že vynecháva predpovede počasia na každý deň. Reku prečo aj to
                  neodpisuje. Vraj preto, lebo sa mu zdá, že autori kalendárov v týchto
                  predpovediach veľa cigánia. Na to som mu povedal, aby to urobil lepšie. „Ej, keby
                  som vedel ako!“ odvetil. „Poradím ti teda,“ vravel som mu. „Keď dokončíš prepis
                  jedného mesiaca, chvíľku porozmýšľaj a čokoľvek ti príde na um, smelo a bez
                  rozpakov pripíš ku každému dňu. Dbaj iba na to, aby si na zimné mesiace nekládol
                  veľké teplo, horúčavy, hromobitie, búrky a podobne. K letným mesiacom zasa
                  nepripíš veľkú zimu, mrazy, sneh, ľadovicu a fujavice.“ Chlapec aj tak urobil, ako
                  som mu poradil, a potom sa mi často celý naradovaný chválil, že všetky ostatné
                  kalendáre opäť zlyhali, a jemu sa predpoveď vyplnila.
     </p>
    </div>
    <div class="footnote">
     <p>
      <sup>
       [
       <a class="para" href="#id2589076" name="ftn.id2589076">
        46
       </a>
       ]
      </sup>
      Skúsenosť potvrdzuje, že v takých krajoch, kde ľudia nič nesejú, nevidieť ani
                  vrabce. Tak sa vrabce nezdržujú napríklad na Boci, banskom mestečku v Liptovskej
                  stolici, ba ani inde, kde nieto rolí.
     </p>
    </div>
    <div class="footnote">
     <p>
      <sup>
       [
       <a class="para" href="#id2589095" name="ftn.id2589095">
        47
       </a>
       ]
      </sup>
      Na vrabce sa ľudia zvyčajne žalujú preto, že sú vraj veľmi zlodejské a že nám
                  kradnú z poľa a stodôl obilie. Lenže koľko to trvá? Na poli vari mesiac, keď
                  dozrieva zrno. V stodole dotiaľ, kým sa zbožie neomláti, aj to iba zvrchu
                  daktorých snopov. Nuž a inokedy z čoho majú žiť… Nerobia nám iba škodu, ale sú nám
                  i na osoh, lebo vrabce čistia naše role, záhrady a vinice od húseníc a iného
                  škodlivého hmyzu. Niektorí učenci pozorovali, čím chovajú vrabce svoje mláďatá v
                  hniezde, a zistili, že len do jedného hniezda mladým, kým nevyletia, nanosia staré
                  vrabce vyše osemtisíc húseníc, múch a iného hmyzu aj chrobače. A koľko ich zatiaľ
                  požerú staré? Lebo keď im aj dobre padne obilné zrnko, predsa je to najmenšia časť
                  ich potravy.
     </p>
     <p>
      A veru nie bez príčiny sa hovorí, že od toho času, ako sa na okolí nášho
                  Prešporka zmenšil počet drobného vtáctva, býva v našich záhradách slabšia úroda.
                  Veru je pravda, že jedno vtáča, jeden vrabec zožerie viacej húseníc a inej
                  škodlivej chrobače ešte pred vyliahnutím, keď je zväčša ešte poukrývaná — než ich
                  môže zničiť desať ľudských rúk.
     </p>
    </div>
    <div class="footnote">
     <p>
      <sup>
       [
       <a class="para" href="#id2589588" name="ftn.id2589588">
        48
       </a>
       ]
      </sup>
      Iní ľudia zasa na brány a dvere domu čarbávajú kadečo v bláznivej domnienke, že
                  takého poznačeného sa nechytí oheň. A hoci sa už aj desať ráz presvedčili, že to
                  nič nepomáha, predsa pri každom novom ohni robia to isté. Tak ťažko sa dá vytĺcť z
                  ľudskej hlavy a srdca zakorenená nerozumná povera! Lepšie by taký človek urobil,
                  keby namiesto toho vzal do rúk putienku a išiel ta, kde treba hasiť.
     </p>
    </div>
    <div class="footnote">
     <p>
      <sup>
       [
       <a class="para" href="#id2589642" name="ftn.id2589642">
        49
       </a>
       ]
      </sup>
      No ani to nie je rozumné, keď ľudí naháňajú palicami a bitkou do hasenia ohňa,
                  lebo to ich ešte väčšmi odstraší a rozoženie. Tu viacej pomôže vážne slovo a
                  povzbudzovanie.
     </p>
    </div>
    <div class="footnote">
     <p>
      <sup>
       [
       <a class="para" href="#id2589802" name="ftn.id2589802">
        50
       </a>
       ]
      </sup>
      Dakto chcel azda raz pocestného zadržať na obed a zo žartu mu povedal, že nie
                  je dobre vybrať sa na cestu medzi jedenástou a dvanástou hodinou, čo potom iní
                  pochytili ako pravdivú pravdu. Jednako v istom zmysle je to pravda, že kto
                  odchádza na cestu v túto hodinu, ten je nešťastlivý, lebo tam odbehol už hotový
                  obed a kým dakam príde, vylačnie a musí sa postiť.
     </p>
    </div>
    <div class="footnote">
     <p>
      <sup>
       [
       <a class="para" href="#id2589875" name="ftn.id2589875">
        51
       </a>
       ]
      </sup>
      Poznal som istého človeka, ktorý mal veľkú záľubu v poľovačke, no zriedkakedy
                  dačo ulovil. Obyčajne sa vyhováral, že preto nemá šťastie, lebo ho raz jedna,
                  inokedy druhá stará baba alebo — ako on vravieval — stará striga predišla s
                  prázdnou nádobou. Rozumnejšie by bol však urobil, keby si bol pri tom uvedomil, že
                  hoci sú tieto baby už staré, predsa nezaháľajú, lež hneď skoro ráno idú po vodu
                  potrebnú pre nich i domácnosť — a tým ho napomínajú, aby aj on, mladý a zdravý
                  človek, nemrhal podaromne čas s flintou, ale namiesto toho sa radšej staral o
                  svoje hospodárstvo. Veru nešťastný dom, ktorého pán a hospodár chodieva na
                  poľovačky alebo rád poľuje!
     </p>
    </div>
    <div class="footnote">
     <p>
      <sup>
       [
       <a class="para" href="#id2590028" name="ftn.id2590028">
        52
       </a>
       ]
      </sup>
      Žger sú červy, ktoré lozia z miesta na miesto pohromade, a tak si hľadajú
                  potravu.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2590208">
       </a>
       O poverách, ktoré zachováva ľudská hlúposť pri narodení, vstupe do manželstva i pri
         smrti človeka a tiež o iných daromných pletkách
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2590225">
        Šestnásty večer
       </a>
      </span>
     </dt>
     <dt>
      <span class="sect1">
       <a href="#id2591033">
        Sedemnásty večer
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2590225">
        </a>
        Šestnásty večer
       </h2>
      </div>
     </div>
    </div>
    <p>
    </p>
    <p>
     Kým zídení sedliaci čakali na učiteľa, chvíľu sa zhovárali o kalendári. A keď prišiel
            medzi nich učiteľ, jeden zo sedliakov sa ihneď ozval: Pán rechtor, na kalendáre sa
            najväčšmi hnevám pre jednu vec…
    </p>
    <p>
     Učiteľ: Na kalendár sa hneváte? Čože vám kedy urobil kalendár?
    </p>
    <p>
     Sedliak: Keď som sa narodil, prorokoval mi, že vyrastie zo mňa zlodej a tulák. Nuž a
            ja predsa nie som, ani som nikdy nebol, ani nebudem zlodejom ani tulákom.
    </p>
    <p>
     Učiteľ: Na kalendár sa za nič nehnevajte, ten vám to nepredpovedal, ani nemohol
            predpovedať. Skôr pokladajte za hlúpeho blázna toho, kto o vás vyhľadal v kalendári také
            proroctvo, čo sa nikdy nesplnilo, ani sa nevyplní.
    </p>
    <p>
     Sedliak: Teda tie planéty a aspekty v kalendároch neznamenajú nič? Nuž potom je to
            tam načo?
    </p>
    <p>
     Učiteľ: Planéty alebo ich figúry v kalendároch znázorňujú a vyobrazujú tie blúdiace
            nebeské hviezdy, ktoré dostávajú svetlo od slnka ako aj naša zem a ktoré obiehajú okolo
            slnka. Aspekty zasa znázorňujú rozličné vzájomné postavenie planét pri obehu alebo ich
            vzájomné vzdialenosti od seba. No že by daktorá planéta mohla predpovedať osud,
            budúcnosť alebo niečo iné zo života človeka, to je nepravda. Možno sa o tom jasne
            presvedčiť aj z vášho prípadu. Lebo hoci z planéty, ktorá sa v kalendári uvádzala ako
            deň vášho narodenia, niekto o vás predpovedal, že budete zlodej a tulák, jednako sa
            nevyplnilo — ako vravíte — ani jedno, ani druhé.
    </p>
    <p>
     Narodili ste sa bezpochyby v taký deň, ktorý stál v znamení planéty zvanej Dobropán
            čiže Merkúr. Pohania totiž kedysi verili a boli presvedčení, že Merkúr je boh pomáhajúci
            zlodejom a chodí s rozličnými posolstvami od boha k bohu.
    </p>
    <p>
     Tak sa jedna pohanská bohyňa menovala Venuša alebo Krasopani, bola bohyňou lásky a
            chlipnosti. Nuž a keď sa niekto narodí na deň podľa kalendára v znamení tohto mena,
            vtedy nerozumný svet z toho hneď prorokuje, že to dieťa v dospelom veku sa bude kochať v
            nečistote a chlipnosti.
    </p>
    <p>
     A z každej planéty blázniví ľudia radi predpovedajú takéto a podobné hlúposti. No vy
            týmto proroctvám neverte, lebo spomínané planéty nemôžu predpovedať nič také a v
            kalendári sa neuvádzajú preto, aby v nich ľudia hľadali a nachádzali nejaké proroctvá.
    </p>
    <p>
     Sedliak: Poznal som istého mlynára, ktorý mi raz všetko vysvetľoval, čo môže
            narodeným deťom predpovedať každá planéta i znamenie. Okrem iného mi povedal aj to, že
            kto sa narodil na znamenie Leva, bude nebojácny a mocný. Znamenie Vodnára narodenému
            veští opilstvo a vlhký temperament, znamenie Raka predpovedá nešťastlivosť, Býka
            hnevlivosť, znamenie Panny hanblivosť a podobne. Je to všetko pravda?
    </p>
    <p>
     Učiteľ: Nie je, ani to nemôže byť pravda, lebo tak by museli byť deti, ktoré sa
            narodili v jeden deň, rovnakého temperamentu — a blížence by nemohli byť takých
            rozdielnych vlastností, ako bol Ezau a Jakub. Mnohí ľudia na svete sa rodia v tom istom
            čase, a predsa majú rozdielne vlastnosti a rozličné náklonnosti.
     <sup>
      [
      <a class="footnote" href="#ftn.id2590375" name="id2590375">
       53
      </a>
      ]
     </sup>
    </p>
    <p>
     A veru ľudia, ktorí sa usilujú z kalendára predpovedať budúce sklony, cnosti,
            temperament, šťastie alebo nešťastie a ostatné osudy narodených detí, veľa zlého tým
            zapríčiňujú ľudskému pokoleniu. Lebo hlúpi rodičia, ak im dakto podľa kalendárových
            planét a znamení veští niečo zlé o ich dieťati, zbytočne sa potom zjedajú a svojmu
            dieťaťu želajú radšej smrť než život. No tí zasa, ktorým planetári sľubujú šťastie,
            spoliehajú sa na to — naostatok sa však ich nádeje nesplnia a bývajú sklamaní.
    </p>
    <p>
     Sedliak: A to môže byť pravda, že také dieťa, ktoré prichádza na svet už s
            jedným-dvoma zubmi, býva veštcom a že vidí aj veci pod zemou?
    </p>
    <p>
     Učiteľ: Aj to je výmysel, veď na svete nemôže nikto všetko vedieť, a teda ani taký,
            čo sa narodil so zubmi. Ináč sa hovorí, že komu v detstve začali skôr rásť zuby, mal by
            vedieť viacej než takí, ktorým narástli neskôr. No vedomosti človeka nezávisia od zubov.
    </p>
    <p>
     Sedliak: Môj brat sa narodil s dvoma zubmi a ľudia taktiež vraveli, že bude veštec.
            Tie dva zuby mu však vypadli, ešte vo štvrtom roku a hoci žil dvanásť rokov, predsa
            nevedel viac než iné deti.
    </p>
    <p>
     Učiteľ: A hoci by bol žil aj päťdesiat rokov, jednako by sa z neho nebol stal veštec.
    </p>
    <p>
     Sedliak: A to, čo je v zemi, nemôže taký človek vidieť cez povrch?
    </p>
    <p>
     Učiteľ: Pravdaže nemôže, lebo ľudský zrak je schopný vidieť iba cez také veci, cez
            ktoré môžu preniknúť svetelné lúče. Teda všetci, čo sa vychvaľujú tým, že majú schopnosť
            vidieť poklady pod zemou, sú prešibanci a zvodcovia, ktorým netreba nič veriť.
    </p>
    <p>
     Sedliak: Pán rechtor, ja som presvedčený, že môj nebohý otec mal rád pravdu a každým
            rečiam hneď neveril — a predsa často vravieval, že jeden pocestný mal takú sklenú
            nádobku, cez ktorú sa mohlo v zemi vidieť všetko. Aj môjmu otcovi dal nazrieť do tej
            nádoby a videl cez ňu kosti mŕtveho človeka v zemi. Teda musí byť pravda, že cez takú
            nádobu možno vidieť všetko, čo je v zemi.
    </p>
    <p>
     Učiteľ: Čo je v zemi, to nemožno vidieť cez zem ani pomocou nijakej nádoby. A čo
            videl váš otec, to nebolo v zemi, lež v tej nádobke vymaľované za sklom. Ľudia vedia
            vyrobiť také sklo, cez ktoré vidieť veci menšie alebo väčšie, než sú v skutočnosti. Keď
            teda za tým sklom v nádobe boli vymaľované dajaké kosti mŕtveho človeka a keď sa hľadelo
            na to sklo oproti zemi, vtedy sa ten obrázok zdal ako skutočné v zemi uložené ľudské
            kosti. Ak na to pozerá neskúsený človek, verí, že ich vidí v zemi, a ani na um mu
            nepríde, že je to len obrázok za sklom, cez ktoré hľadí.
    </p>
    <p>
     Sedliak: Takto môžu prešibanci oklamať mnohých nevedomých ľudí a tým ich presvedčiť,
            že vedia vyhľadať v zemi poklady.
    </p>
    <p>
     Učiteľ: To je pravda, lebo keď sa dá za to sklo obrázok nejakej starej nádoby a
            pozerá sa naň cez tú nádobku, vzbudzuje to dojem, že je tam v zemi zakopaný poklad.
    </p>
    <p>
     Ak by sa za také sklo položila nejaká namaľovaná pivnica a potom by sa cez ono sklo
            dalo ľuďom pozrieť na voľajakú skalu, verili by, že v skale je pivnica. Majte sa preto
            na pozore, aby vás dajaký bezbožník niekedy neoklamal takýmto spôsobom. A neverte, že by
            dakto mohol vidieť cez temnú a hustú zem alebo zazrieť niečo v skale, hoci by sa bol
            narodil aj so zubmi.
    </p>
    <p>
     Nepočuli ste dakedy niečo o vymenených alebo podvrhnutých deťoch?
    </p>
    <p>
     Sedliaci: Veru dosť!
    </p>
    <p>
     Učiteľ: A čo také sa o tom hovorí?
    </p>
    <p>
     Sedliak: Vraj akýsi zlý duch niektoré deti odnáša a namiesto nich prináša také, čo
            svojím ustavičným plačom, zanovitosťou, nezbednosťou a inou neplechou spôsobujú rodičom
            veľmi veľa trápenia.
    </p>
    <p>
     Učiteľ: A veríte tomu, že niektoré deti skutočne dačo odnesie a namiesto nich
            prinesie iné?
    </p>
    <p>
     Sedliak: Myslím, že je to iba výmysel.
    </p>
    <p>
     Iný sedliak: Ja zasa myslím, že čosi pravdy na tom môže byť. Poznal som jedno také
            dieťa. Matka šťastlivo porodila a dva týždne nemala so svojím dieťaťom nijaké trápenie.
            No potom raz v noci začalo veľmi plakať a od toho času celé štyri roky, až kým neumrelo,
            mala s ním toľko trápenia, že sa to nedá ani povedať. Myslím — ako si to mysleli aj
            všetci ľudia — že to bolo podvrhnuté dieťa.
    </p>
    <p>
     Učiteľ: Nemyslite si, ani neverte, že by zlý duch niekedy vymieňal alebo podvrhoval
            deti. Lebo je nemožné, aby láskavý boh dopustil, žeby zlí duchovia či diabli s malými
            nevinnými dietkami, ktorých je kráľovstvo nebeské, narábali podľa svojej ľubovôle,
            odnášali ich a namiesto nich prinášali iné.
    </p>
    <p>
     Sedliak: Nuž a čo je príčinou toho, že niektoré deti tak naraz upadajú z dobrého
            stavu do zlého?
    </p>
    <p>
     Učiteľ: To sa dá ľahko vysvetliť. Viete dobre, že malé deti sú slabé a krehké
            stvorenia, ľahko môžu upadnúť do takej choroby, ktorej následky musia potom znášať celý
            život. Keď teda medzi nevedomým ľudom daktoré dieťa zrazu ochorie a potom sa v tej
            chorobe veľa rokov trápi nielen samo, ale aj svojim rodičom spôsobuje mnoho trpkosti —
            vtedy blázniví ľudia vravia, že mu alebo striga počarila, alebo že je podvrhnuté, najmä
            ak nemôžu zistiť pravú príčinu jeho choroby.
    </p>
    <p>
     Teda domnienka o vymieňaní alebo podvrhovaní detí je nepravdivá, lebo to vymyslela
            ľudská hlúposť.
    </p>
    <p>
     Sedliak: Hovorieva sa i to, že bez krstu zomreté a pochované deti každý siedmy rok
            plakávajú pri svojom hrobe.
    </p>
    <p>
     Učiteľ: A dakto z vás už počul taký plač?
    </p>
    <p>
     Sedliaci: Ja som nepočul — ani ja som veru nepočul.
    </p>
    <p>
     Učiteľ: Nikto nikdy nepočul. Veď ak raz dieťa umrelo, hoci je aj nepokrstené, a ho
            pochovali, nikdy viac už neplače a plakať ani nemôže. Duša jeho sa dostáva k tomu, kto
            ju stvoril — a tam plakať nemôže. A bezduché telo zasa nemôže plakať ako napríklad hnilé
            drevo alebo kameň. Ak by to bola pravda, potom by sme na židovských cintorínoch počuli
            ustavične plakať, lebo všetkých židov pochovávajú nepokrstených.
    </p>
    <p>
     Nech už o deťoch hlúpy svet rozpráva hocijaké veci, nehodno to pokladať za pravdu.
    </p>
    <p>
     Všeličo robievajú panny či dievky, aby sa čo najskôr vydali, aby dostali dobrých
            mužov, aby nemali deti alebo len istý počet, aby panovali nad manželmi a kadečo podobné.
            Povedzteže mi o tom niečo, aby sme sa mohli presvedčiť, či to hodno robiť a či to
            pomôže.
    </p>
    <p>
     Sedliak: Ja som počul, že taká osoba, ktorá sa chce dozvedieť, za koho sa vydá, nech
            sa cez suché dni čiže kántry postí — vo sne sa jej vraj zjaví budúci muž.
    </p>
    <p>
     Učiteľ: Zamilované osoby keby sa aj nikdy nepostili, jednako sa im často sníva o
            takých veciach. No aby sa daktorej osobe zjavil jej budúci muž vo sne preto, že sa postí
            štyri razy do roka na suché dni — to nemôže byť pravda.
    </p>
    <p>
     Sedliak: Mnohé panny, aby nemali v manželstve detí, pred sobášom hodia do studne
            zamknutú zámku.
    </p>
    <p>
     Učiteľ: Tá zámka nezamkne ich život, ako si myslia — to môžeme pochopiť všetci. Lebo
            plodná osoba pri súcom mužovi deti mať bude, hoci by aj tisíc zámok hodila pred sobášom
            do studne. No inde zasa, kde v manželstve chýbajú predpoklady, nebudú mať deti, aj keď
            sa pred sobášom nehodí do studne ani jedna zámka.
    </p>
    <p>
     Pokiaľ ide o tieto veci, treba ešte povedať, že je neprístojné a hriešne hľadať a
            používať prostriedky, ktorými sa má prekaziť plodnosť. Ktorá osoba nechce rodiť deti,
            nemá vstupovať do manželského stavu, lebo prvoradým cieľom manželstva je náležité
            rozmnožovanie ľudského pokolenia. A kto nechce v tom ľudskému pokoleniu poslúžiť, ten
            nie je hoden okusovať sladkosť manželského stavu.
    </p>
    <p>
     Sedliak: Niektorí sa pridŕžajú zasa zvyku, že mladá nevesta pred sobášom vyjde na
            schody alebo rebrík chrbtom a na koľko schodíkov či štebľov takto vyjde, toľko rokov
            nebude mať detí.
    </p>
    <p>
     Učiteľ: Isteže nebude mať detí toľko rokov, ak nebude za ten čas spávať s mužom. Ináč
            aj to je daromnica, neprístojná a nekresťanská vec, za ktorú by sa mala rozumná a
            poctivá osoba hanbiť.
    </p>
    <p>
     A čo ešte robievajú, aby nemali viacej ako dve alebo tri deti?
    </p>
    <p>
     Sedliak: Mladá nevesta si pred sobášom v kostole prisadne toľko prstov, koľko chce
            mať v manželstve detí. Alebo keď príde zo sobáša domov, robí nejakú vec toľkými prstami,
            koľko chce mať detí.
    </p>
    <p>
     Učiteľ: Všetky takéto špekulácie sú daromné a zbytočné. Uvážte len, či sa to všetko
            zrovnáva so zdravým rozumom. Dobre viete, ako prichádzajú v manželstve dietky, a keď to
            viete, musíte uznať, že prisedávanie prstov alebo akékoľvek grify s nimi je nezmysel,
            ktorý nemôže rozhodnúť o istom počte detí v manželstve.
    </p>
    <p>
     Sedliak: Voľaktoré osoby pri sobáši pred oltárom pristúpia ženíchovi nohu, aby v
            manželstve mali potom hlavné slovo.
    </p>
    <p>
     Učiteľ: Aj to je daromnosť a nič to nepomôže. Veď niekomu môže jeho nevesta pri
            sobáši pristúpiť nohu hoci päť ráz, jednako nedopustí, aby nad ním panovala. Naopak zasa
            — voľajakému mumákovi hoci jeho nevesta pri sobáši nestúpi na nohu ani raz, bude mať v
            manželstve hlavné slovo a vládu vo svojich rukách, ak je herského srdca. Lebo hlavné
            slovo medzi manželmi závisí od prispôsobivosti, zdravého rozumu, nátury a iných
            vlastností, ale nie od toho, že jeden druhému pristúpil pri sobáši nohu.
    </p>
    <p>
     Sedliak: Vravieva sa i to, že ak idú mladomanželia na sobáš za dažďa, aj ich
            manželstvo má byť plačlivé; a pekná chvíľa v čase sobáša že im predpovedá šťastné a
            radostné manželstvo.
    </p>
    <p>
     Iný sedliak: Ja tomu neverím, aj keby to sto ľudí potvrdzovalo. Lebo keď som sa
            ženil, vari dva týždne ustavične pršalo a mnohí blázni ma preto strašili, že v
            manželstve vylejeme veľa sĺz. No, chvalabohu, máme také šťastné manželstvo, že si
            šťastnejšie nemusíme ani želať.
    </p>
    <p>
     Učiteľ: A veľa manželov, hoci šli na sobáš za pekného počasia, predsa v manželstve
            museli a musia mnoho plakať. Veď príčiny nešťastného a plačlivého manželstva sú inde — v
            tom, že sa myšlienky, žiadosti a skutky manželov nezrovnávajú a jeden druhého nemiluje
            úprimne. Isteže také manželstvo, kde jedna strana tak, druhá inak myslí, hovorí, chce
            alebo robí, nikdy nemôže byť šťastné. No v ktorom manželstve jedna i druhá stránka
            zachováva úprimnú lásku a svornosť v myšlienkach, žiadostiach i činoch, býva šťastné,
            nech už mali sobáš za hocijakého počasia.
    </p>
    <p>
     Viete azda ešte čosi také, čo sa medzi ľudom zachováva pri svadbách?
    </p>
    <p>
     Sedliak: Vraj koľko čepcov si nevesta v deň sobáša založí na hlavu, toľko bude mať
            manželov alebo že sa v živote toľko ráz vydá — hovoria a veria mnohí ľudia. Taktiež pri
            ukladaní sa na odpočinok musia mladomanželia užiť dajakú sladkosť, ako napríklad med,
            cukor alebo niečo podobné, aby mali sladké a radostné manželstvo. Aj do vankúšov alebo
            perín zašívajú mladé nevesty akési korienky, zelinky a podobné veci — ale neviem prečo.
    </p>
    <p>
     Učiteľ: Nič podobné vy nerobte, lebo sú to daromnice a zbytočnosti, ktoré vymysleli
            hlúpi a nerozumní ľudia. Veď ani jedného manžela neumorí nijaké vymieňanie čepcov, ani
            užitie medu či cukru nedopomôže k radostnému a sladkému manželstvu. A zašívanie kadečoho
            do perín je babona a povera.
    </p>
    <p>
     Ako hlúpi ľudia veria mnohým poverám a ich vykonávajú pri narodení človeka a jeho
            vstupovaní do manželstva, podobne býva aj pri jeho smrti.
    </p>
    <p>
     Podľa čoho zvyčajne hlúpi ľudia odhadujú, či umierajúci bude oslávený alebo
            zatratený?
    </p>
    <p>
     Sedliak: Hovorí sa, že kto umiera tichou smrťou, že ten bude blahoslavený, a kto
            dokonáva vo veľkých trapiech, ten že sa dostane do pekla.
    </p>
    <p>
     Učiteľ: Neverte tomu. Veď často aj najväčší bezbožníci ticho umierajú, a zasa mnohí
            pobožní ľudia sa dlho trápia, kým dokonajú. Kresťan má a musí veriť, že taký človek,
            ktorý sa všemožne usiloval žiť na svete dobrým a pobožným životom, bude po smrti
            oslávený, nech už jeho smrť je ľahká alebo ťažká; taktiež svojvoľný bezbožník musí byť
            za hrobom nešťastný, nech už ako ticho vypustil dušu.
     <sup>
      [
      <a class="footnote" href="#ftn.id2590940" name="id2590940">
       54
      </a>
      ]
     </sup>
    </p>
    <p>
     Sedliak: A môže to byť pravda, že taký mŕtvy človek, ktorého neuložili do hrobu
            správne, rovno a hore tvárou, nemá pokoj a že sa musí hore-dolu túlať po svete?
    </p>
    <p>
     Iný sedliak: Však sme už o tom počuli, že bezduchému telu je všetko jedno, ako leží,
            a že nemôže blúdiť po svete.
    </p>
    <p>
     Učiteľ: Keby to bola pravda, že nedobre uložení do hrobu nemajú pokoja a potom sa
            túlajú po svete, vtedy by musel byť celý svet plný takých blúdiacich nebožtíkov. Veď
            veľké tisíce vojakov, najmä pobitých vojakov pochovávajú tak, že sa nedbá o to, ako budú
            ležať v zemi. To je babská pletka.
    </p>
    <p>
     Sedliak: Podľa mienky daktorých ľudí nemá sa mŕtvemu do truhly vkladať a zakopať
            nijaká bylinka alebo slama, lebo preto vraj pole a zbožie zničí mráz alebo krupobitie.
    </p>
    <p>
     Učiteľ: Taká bylinka či slamka nemá nič spoločné s mrazom alebo krupobitím, a preto
            sú nepravdivé také mienky.
    </p>
    <p>
     Sedliak: Mnohí ešte vravia, že nie je dobre prenášať mŕtvolu z jedného chotára do
            druhého, pretože to pole, cez ktoré mŕtveho nesú alebo vezú, neujde nešťastiu.
    </p>
    <p>
     Učiteľ: Mŕtvoly voziť nie je dobre na väčšiu vzdialenosť preto, lebo ľahko môžu
            uškodiť zápachom, ktorý z nich vychádza. Ale tomu neverte, že by preto malo pole
            postihnúť dačo zlé.
    </p>
    <p>
     A to by na dnes stačilo. Majte sa dobre!
    </p>
    <p>
    </p>
   </div>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2591033">
        </a>
        Sedemnásty večer
       </h2>
      </div>
     </div>
    </div>
    <p>
    </p>
    <p>
     <span class="emphasis">
      <em>
       Ešte o tom istom aj o iných daromniciach a poverách
      </em>
     </span>
    </p>
    <p>
    </p>
    <p>
     Predchádzajúcu nedeľu — začal učiteľ — zhovárali sme sa o poverách, ktoré ľudia
            zvyčajne zachovávajú pri narodení detí, na svadbách a pri smrti človeka. No myslím, že
            sme nespomenuli ešte dosť takých vecí, čo patria medzi povery.
    </p>
    <p>
     Sedliak: A komuže by to všetko prišlo na myseľ? Ešte je dieťa iba v matkinom živote a
            blázni už kadečo vedia o ňom povedať. Tak napríklad hovoria, že ak samodruhá žena dačo
            ukradne, vtedy dieťa, ktoré nosí v živote, bude vraj zlodejom.
    </p>
    <p>
     Učiteľ: Dieťa sa zlodejom nestáva preto, lebo jeho matka v ťarchavosti dačo kradla,
            lež skôr preto, že v dospelom veku často vidí matku kradnúť. To je síce pravda, že deti
            mávajú obyčajne také náklonnosti ako ich rodičia podľa príslovia „Aká matka — taká
            Katka“, no tá jediná krádež, ktorej sa dopustila matka v tehotnosti, neviem veru, ako by
            mohla urobiť dieťa zlodejom.
    </p>
    <p>
     Sedliak: Tehotné ženy si vraj nesmú mokré ruky utierať o svoje šaty.
    </p>
    <p>
     Učiteľ: A prečo to nesmú?
    </p>
    <p>
     Sedliak: Lebo dieťa, ktoré sa má narodiť, malo by chrastavú hlavu.
    </p>
    <p>
     Učiteľ: Preto teda nie, to skôr pre iné príčiny. Deti bývajú chrastavé zvyčajne
            vtedy, keď majú v tele veľa vlhkosti a keď ich rodičia nevedia udržiavať v čistote a
            opatrovať. Lebo ak má byť dieťa vnútorne zdravé, vlhkosti musia z neho vychádzať, no keď
            nemajú dostačujúci priechod cez dierky rozložené po celom tele, vtedy sa väčšou silou
            vytískajú z tela a z toho zvyčajne vznikajú chrasty. Teda ak rodičia chcú, aby mali
            zdravé deti bez chrastavých hláv, nech ich často kúpavajú, aby im nečistota neupchala
            priechody, cez ktoré vychádza vlhkosť z tela. Taktiež im majú čo najčastejšie prezliekať
            čisté šaty a nech im hlavy nebabúšia teplými čiapkami alebo čepcami najmä v lete. Čisté
            hlavy majú a zdravé bývajú také deti, ktoré nikdy nenosievajú čiapky alebo čepce.
    </p>
    <p>
     Sedliak: Podľa mojej mienky nemúdro zmýšľajú aj tie ženy, ktoré v ťarchavosti nechcú
            pri sebe nosiť voňavé kvety, aby ich budúcemu dieťaťu nesmrdelo z úst.
    </p>
    <p>
     Učiteľ: Veľmi nemúdro, lebo smradľavý pach vychádza z úst obyčajne takému človeku, čo
            svoje ústa patrične nevymýva alebo mu v ústach dačo hnije. Tie voňavé kvety, ktoré azda
            jeho matka mávala pri sebe, keď ho nosila, nezavinili to nijakým spôsobom.
    </p>
    <p>
     Poznáte vari ešte dačo podobné?
    </p>
    <p>
     Sedliak: Mnohé tehotné ženy sa neopovážia piť vodu po západe slnka, lebo že taká voda
            v nich ostane až do pôrodu.
    </p>
    <p>
     Učiteľ: Toto vymyslela niektorá taká žena, čo obľubovala víno alebo iný opojný nápoj,
            aby sa pred inými ľuďmi mohla tým viac napiť svojho milého nápoja aspoň po západe slnka.
            No že by voda, ktorú vypije tehotná žena večer, zostala v nej až do pôrodu — to nie je
            pravda. Lebo i táto voda vychádza z človeka práve tak riadne ako voda, ktorú vypije cez
            deň. To je nezmysel.
    </p>
    <p>
     Sedliak: Niekedy si ženy celkom pred pôrodom dajú na seba daktorú súčiastku
            manželovho obleku v domnienke, že potom ľahšie porodia.
    </p>
    <p>
     Učiteľ: Tým si ešte ani jedna nepomohla.
    </p>
    <p>
     Sedliak: Iné ženy zasa dávajú postieľku zakopať pod zelený strom, aby boli zdravé a
            plodné.
    </p>
    <p>
     Učiteľ: Zdravie a plodnosť nezávisí od toho, lež od iných vecí.
    </p>
    <p>
     Sedliak: Hlúpi ľudia vravievajú aj to, že dieťa nemá cicať dotiaľ, kým ho nepokrstia.
            No neviem prečo.
    </p>
    <p>
     Učiteľ: A dotiaľ má vari hladovať? Židovské deti by potom nemohli nikdy cicať.
    </p>
    <p>
     Koľkože je len tých pletiek, ktorým nevedomý ľud verí ako svätej pravde a ktoré sa aj
            vykonávajú!
    </p>
    <p>
     Sedliak: A keby človeku prišlo všetko na myseľ, čo také ľudia hovoria a robia, trvalo
            by veru dlho, kým by to rozpovedal!
    </p>
    <p>
     Niektoré ženy zavíňajú do plienok trochu soli a chleba, aby dieťaťu neuškodili čary.
            Iné ženy neodlučujú deti od pŕs v čase oračky, ale radšej cez žatvu alebo v zime.
            Voľaktorí dieťa hneď po narodení zavinú do kožucha, aby malo kučeravé vlasy. Vyžobraný
            chlieb dávajú zasa takým deťom, ktoré sa ťažko učia rozprávať. Daktoré matky obhryzujú
            dieťaťu nechty, aby nebolo zlodejom; iné zhltnú prvý vypadnutý zub dieťaťa, aby mu
            narástli pekné zuby a nikdy ho neboleli.
    </p>
    <p>
     Do prvého kúpeľa často dávajú dieťaťu nejaké peniaze, aby malo vždy dosť peňazí;
            podobne mu ta kladú pero, aby sa dobre učilo; vajce zasa dávajú preto, aby malo príjemný
            hlas. A do kolísky vkladajú kľúče, aby dieťa dobre spávalo a neplakávalo. Bibliu či inú
            svätú knihu alebo otcovu košeľu dávajú do kolísky zas preto, aby k dieťaťu nemali
            prístup čarodejnice, alebo aby ich dačo neukradlo. A ktože by to vedel všetko vymenovať!
    </p>
    <p>
     Učiteľ: Isteže je veľa takýchto bláznivých povier.
    </p>
    <p>
     Sedliak: Ešte sa hovorí, že ak žena cestou na úvod stretne mužského, budúce jej dieťa
            bude chlapec, no ak pôjde oproti nej žena, bude to dievča.
    </p>
    <p>
     Učiteľ: To je hlúposť. Iné prirodzené príčiny vplývajú na to, akého pohlavia bude
            plod.
    </p>
    <p>
     Sedliak: Mnohí ľudia nestrihajú deťom vlasy až do siedmeho roku, lebo sa domnievajú,
            že by ich tým ukrátili o rozum.
    </p>
    <p>
     Učiteľ: Ukrátili by ich o taký rozum, ktorý je vo vlasoch — no nie o skutočný ľudský
            rozum, lebo o ten nemožno ukrátiť ani oholením celej hlavy.
    </p>
    <p>
     Sedliak: Podľa mienky sprostých ľudí siedmy syn rodičov máva šťastie pri sadení
            stromov a pri liečení chorôb.
    </p>
    <p>
     Učiteľ: Isteže máva, ak sa tomu rozumie a je šikovný — lež nie preto, že je siedmym
            synom svojich rodičov.
    </p>
    <p>
     Sedliak: Niektorí ľudia neukladajú narodené dieťa na ľavý bok preto, aby po odrastení
            nebolo krchniakom, čiže nepoužívalo ľavú ruku namiesto pravej.
    </p>
    <p>
     Učiteľ: Nemyslím, že by sa stalo dieťa krchom iba preto. Ba keď leží na pravom boku,
            môže lepšie použiť ľavú ruku než pravú.
    </p>
    <p>
     Sedliak: Veľa ľudí verí ešte tomu, že dieťa jakživ nebude jedávať tie jedlá, z
            ktorých na krštení nič nejedol daktorý z krstných otcov a matiek. Preto všetci musia
            okúsiť aspoň koľko-toľko z každého jedla, čo prinesú na stôl.
    </p>
    <p>
     Učiteľ: To je tiež taká pletka ako iné podobné.
    </p>
    <p>
     Sedliak: Sú aj takí rodičia, ktorí horúce jedlo nechladia dieťaťu ofukovaním preto,
            aby dieťa bez popálenia úst mohlo celý život jesť aj tie najhorúcejšie jedlá.
    </p>
    <p>
     Učiteľ: Aká sprostosť! Veď tak by sa musela zmeniť celá prirodzenosť človeka, čo je
            nemožné.
    </p>
    <p>
     No dosť už o týchto daromných pletkách, veď by sa to dnes ani neskončilo. Spomeňte
            ešte nejaké povery, ktoré zachovávajú ľudia na svadbách a o ktorých sme dosiaľ
            nerozprávali.
    </p>
    <p>
     Sedliak: Dakde ženy sprevádzajúce mladú nevestu na sobáš zatiaľ, kým nevesta stojí
            pri oltári, sadnú si na jej miesto — aby nezachladlo, lebo ináč by vraj i láska v
            manželstve zachladla.
    </p>
    <p>
     Učiteľ: Musel to byť hlúpy rozum, ktorý to vymyslel a nevedel, čo je základom lásky a
            príčinou roztržky v manželstve.
    </p>
    <p>
     Sedliak: Hlúpi vravia ešte aj to, že novomanželia majú pri sobáši pristupovať k
            oltáru naraz a rovnakým krokom, ináč o krátky čas umrie, kto pristupoval skôr.
    </p>
    <p>
     Učiteľ: Aj to je babská bájka, čo nemá nijaký podklad.
    </p>
    <p>
     Sedliak: Keď som sa ženil, niektorí ľudia mi radili, aby som si pred odchodom na
            sobáš pustil do čižiem na holé nohy zopár peniažkov, že budem v manželstve vždycky
            peňažitý.
    </p>
    <p>
     Učiteľ: A urobili ste to?
    </p>
    <p>
     Sedliak: Urobil, a predsa dakedy aj tri mesiace sa mi nedostane do rúk ani groš.
    </p>
    <p>
     Iný sedliak: A mne prorokovali zasa z dažďa, ktorý sme mali cestou na sobáš, že naše
            manželstvo bude plodné a bohaté — no akosi neveľmi sa to plní.
    </p>
    <p>
     Učiteľ: Ako aj iné podobné bláznivé predpovede.
    </p>
    <p>
     Sedliak: Podľa všeobecnej mienky mladomanželia majú na svojej svadbe spolu jesť z
            jedného taniera, aby sa vzájomne milovali. A sobášiť sa vraj majú dať v takom čase, keď
            je mesiac v splne — aby boli šťastní.
    </p>
    <p>
     Učiteľ: Všetko sú babské pletky, na ktoré rozumný človek nedbá pri vstupe do
            manželstva.
    </p>
    <p>
     A ešte aké povery zachovávajú ľudia pri smrti človeka?
    </p>
    <p>
     Sedliak: Mŕtvemu zvyčajne kladú do truhly to, čo mu bolo v živote najmilšie —
            povedzme fajku, ak rád fajčil, aby po smrti neprichádzal.
    </p>
    <p>
     Učiteľ: Nejeden by musel mať veľmi veľkú truhlu, ak by k nemu mali uložiť všetko, čo
            mal za živa vo veľkej obľube. Mŕtve telo nemôže mať už nijaké záľuby, ani sa kochať v
            nijakej veci, a preto je veľké bláznovstvo klásť mŕtvemu do truhly, čo mal v živote rád.
            Potom by napríklad k mŕtvole opilca museli dať aspoň okov vína alebo iného nápoja. Aký
            nezmysel!
    </p>
    <p>
     Sedliak: Hlúpi ľudia hovorievajú aj to, že v hrobe nemá pokoja taký človek, ktorý
            nesplnil všetko, čo v živote sľúbil.
    </p>
    <p>
     Učiteľ: Neviem veru, čo by ho tam mohlo znepokojovať. Veď mŕtve telo necíti a nevie
            nič ani o pokoji, ani o nepokoji. To skôr sa musí trápiť a znepokojovať duša takého
            človeka, ktorý na svete často klamal ľudí sľubmi.
    </p>
    <p>
     Sedliak: Keď sa voľaktorí ľudia chcú zbaviť ploštíc a bĺch, dávajú z nich zopár do
            truhly k mŕtvemu, aby ich s ním pochovali.
    </p>
    <p>
     Učiteľ: Tak sa zbavia iba tých, ktoré pochovajú s mŕtvym telom, no ostatné zostanú
            doma a množia sa, ak v tom dome panuje špina.
    </p>
    <p>
     Sedliak: Často sa vravieva i to, že kto postaví veľa stavaní, čoskoro umrie.
    </p>
    <p>
     Učiteľ: Isteže, ak si tým rozmnožuje starosti nad svoje sily a tak si skracuje život.
    </p>
    <p>
     Sedliak: A môže to znamenať smrť chorého, ak svieca pri ňom horí slabo?
    </p>
    <p>
     Učiteľ: V takej izbe, kde je vzduch preplnený všelijakými výparmi a smradom, svieca
            musí horieť slabo. A to zvyčajne vídavame v sedliackych domoch, najmä ak je v nich
            niekto chorý. No že by to znamenalo smrť, tomu neverte.
    </p>
    <p>
     Sedliak: Keď chorý dokonáva, mnohí ľudia otvárajú dvere alebo okná, aby mohla duša
            odísť.
    </p>
    <p>
     Učiteľ: To dobre robia, no nie v súvislosti s odchádzaním duše, lež skôr z ohľadu na
            seba, lebo tým vypúšťajú z izby skazený vzduch a namiesto neho vpúšťajú čerstvý. Ináč
            duša, ktorá nemá tela, nepotrebuje otvor, cez ktorý by mohla vyjsť.
    </p>
    <p>
     Sedliak: Keď mi pred niekoľkými rokmi umrela žena ako šestonedieľka, voľaktoré
            ženičky radili, aby posteľ po nej každý deň ustielala daktorá vdova, lebo nebohá nebude
            mať ináč v hrobe pokoja.
    </p>
    <p>
     Učiteľ: Nuž veru krásny ženský fortieľ! Takto sa vám chcela niektorá zapáčiť, aby ste
            si ju vzali za ženu. Tak vedia bezbožní ľudia šialiť a klamať poverčivých.
    </p>
    <p>
     A čo ešte také poznáte?
    </p>
    <p>
     Sedliak: Hlúpi ľudia odhadzujú hrebeň, ktorým sa očesali vlasy mŕtveho, aby sa azda
            ním nečesal niekto živý.
    </p>
    <p>
     Učiteľ: Preto by živý nebodaj umrel?
    </p>
    <p>
     Sedliak: To nie, ale podľa mienky ľudí by tomu, čo sa česal takým hrebeňom, vypadali
            alebo vlasy, alebo by mal veľa vší.
    </p>
    <p>
     Učiteľ: Veru smiešna a bláznivá povera.
    </p>
    <p>
     Sedliak: Podobná povera musí byť aj to, čo sa vraví — že tomu človeku ostanú po smrti
            otvorené ústa, ktorý dakedy cestou do kostola niečo jedol.
    </p>
    <p>
     Učiteľ: Aj to je hlúposť, lebo takmer každému človeku by ostali po smrti ústa
            otvorené, keby mu prítomní nepodviazali bradu či už zo zvyku alebo azda tiež z dajakej
            bláznivej príčiny.
     <sup>
      [
      <a class="footnote" href="#ftn.id2591663" name="id2591663">
       55
      </a>
      ]
     </sup>
    </p>
    <p>
     Sedliak: Ešte sa hovorí, že najlepším prostriedkom na zohnanie bradavíc je potrenie
            bradavice rukou mŕtveho.
    </p>
    <p>
     Učiteľ: Takýto spôsob liečenia som nikdy nesproboval, ani nečítal v nijakej lekárskej
            knižke a myslím, že je to daromnica.
    </p>
    <p>
     Sedliak: Aj bolenie zubov niektorí ľudia zaháňajú takým klincom, ktorým bola zabitá
            umrlčia truhla, a tým sa má vyšparchať nečistota spomedzi zubov, ak chceme, aby nás
            neboleli zuby.
    </p>
    <p>
     Učiteľ: Naozaj nezmyselná povera! Pchanie klinca medzi zuby môže spôsobiť ešte väčšie
            bolesti zubov. Najlepším prostriedkom proti boleniu zubov je, ak sa dá zub vytrhnúť
            múdremu barbierovi, najmä ak na daktorom mieste berie skazu.
     <sup>
      [
      <a class="footnote" href="#ftn.id2591719" name="id2591719">
       56
      </a>
      ]
     </sup>
    </p>
    <p>
     Sedliak: Aj proti húseniciam používajú ľudia podobný prostriedok — možno je tiež
            daromný. Kus dreva z vykopanej umrlčej truhly kladú medzi kapustu v presvedčení, že
            húsenice už takú kapustu nezožerú.
    </p>
    <p>
     Učiteľ: Ja tomu neverím, no kto azda pochybuje — nech sprobuje, ale viac ráz.
    </p>
    <p>
     No dosť už o takýchto pletkách — dosť, lebo sú to ako aj iné ostatné iba bláznivé
            daromnice a na škodu…
    </p>
    <p>
     Ešte vám porozprávam daktoré také prípady, ktoré som v študentských rokoch počul a
            videl v istom dome. Blízko mojej hospody v jednej chalúpke bývala istá nerozumná stará
            baba aj s podobným mužom a niekoľkými taktiež veľmi hlúpymi deťmi. Táto žena nevedela
            hovoriť o ničom inom ako o poverčivých daromniciach a bájkach. Nič neurobila riadnym
            spôsobom, vždy musela pritom zachovávať dajakú bláznivú babonu.
    </p>
    <p>
     Keď sa chystala na trh dačo predať, pravú čižmu si vždy obula prvú a potom až ľavú,
            aby veci dobre a draho predala. Keď chcela priučiť mačku na svoj dom, niekoľko ráz ju
            ponosila okolo ohniska v kuchyni, zadok jej pošúchala o miesto, kde horieva oheň, a
            potom jej dala zožrať kúsok chleba, čo predtým zohriala pod pazuchou.
    </p>
    <p>
     Sedliak: Teda naozaj mala málo rozumu.
    </p>
    <p>
     Učiteľ: Kvočku podsýpala vždy len v nedeľu, a to keď ľudia vychádzali z kostola. A
            vajcia zvyčajne z čiapky vysýpala do hniezda vystlatého slamou, na ktorej spával jej muž
            — aby sa z vajec vyliahlo veľa kohútikov. Na Štedrý deň sliepky kŕmievala prosom, aby
            veľa niesli.
    </p>
    <p>
     Raz našla ľudský zub a zašila si ho do šiat, aby ju nikdy neboleli zuby. A keď jej
            deťom vypadávali prvé zuby, pohltala ich, žeby deti nebolievali zuby.
    </p>
    <p>
     Keď sa niekedy poranila na klinci, klinec pichla do slaniny alebo masti, aby jej
            nezapuchlo poranené miesto.
    </p>
    <p>
     Sedliak: Naozaj to bola bláznivá žena! Veď takým spôsobom liečila vlastne klinec a
            nie svoju ranu.
    </p>
    <p>
     Učiteľ: Počúvajte len ďalej. Keď sa chcela zbaviť nádchy, striehla na príležitosť,
            aby si mohla nos vysiakať do cudzej šatky a tak odovzdať nádchu jej majiteľovi. Keď prvý
            raz vyháňala svine na pole — a to robievala v stredu — položila pod prah chlieva remeň z
            nohavíc, aby ho svine prekročili a preto trafili domov z poľa. Keď ochádzala z domu,
            vždy prekročila prah najprv pravou nohou, žeby mala vonku šťastie; a ak vtedy niečo doma
            zabudla, nikdy sa nevrátila, musel to dakto iný vyniesť za ňou, lebo by ju ináč vraj
            postihlo nešťastie.
    </p>
    <p>
     Kravu svoju bila žobráckou palicou, aby nekopala a aby jej spustila mlieko. Ak dakto
            pri jej rečiach kýchol, nezabudla povedať: Vidíte, svätá pravda! A keď niekto kýchol
            ráno, predpovedala mu, že dostane dar alebo sa dozvie novinu. No komu sa kýchlo pri
            obúvaní čižiem, tomu predpovedala nešťastie.
    </p>
    <p>
     Keď zaprávala ocot, vždy sa tvárila nahnevano, hoci nemala dôvod — aby bol ocot
            ostrý. Džbán s octom nikdy nepoložila na stôl, ani octu nikomu nedala zadarmo, lebo sa
            obávala, že sa jej ocot preto skazí.
    </p>
    <p>
     Ľanové alebo konopné semeno nasýpala do dlhého vreca najmä pred siatím, aby z neho
            narástol vysoký ľan alebo konope. Pre podobnú príčinu na Hromnice tancovala.
    </p>
    <p>
     Okrem takýchto pletiek bláznivým ľuďom rada predpovedávala dobré alebo zlé počasie.
            Tak napríklad hovorievala: Aký je čas na Medarda, taký bude aj cez žatvu, a ak prší na
            Medarda alebo Jána Krstiteľa, potom bude pršať neprestajne štyridsať dní — a že bude
            veľa orechov.
    </p>
    <p>
     Sedliak: To odporuje skúsenostiam.
    </p>
    <p>
     Učiteľ: Podobne vravievala, že jasná vianočná noc predpovedá hojnú úrodu, no ak je
            vtedy zamračené, bude drahota. Taktiež keď prší na Urbana, bude vraj veľa vína. Ak je
            pekný čas na zvestovanie Panny Márie, že bude dobrý rok. A ktože by vedel pospomínať
            všetky jej bláznivé proroctvá.
    </p>
    <p>
     Sedliak: Skutočne sú bláznivé.
    </p>
    <p>
     Učiteľ: Keď sa stretla s daktorou podobnou babkou — aj pol dňa sa zhovárali o
            takýchto daromniciach. No mimoriadne sa vyznala v rozličných prostriedkoch, ktorými
            zaháňala od seba alebo od iných ľudí všetky možné nešťastia. Ak sa dozvedela, že v
            daktorom dome majú veľa ploštíc alebo bĺch, ihneď radila, aby tri ploštice či blchy
            vložili do škatuľky spolu s peniazom, prípadne zaviazali do plátenka a zaniesli na
            krížne cesty. Tak sa všetky tie blchy a ploštice presťahujú k tomu, kto zodvihne tú
            škatuľku alebo plátenko.
    </p>
    <p>
     Sedliak: Nuž naozaj bláznivosť.
    </p>
    <p>
     Učiteľ: Kto mal zimnicu, tomu radila, aby sa na Zelený štvrtok postil a zimnica že mu
            naisto prejde. Kto sa mal sťahovať do nového bývania, tomu zasa radila, žeby sa
            nesťahoval v stredu či piatok, ale cez iný deň, a to za rastu mesiaca, ináč vraj bude z
            jeho majetku ubúdať. Taktiež aby do nového bývania zavrel najprv svojho psa alebo mačku,
            lebo podľa jej mienky ak by ta prvý vkročil človek, istotne o krátky čas umrie. Napokon
            do nového bývania sa má priniesť prvá metla, soľ a chlieb.
    </p>
    <p>
     Služobným dievkam — ak chcú privyknúť u svojich nových pánov — radila, aby hneď po
            príchode do ich domu nazreli do pece a prvú nedeľu nešli do kostola. Do služby nech
            nenastupujú v stredu ani v piatok, lebo by sa im nedobre povodilo.
    </p>
    <p>
     Na vandry odchádzajúcim radila, aby sa neobzerali za vlasťou, lebo ak to urobia,
            neprivyknú v cudzine.
    </p>
    <p>
     Furmanom radila vpliesť do biča hadí jazyk, ak chcú mať mocné kone. A vlastné kone
            aby utierali handrou zo šiat obesenca, ak ich chcú mať pekné a tučné.
    </p>
    <p>
     Pannám zasa narádzala, aby na Veľký piatok zamietli za sebou izbu, alebo na Ondreja
            topili olovo, že uvidia budúceho manžela.
    </p>
    <p>
     Krčmárky či šenkárky mali podľa jej rady prvú holbu z načatého suda odmerať
            voľaktorej panne alebo mladej žene, že sa im to načaté pivo či víno rýchlo minie.
    </p>
    <p>
     Okrem toho si namýšľala, že vie čarovať. No jej čarovanie bolo daromné, lebo keď sa
            raz veľmi nahnevala na istého človeka, obstarala si klinec z umrlčej truhly a zabila ho
            do jeho šľapaje v nádeji, že iste okulhavie. No našťastie sa mu nestalo nič. Keď sa jej
            to nepodarilo, zohnala lajno tohto svojho nepriateľa a pálila ho v ohni so zámerom, že
            mu tým poriadne opáli zadok.
    </p>
    <p>
     Sedliak: Nuž to bolo od nej veľké bláznovstvo. Veď v ohňoch sa už toľko ľudského
            lajna spálilo, a zadky patričných ľudí zostali bez úhony!
    </p>
    <p>
     Učiteľ: Veď ani pritom sa jej nevydaril zámer. No počúvajte len ďalej, čo ešte
            robievala. Trošku zeme vzala z toho miesta, kde kročil ten jej nepriateľ, vložila ju do
            akéhosi plátenka, zaviazala — a zavesila do komína údiť, čo malo spôsobiť pomalé
            schnutie toho človeka a napokon skorú smrť vo veľkých útrapách.
    </p>
    <p>
     Sedliak: Akiste aj tento jej kumšt bol daromný.
    </p>
    <p>
     Učiteľ: Pravdaže daromný. Potom zakopala pod prah toho človeka najprv žabu, nato
            jaštericu, aby po prekročení prahu upadol do ťažkej choroby. Ale ani to sa jej
            nepodarilo.
    </p>
    <p>
     Naostatok ju spomínaný jej nepriateľ prichytil cez noc vo svojej maštali, keď čosi
            machľovala pri jeho statku, a vydal ju ako zlodeja do rúk richtára, ktorý jej rozkázal
            vyplatiť päťadvadsať korbáčom.
    </p>
    <p>
     Sedliak: To si už dávno zaslúžila — bezbožnica! Potom azda zmúdrela.
    </p>
    <p>
     Učiteľ: No aj potom ostala naveky hlúpa.
    </p>
    <p>
     Často vravievala, že keď chcú ženy prať šaty, majú byť v dome všetci veselí, aby sa
            šaty dobre vyprali a bolo pekné počasie. Hovorievala aj to, že kto vstáva z postele hore
            zadkom, bude cez deň nahnevaný. Kto chce, aby mu neprišlo z očí, má pri sebe nosiť
            chlieb a soľ; zasa kto má naruby oblečenú košeľu, tomu neuškodí urečenie. Ďalej kto chce
            mať smelé deti, nech im hneď po krste vloží do ruky meč. Kto nosí pri sebe palec z
            obeseného človeka, ten vraj môže bez obáv kradnúť, lebo ho nikto nevidí. Tiež kto nosí
            pri sebe ďatelinový štvorlístok, je vraj šťastlivý.
    </p>
    <p>
     Hovorievala i to, že také dieťa, ktorému sa pred šiestym rokom košieľka či iná časť
            šatočiek najprv odmerala a potom ušila, nebude mať peknú postavu; deti nemajú liezť pod
            stôl, lebo nebudú dobre rásť. Kto vraj ráno na Božie narodenie vypije surové vajce, bude
            veľmi mocný; cez vianočnú noc medzi jedenástou a dvanástou hodinou sa vraj všetky vody
            premieňajú na víno. Ani prázdnu kolísku nie je dobre kolísať.
    </p>
    <p>
     Sedliak: Pravdaže, lebo je to daromná robota.
    </p>
    <p>
     Učiteľ: Podobne nie je dobre pozerať sa v noci do zrkadla.
    </p>
    <p>
     Sedliak: Lebo človek nevidí nič.
    </p>
    <p>
     Učiteľ: No ona vravela, že vtedy sa v ňom ľahko ukáže diabol. Po smetisku je vraj
            nedobre chodiť.
    </p>
    <p>
     Sedliak: Azda preto, že by sa smeti vrátili naspäť do izby? A viacerí mali šťastie,
            keď išli cez smetisko, našli na ňom prsteň alebo dačo iné.
    </p>
    <p>
     Učiteľ: Vraj kým v koryte kysne cesto, nemá sa izba vymetať, aby sa tým nevymietla
            dobrota z chleba.
    </p>
    <p>
     Sedliak: Ba vari aby mali lenivé ženy čím vyhovoriť svoju lenivosť, keď prídu iní
            ľudia do ich nezametenej izby.
    </p>
    <p>
     Učiteľ: Aj ja myslím, že preto. Podľa tej ženy malo byť pekné počasie, ak sa pri
            jedení minul všetok chlieb, čo sa položil na stôl. Stôl nikdy neprestierala obrusom
            naruby, lebo verila, že by sa preto nemohol dakto najesť. Cez noc nikdy nenechávala
            obrus na stole, ani lyžicu v hrnci, lebo vraj niekto nebude preto dobre spať.
    </p>
    <p>
     Sviecu po uhasení nekládla do svietnika dolu knôtom preto, aby rýchlo precitla, ak by
            sa azda do jej domu dostal zlodej.
    </p>
    <p>
     Sedliak: A ja sviecu preto tak nekladiem, lebo v čas potreby sa nedá rýchlo zažať.
    </p>
    <p>
     Učiteľ: To robíte správne ako opatrný človek.
    </p>
    <p>
     No nechajme už tú bláznivú ženu aj s jej daromnými pletkami a rozíďme sa. Na budúci
            týždeň si o týchto veciach pohovoríme už naposledy.
    </p>
    <p>
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2590375" name="ftn.id2590375">
        53
       </a>
       ]
      </sup>
      Čo učiteľ múdro vyložil o rozdielnosti detí narodených pod rovnakým nebeským
                  znamením, to isté nám nápadne bije do očí pri rozličných hospodárskych prácach. Ak
                  by tak veľmi záležalo na tom — ako vravia poverčiví ľudia — pod akým nebeským
                  znamením a za akej štvrti mesiaca dačo sadíme, sejeme a štepíme, potom by všetko
                  muselo byť rovnako vydarené alebo nevydarené! A či nevidíme každý rok, že v
                  rovnaký deň a tou istou rukou posadené alebo zaštepené stromky sa predsa odlišujú
                  od seba? Jeden rastie, a druhý vysychá, jeden rodí, druhý zasa ostane planý a
                  neúrodný. Denne a rok čo rok sa o tom presvedčuje na vlastné oči každý hospodár,
                  záhradník i vinohradník, no predsa ich nešťastná poverčivosť natoľko zaslepuje, že
                  si nedajú nič povedať a neprestávajú sa pridŕžať starých zvykov.
     </p>
    </div>
    <div class="footnote">
     <p>
      <sup>
       [
       <a class="para" href="#id2590940" name="ftn.id2590940">
        54
       </a>
       ]
      </sup>
      Iné je ticho a iné blahoslavene umrieť. Či človek umrie ľahko alebo ťažko, to
                  závisí od choroby, v ktorej dokonal. No blahoslavená smrť je ovocie nábožného
                  života…
     </p>
    </div>
    <div class="footnote">
     <p>
      <sup>
       [
       <a class="para" href="#id2591663" name="ftn.id2591663">
        55
       </a>
       ]
      </sup>
      Je dosť možné, že keď poverčiví ľudia zatvárajú mŕtvemu ústa alebo zatláčajú
                  oči, majú na mysli dačo nerozumné. No sám zvyk zatvárať mŕtvym ústa a zatláčať oči
                  je veľmi starý a zaužívaný u všetkých usporiadanejších národov, lebo mŕtvemu
                  dodáva krajší výzor a predstavuje ho ako spiaceho… No ruky by mŕtvym nemali
                  zväzovať ako väzňom.
     </p>
    </div>
    <div class="footnote">
     <p>
      <sup>
       [
       <a class="para" href="#id2591719" name="ftn.id2591719">
        56
       </a>
       ]
      </sup>
      Aby sa nám zuby tak rýchlo nepokazili, musíme ich udržiavať v čistote,
                  starostlivo ich vymývať a vytierať a po každom jedle dobre vyšpárať, no nie
                  železom, lež brkom alebo drievkom.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2592216">
       </a>
       Záver alebo o poverčivosti vôbec
      </h2>
     </div>
    </div>
   </div>
   <div class="toc">
    <p>
     <b>
      Obsah
     </b>
    </p>
    <dl>
     <dt>
      <span class="sect1">
       <a href="#id2592229">
        Osemnásty večer
       </a>
      </span>
     </dt>
    </dl>
   </div>
   <p>
   </p>
   <p>
   </p>
   <div class="sect1" lang="sk">
    <div class="titlepage">
     <div>
      <div>
       <h2 class="title">
        <a name="id2592229">
        </a>
        Osemnásty večer
       </h2>
      </div>
     </div>
    </div>
    <p>
    </p>
    <p>
     Zídení sedliaci si navzájom vraveli: Naposledy — naposledy sme tu dnes! No poprosme
            ho, príde aj potom medzi nás. Voľaktorí na to povedali: Ale keď sa už nebudeme mať o čom
            takom zhovárať, z čoho by sme sa toľko poučili ako doteraz. Iní dodali: To nech nás
            netrápi, lebo ak sa aj dneska skončia besedy o poverách, on si ešte potom môže zasa
            nájsť dačo na naše poučenie. Veru môže — môže. Poprosíme ho.
    </p>
    <p>
     Vtom prišiel učiteľ a spýtal sa sedliakov: Nuž, milí priatelia, zapamätali ste si
            všetko, o čom sme sa v zime aj teraz zjari zhovárali na našich besedách?
    </p>
    <p>
     Sedliaci: Dneska by bolo málo času na to, aby sme mohli všetko pospomínať.
    </p>
    <p>
     Učiteľ: No predsa, aspoň stručne povedzte, o čom sme sa tu zhovárali.
    </p>
    <p>
     Sedliaci: O mátohách — nočných obludách — o zjavujúcich sa nebožtíkoch — o strigách —
            veštcoch — všelijakých prešibancoch, čo klamávajú ľudí — o bludných praktikách hlúpych
            ľudí pri poľných prácach — pri narodení detí — na svadbách — pri smrti človeka… A ktože
            by to všetko mohol naraz vymenovať?
    </p>
    <p>
     Učiteľ: Ale jedným slovom povedzte, o čom sme sa tu doteraz rozprávali…
    </p>
    <p>
     Sedliak: O poverčivosti.
    </p>
    <p>
     Učiteľ: Správne. O poverčivosti či poverách, ktoré panujú medzi nevedomým ľudom. A či
            viete, čo znamená slovo povera alebo poverčivosť?
    </p>
    <p>
     Sedliaci: Rozličné pletky, ktoré hlúpi ľudia pokladajú za pravdu a ich aj vykonávajú.
    </p>
    <p>
     Učiteľ: Ani to nie je zle povedané. No počúvajte, dnes vám dačo poviem o poverách a
            poverčivosti vôbec — čo to vlastne je, ako vznikli a ako nesmierne škodia ľudskému
            pokoleniu.
    </p>
    <p>
     Slovo povera a poverčivosť sa skladá zo slovíčka
     <span class="emphasis">
      <em>
       po
      </em>
     </span>
     a slova
     <span class="emphasis">
      <em>
       veriť.
      </em>
     </span>
     Prvé
     <span class="emphasis">
      <em>
       (po)
      </em>
     </span>
     znamená
     <span class="emphasis">
      <em>
       za,
               viac, navyše;
      </em>
     </span>
     slovo
     <span class="emphasis">
      <em>
       veriť
      </em>
     </span>
     značí
     <span class="emphasis">
      <em>
       uznávať za
               pravdu, pokladať za dobré.
      </em>
     </span>
     A tak povera či poverčivosť je vlastne uznávať
            za pravdu viacej než treba, alebo pokladať niečo za dobré a pravdivé, čo také nie je.
    </p>
    <p>
     Na druhej strane nevera je to, keď menej veríme, než máme veriť. Z toho vyplýva, že
            viera je dačo uprostred — totiž keď sa verí len toľko, koľko treba.
    </p>
    <p>
     V širšom zmysle povera či poverčivosť je všetko také verenie a konanie, ktoré
            odporuje bohu a prirodzeným zákonom sveta. Táto poverčivosť sa prejavuje v náboženských
            alebo iných veciach, čo nesúvisia s náboženstvom. Rozprávali sme tu len o takých
            poverčivých názoroch a činoch, ktoré nepatria síce do náboženstva, no ľudskému pokoleniu
            veľmi škodia.
    </p>
    <p>
     A tá poverčivosť, o ktorej sme sa tuná zhovárali, záleží v tom, že ľudia príčiny
            prirodzených javov hľadajú tam, kde ich vôbec nemožno nájsť; alebo keď od niektorých
            vecí očakávajú také účinky, aké nemôže spôsobiť ich prirodzená sila.
    </p>
    <p>
     Hoci sa poverčivosť zväčša prejavuje v ľudských činoch a skutkoch, predsa jej pôvod
            treba hľadať v mnohých predsudkoch a v neosvietenom rozume — keď totiž človek pokladá za
            dobré a pravdivé to, o čom sa nepresvedčil ani sám, ani múdrejší ľudia neuznali za dobré
            a pravdivé — lež čo odpozoroval a počul od hlúpych a sprostých ľudí.
    </p>
    <p>
     Poverčivosť vznikla ešte u starodávnych pohanských národov, ktoré si vymysleli veľké
            množstvo božstiev a každému pripísali dajakú zvláštnu moc a činnosť. Podľa mienky týchto
            národov boli teda bohovia vládnuci nebom, zemou, morom, vzduchom, horami, lesmi, poľami,
            záhradami, domami a tak ďalej. Mnohých ľudí, ktorí či už zvlášť udatne bránili vlasť
            alebo boli múdrymi radcami, sudcami a kráľmi, po ich smrti preto uctievali sochami a
            obrazmi ako bohov a verili, že títo bohovia sa môžu zjavovať niektorým ľuďom a pomôcť im
            vykonať rozličné nadľudské činy alebo vyjaviť tajomné veci. A tu majú svoj pôvod povery
            o strigách, čarodejniciach, veštcoch, hádačoch a podobne.
    </p>
    <p>
     Pohanskí kňazi vedeli dobre mámiť a klamať nevedomý a poblúdený pohanský ľud, lebo im
            to každodenne prinášalo veľký úžitok, z toho bohatli a pásli si bruchá… Ľudí neodvádzali
            od povier, radšej ich nechávali v hustej tme nevedomosti a povier. Ba sami všeličo
            povymýšľali a nevedomému ľudu to predkladali ako skutočnú a bohmi zjavenú pravdu.
            Chválili sa poznaním tajomstiev i budúcnosti, takže ľud k nim prichádzal ako k bohom a
            za rozličné obete a dary dostával od nich radu. Niet sa teda čo čudovať, že starodávne
            pohanské národy boli veľmi poverčivé nielen v náboženských, lež aj v ostatných veciach.
    </p>
    <p>
     Hoci títo naši pohanskí predkovia prijali kresťanstvo, nezavrhli celkom všetky
            pohanské bludy a praktiky, zachovali si ich aj potom v kresťanskej viere. Lebo
            kresťanskí cirkevní učitelia, aby ich ľahšie naklonili ku Kristovmu učeniu, nechceli,
            ani nemohli naraz vykoreniť všetky ich poverčivé a pohanské názory.
     <sup>
      [
      <a class="footnote" href="#ftn.id2592477" name="id2592477">
       57
      </a>
      ]
     </sup>
    </p>
    <p>
     Do kresťanskej viery potomkovia našich pohanských predkov prijali aj názory o
            takzvaných génioch, démonoch a mátohách a pripisovali im potom vlastnosti a činnosť
            pohanských bohov. A tak čo predtým verili ako pohania, napríklad že daktorí bohovia
            niektorým ľuďom voľačo zjavovali a mali s nimi isté spojenie, to potom preniesli na
            diablov a už ako kresťania za pravdu uznávali, že takzvaným strigám, veštcom,
            černokňažníkom, čarodejníkom a ostatným podobným podvodníkom radil a pomáhal v ich
            činnosti diabol.
    </p>
    <p>
     Teda podľa pravdy vznikli povery, a väčšina aj tých, čo i za našich čias panujú medzi
            kresťanmi, ešte u pohanských národov. Poznáme to i z toho, že čím hlbšie sa vraciame do
            minulosti, tým viacej poverčivosti nachádzame medzi ľudstvom. A keď sa dostaneme až k
            tým časom, v ktorých na zemi vládlo takmer iba pohanstvo, vtedy tam nachádzame slepotu a
            tmu, nevedomosť a poverčivosť na najvyššom stupni.
    </p>
    <p>
     Sedliak: Ale akože sa mohli od takých dávnych čias až podnes zachovať také poverčivé
            pletky, a medzi kresťanmi už dávno nevyhynuli?
    </p>
    <p>
     Učiteľ: Mohli sa zachovať a zachovali sa tradíciou a rozprávaním hlúpych ľudí, no
            najmä starých žien. Vy ste sa poverám naučili od rodičov, vaši rodičia od svojich
            rodičov, tí zasa od svojich a tak ďalej.
     <sup>
      [
      <a class="footnote" href="#ftn.id2592552" name="id2592552">
       58
      </a>
      ]
     </sup>
     A takým spôsobom vždy prechádzala poverčivosť od pohanov k prvým kresťanom,
            od nich k nám a ešte prechádza z jedného pokolenia na druhé.
    </p>
    <p>
     Teda veľa povier sa vymyslelo už v tých časoch, lebo medzi nevedomým ľudom sa často
            stáva, že ak daktorý človek či už zo žartu alebo z inej príčiny rozpráva niečo
            vymyslené, hneď sa to uznáva za pravdu, hoci by to čo ako odporovalo zdravému rozumu a
            skutočnosti.
    </p>
    <p>
     Na našich besedách spomínané povery a poverčivosť sú najväčší nepriateľ ľudského
            pokolenia, lebo máločo zapríčinilo ľuďom toľko škody ako poverčivé názory a činy. Takáto
            poverčivosť škodí
    </p>
    <p>
     I. kresťanskému náboženstvu a mnohým pekným cnostiam, a to vo viacerých smeroch.
    </p>
    <p>
     1. Poverčivý človek… napríklad hrmenie, búrku a hromobitie, kométy, zatmenie slnka
            alebo mesiaca a iné blyštiace sa veci v povetrí pokladá za znamenie budúcich božích
            trestov. Presvedčený je, že diabol môže s ním a jeho deťmi robiť podľa svojej vôle,
            škodiť im na zdraví a uvaľovať na nich nešťastie — a že láskavý boh to všetko dopúšťa… Z
            toho vidíte, v akom biednom postavení je na svete poverčivý človek!
    </p>
    <p>
     2. Poverčivý človek nemôže cítiť kresťanskú lásku ku všetkým ľuďom, lebo mnohých
            nenávidí a prenasleduje ako čarodejníkov alebo strigy, najmä keď sa v jeho dome či dvore
            stáva dačo také, čo nevedomý ľud zvyčajne pripisuje strigám. Vtedy hneď upodozrieva
            daktorú ženu, začína ľudí nenávidieť ako nepriateľov, preklína ich, zlorečí, vadí sa s
            nimi a usiluje sa im všelijako pomstiť. Azda je to kresťanská láska? Nie je potom
            poverčivosť prameňom tisícorakého zla, ktoré postihuje ľudí?
    </p>
    <p>
     Poverčivý človek nezanedbáva a nezavrhuje len kresťanskú lásku, lež aj jej priateľku
            dobročinnosť a dcéru milosrdenstvo, lebo jeho bludné názory mu nedovoľujú, aby hladných
            kŕmil, smädných napájal, nahých zaodieval a pocestných prichýlil. Neodváži sa dať
            žobrákovi trochu mlieka, masla alebo tvarohu, aby sa jeho kravám tým nepočarilo; nesmie
            nahému chudákovi darovať zo svojich alebo vôbec zo šiat v domácnosti, aby preto jeho dom
            nepostihlo dajaké nešťastie; cudzieho a neznámeho pocestného sa bojí prenocovať, aby
            neuvalil nejaké zlo na jeho dom a statok.
    </p>
    <p>
     3. Poverčiví ľudia často znevažujú a ohŕdajú… poriadok prirodzených vecí, keď vo
            všetkom hľadajú divy a nadprirodzené príčiny, božie dielo často pripisujú bezbožníkom
            alebo diablom…
    </p>
    <p>
     Sedliak: Pán rechtor, akože poverčiví ľudia pripisujú božie dielo bezbožníkom a zlým
            duchom?
    </p>
    <p>
     Učiteľ: Či sa nepamätáte z našich rozhovorov, že hrmavice, dlhotrvajúce dažde alebo
            sucho poverčiví ľudia pripisujú strigám, černokňažníkom a diablom? A zatiaľ príčinu
            všetkého treba hľadať v prírode alebo múdrej božej správe sveta.
    </p>
    <p>
     Veru ohavné je všetko, čo vyplýva z poverčivosti. A keď si veci dôkladne rozvážime,
            musíme uznať, že ľudia zaslepení ohavnou poverčivosťou… nemôžu prechovávať ozajstnú
            bratskú lásku ku všetkým ľuďom.
    </p>
    <p>
     Poverčivosť škodí
    </p>
    <p>
     II. ľudskému zdraviu a životu rozličnými spôsobmi, lebo poverčiví ľudia
    </p>
    <p>
     1. ľahko sa naľakajú a boja hocičoho najmä v noci alebo na tmavých miestach. A dobre
            viete, že strach môže človeka priviesť do choroby, ba i do hrobu! Poverčivých ľudí často
            veľmi zarmúti a potrápi hocijaký prešibanec vydávajúci sa za veštca, podobne sen, sova,
            cvrček, ba i malý červík, ak im podľa ich predsudkov predpovedá niečo zlé. Nuž a
            zármutok, zožieranie sa a trápenie prinieslo už veľmi veľa ľudí nielen o zdravie, ale aj
            o život.
    </p>
    <p>
     Smutné sú následky vyplývajúce z poverčivosti a z toho hľadiska je poverčivosť
            najukrutnejší tyran a nepriateľ ľudského pokolenia!
    </p>
    <p>
     2. Keď poverčiví ľudia upadnú do choroby, používajú kadejaké naničhodné, ba dakedy aj
            veľmi škodlivé prostriedky, ktorými sa usilujú zbaviť choroby. Nechcú radu a pomoc od
            skúsených lekárov v presvedčení, že ich boh, ak je to jeho vôľa, môže vyliečiť aj bez
            lekárskej pomoci.
    </p>
    <p>
     Nezabúdajte však, ľudia milí, že… na našich lúkách, poliach, v záhradách a inde máme
            také rastliny a iné prostriedky, ktoré nám môžu byť v chorobe liekom. A lekári lepšie
            vedia a vedieť musia než nevedomí ľudia, čo môže človeku pomôcť v takej alebo hentakej
            chorobe. Zle teda robia v chorobe poverčiví ľudia, keď namiesto pomáhania si liekmi
            vravia, že ich boh môže uzdraviť aj bez liekov.
    </p>
    <p>
     Poverčivosť nesmierne poškodzuje
    </p>
    <p>
     III. najmä náš majetok, lebo
    </p>
    <p>
     1. poverčivých ľudí zlodeji okradnú častejšie než takých, ktorých nezaslepuje
            poverčivosť. Sami viete, že zlodej môže chodiť bez obáv po dvore a dome tam, kde sa v
            noci hospodár a domáci z postele ani nepohnú zo strachu pred mátohami. To som vám
            doložil aj príkladmi.
    </p>
    <p>
     2. Poverčiví ľudia prichádzajú o majetok i peniaze, keď sa obracajú na veštcov a chcú
            sa od nich dozvedieť dajaké to tajomstvo, lebo u týchto klamárov, zdieračov a zvodcov
            musia nechať zopár grošov alebo dačo iné. Takíto zdierači nechcú darmo klamať, treba im
            za to dobre zaplatiť.
    </p>
    <p>
     3. Poverčivých ľudí prinášajú o peniaze a iné veci aj inakší klamári, ktorí za
            poplatok ukazujú kadejaké divy a podobne za poplatok odháňajú čary. Iní sľubujú poklady
            — a keď tým poverčivých ľudí ohúria nádejou a vytiahnu z nich peniaze, zmiznú im z očí a
            poklad zostáva nevykopaný.
    </p>
    <p>
     A ktože by to všetko za takú chvíľku vyrátal, ako takíto zvodcovia klamú a o majetok
            prinášajú poverčivých ľudí.
    </p>
    <p>
     4. Poverčiví ľudia prichádzajú o majetok a imanie, ak pre svoje bludné názory
            nevykonávajú práce vtedy, keď ich môžu a majú konať, lebo kým oni čakajú na isté dni,
            hodiny, na postavenie planét, premeny mesiaca a tak ďalej, rozumní ľudia zatiaľ úspešne
            robia a dokončievajú potrebné práce. Kým sa poverčivý človek zaoberá rozličnými
            bláznivými pletkami, zatiaľ by mohol vykonať potrebné práce a tak obsiahnuť božie
            požehnanie.
    </p>
    <p>
     No to stačí — lebo nieto takého jazyka, čo by všetko vypovedal, a niet pera, ktoré by
            to mohlo dostatočne napísať, ako všelijako škodí poverčivosť majetku ľudí.
    </p>
    <p>
     Poverčivosť napokon veľmi škodí
    </p>
    <p>
     IV. ľudskej statočnosti, lebo poverčiví ľudia pre svoje bludné a bláznivé činy
            vychádzajú u múdrejších na posmech. Sami ste sa neraz museli smiať, keď sme na našich
            besedách spomínali daktoré povery.
    </p>
    <p>
     A keďže poverčivosť — ako ste už počuli — v prevažnej miere pochádza z pohanských
            čias, teda ľudia pohrúžení v tmách povier nie sú hodni slávneho mena kresťana, lebo
            svojou poverčivosťou sa podobajú pohanom.
    </p>
    <p>
     Ba poverčiví ľudia sa tým zaraďujú medzi nerozumné stvorenia, keďže svojou poverou a
            poverčivosťou natoľko nasledujú vlastné slepé zmysly a pritom nechcú používať svoj
            zdravý rozum.
    </p>
    <p>
     Teda počuli a poznali ste dnes, ľudia milí, koľko zla spôsobuje hlupákom poverčivosť.
            Počuli ste, na akú veľkú škodu je poverčivosť kresťanskému náboženstvu i pobožnosti a
            ako všelijako ich poškvrňuje. Mali ste možnosť spoznať, ako mnohorako poverčivosť
            privádza do nebezpečenstva nielen ľudské zdravie, lež často aj sám život; ako často
            pripravuje mnohých o imanie, majetok i peniaze, a napokon vystavuje veľkej ujme aj
            ľudskú statočnosť.
    </p>
    <p>
     Preto sa stráňte poverčivého zmýšľania i činov ako páliaceho ohňa a jedovatého hada,
            ak chcete uniknúť všetkému tomu zlu, čo vyplýva z poverčivosti.
    </p>
    <p>
     Ako vidím, v tom vás netreba dajako veľmi napomínať, lebo verím, že lekcie z našich
            besied obrátite vo svoje dobro. No veľmi vás prosím, usilujte sa podľa možnosti
            vytiahnuť a vyslobodiť z bahna poverčivosti aj iných ľudí, našich blížnych a
            spolubratov, aby nemuseli celý svoj život zakusovať toľko ohavného zla, ktoré so sebou
            prináša poverčivosť.
    </p>
    <p>
     No najmä rodičia usilujte sa viesť svoje deti hneď od mala tak, aby spoznali
            ničomnosť a škodlivosť poverčivosti panujúcej medzi ľuďmi a v živote sa jej chránili ako
            najväčšieho nešťastia — a tak mali z našich rozhovorov aj ony úžitok.
    </p>
    <p>
    </p>
    <p>
     <span class="emphasis">
      <em>
       A tak naše rozhovory týmto by sme dokončili.
      </em>
     </span>
    </p>
    <p>
    </p>
    <p>
     Ako vidím, chcete sa ma ešte čosi spýtať.
    </p>
    <p>
     Sedliaci: Ba skôr o dačo poprosiť.
    </p>
    <p>
     Učiteľ: A o čo také?
    </p>
    <p>
     Sedliaci: Či by pán rechtor neprišli medzi nás aj inokedy nabudúce.
    </p>
    <p>
     Učiteľ: To sa vám natoľko páčili naše rozhovory?
    </p>
    <p>
     Sedliaci: Akože by sa nám nepáčilo, čo je dobré a užitočné?
    </p>
    <p>
     Učiteľ: No keď už toľko chcete, na budúcu zimu cez dlhé večery azda si nájdeme dačo
            také, o čom si opäť porozprávame. Dotiaľ musíte počkať.
    </p>
    <p>
     Sedliakov uspokojil učiteľov prísľub a ďakovali mu, že sa toľko unúval a naučil ich
            veľa dobrému.
    </p>
    <p>
    </p>
    <p>
     <span class="emphasis">
      <em>
       A to bol KONIEC rozhovorov.
      </em>
     </span>
    </p>
   </div>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2592477" name="ftn.id2592477">
        57
       </a>
       ]
      </sup>
      Na kresťanov sa prichytili nielen rozličné pohanské povery, ale aj židovské
                  poverčivé názory, lebo aj Židia najmä v posledných časoch, a z nich najväčšmi
                  farizeji, veľmi sa poškvrnili kadejakými nerozumnými a bludnými domnienkami a
                  plnením nariadení svojich rabínov, ktoré zachovávali oveľa usilovnejšie než Starý
                  zákon… Rovnako i za našich čias je židovský národ ešte stále veľmi
                  poverčivý.
     </p>
    </div>
    <div class="footnote">
     <p>
      <sup>
       [
       <a class="para" href="#id2592552" name="ftn.id2592552">
        58
       </a>
       ]
      </sup>
      Udržaniu sa povier veľa dopomohli aj rozličné knižky o mátohách a
                  čarodejníctve, kalendáre plné povier, sibylské proroctvá, snáre a podobné
                  písačky.
     </p>
    </div>
   </div>
  </div>
 </body>
</html>
