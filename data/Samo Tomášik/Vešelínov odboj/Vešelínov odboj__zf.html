<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523059">
       </a>
       I.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo to roku 1648. Pod Muránskym zámkom na tisovskej ceste stáli dva zapriahnuté koče,
         ktoré zdali sa čakať na svojich pánov. Kone dounované dlhým vyčakávaním vyhadzovali hlavami
         a tu i tu zadupotali nespokojne nohami; ale pohoniči, strčiac biče za sáry svojich vysokých
         čižiem, opretí o svoje sedliská pololežiačky prehodili kedy-tedy jeden druhému niekoľko
         slov. Na kraj cesty opodiaľ nich stáli v živom rozhovore Eva Illésházy, bývalá pani Muráňa
         a staršia sestra terajšej vladárky hradu Márie Seči, manželky Fraňa Vešelína, so svojím
         bratancom Dienešom Seči. Vedľa nich stáli právnici Ján Horvát, syn bývalého chýrneho
         pravotára a literáta z Jelšavy, Michala Horváta, a Valentín Krik, Sečiho dôverník.
   </p>
   <p>
    „Ach,“ vzdychla si Eva, obrátená k Sečimu, „teda všetky naše pred kráľa a pred krajinský
         snem predostrené žaloby a prosby nám nepomohli?!“
   </p>
   <p>
    „Bohužiaľ!“ odvetil Seči, „je to tak, lebo kráľovskí poslanci vyslaní snemom na Muránsky
         zámok, aby vyrovnali nás, dedičov Sečovských s Fraňom Vešelínom, rozhodli vec tak, aby
         Vešelín ako kapitán zámku mal úplnú moc a vládu nad ním, ale sestry jeho manželky aby na
         ten zámok síce vždy slobodne mohli prichodiť i z neho vychodiť, no okrem svojho ženského
         služobníctva nikdy nesmejú so sebou priviesť viac ako dvanásť chlapov.“
   </p>
   <p>
    „To teda má znamenať,“ usmiala sa posmešne Eva, že ja s mojou sestrou Katrenou Kopcsényi
         budeme síce smieť sťa hostia a cudzinci na náš dedičný, otcovský zámok na návštevu
         prichodiť, ale sám zámok má zostať konečne už výlučným majetkom samého Vešelína. Tomu
         rozumiem dobre. Nuž ale čo sa stane s tými statkami, ktoré prislúchajú k zámku? Pán Krik,
         vy ste skúsený právnik?“
   </p>
   <p>
    „Accessoriam sequitur suum principale,“ mrdol plecom Krik. A po slovensky: Kto chytil
         rybu za hlavu, netreba sa mu báť, že mu chvost utečie.“
   </p>
   <p>
    „Nuž ale,“ rečie chytro Eva, „máme ešte i iné zámky, menovite Slovenskú Ľupču a Balog,
         čo bude s tými?“
   </p>
   <p>
    „Rebus sic stantibus,
    <sup>
     [
     <a class="footnote" href="#ftn.id2523161" name="id2523161">
      1
     </a>
     ]
    </sup>
    veci sa majú tak — práve tak, ako, hľa, s Muráňom; na to musíme byť vopred
         pripravení. Ja som sa síce pred pánmi kráľovskými poslancami dosť naprotestoval, a predsa,
         čo som mohol docieliť, je podľa ich výroku toľko, že pán Vešelín pánu Dienešovi Sečimu a
         jeho právnym dedičom má ponechať čiastku balockých statkov.“
   </p>
   <p>
    „Ach, veru mi je to pekná spravodlivosť,“ vzdychol Seči, „a neobsahuje ani len toľko,
         koľko a ktorá čiastka by mi vlastne mala patriť. Ako vidno, odkázaný som celkom na samú
         milosť pána Vešelína. Toto je do porazenia!“
   </p>
   <p>
    „Komu pánboh, tomu všetci svätí,“ zamiešal sa Horvát do reči.
   </p>
   <p>
    „Tak je!“ zvolal Seči náruživo. „Ale ten, kto násilím olúpi druhých o majetok, čertu
         zapredal dušu a božská kára ho neminie!“
   </p>
   <p>
    „Rogo,“ riekol Horvát, „toto je tu práve tak, ako keď sa lev delil so zvieratami o
         korisť a sám pobral všetko. Však som i ja práve teraz z domu Sečovského v Jelšave, o ktorý
         sa môj nebohý otec kedysi s veľkomožnou paňou Máriou Druget z Homona, pánboh im daj večnú
         slávu, za toľké roky pravotili — i s mojimi bratmi krátkou cestou vyhodený von dvermi na
         ulicu!… Darmo je, takému mocnému velikášovi, ako je pán Vešelín, chudobný zeman nič
         nenaprotiví sa. Nuž teda rozžehnajme sa so svojimi majetkami, a to vari navždy, napokon nám
         už ani iné neostáva, ako ,veteres migrate coloni!…‘
    <sup>
     [
     <a class="footnote" href="#ftn.id2504467" name="id2504467">
      2
     </a>
     ]
    </sup>
    ,Sic vos, non vobis, nidificatis aves…‘
    <sup>
     [
     <a class="footnote" href="#ftn.id2504480" name="id2504480">
      3
     </a>
     ]
    </sup>
    Príde silnejší bezočivý vrabec a vyženie slabú lastovičku z jej vlastného
         hniezda. Tak to býva na svete!“
   </p>
   <p>
    Eva sa obrátila k zámku, zdvihla pravú ruku a riekla hrozivo: „Teda tak, pyšná sestra,
         ktorá si si hriešnym podvodom prisvojila ten zámok a vypínaš sa v ňom v skvoste a nádhere
         sťa dajaká kráľovná, a mňa, svoju sestru si hanebne o otcovské dedičstvo pripravila a pred
         bránu vysotila — ty by si sa akiste z toho tešila, žeby ja teraz ako biedna žobráčka
         chodila ťa prosiť o almužnu? Len si tam prebývaj i so svojím úskočným násilníckym
         zvodníkom, ale sestrina kliatba ťa neprestane prenasledovať a ruka božia nech ťa skára tak,
         aby si z vrcholu terajšej svojej slávy do nekonečnej priepasti biedy, múk, žiaľu a potupy
         zhodená bola — namiesto kniežacieho diadému, o ktorom sa ti ustavične sníva, aby si raz
         nosila na rukách i nohách ťažké putá rabstva v tmavých podzemných žalároch a aby si v tom
         najhlbšom väzení skončila svoj hriešny bohapustý život!“ A teraz, utierajúc si slzy a
         zalamujúc rukami, volá: „Vy vysoké muránske hradby, moje drahé rodisko, vy pevné bašty a
         nedobytné veže, vy svedkovia mojej mladosti, môjho šťastia i môjho pohanenia a úpadku… ach,
         srdce mi temer žiaľom pukne, že vás moje oči nikdy viac uzrieť nemajú — nuž teda zbohom
         naveky!“ Poutierajúc si slzy, sadla rýchlo do koča a obzrúc sa ešte raz po hradbách zámku,
         dala rukou znamenie pohoničovi, aby uháňal preč k Tisovcu.
   </p>
   <p>
    „A ja by som si želal,“ pokračoval zachmúrený Seči, „aby teraz po tri dni ustavične
         pušný prach z neba padal a na štvrtý deň aby do toho boží blesk uderil, aby to orlie
         hniezdo tam na muránskych skalách so všetkým, čo je živé v ňom, vyletelo do povetria tak,
         aby neostal ani kameň na kameni a aby svojím rumom zatopilo tých nami prekliatych
         uchvatiteľov!“
   </p>
   <p>
    „A ja,“ dotvrdzoval Krik, „certo certius
    <sup>
     [
     <a class="footnote" href="#ftn.id2504550" name="id2504550">
      4
     </a>
     ]
    </sup>
    verím, že ten, ktorý je nad nami, vynesie potlačenú pravdu na svetlo a dopomôže
         spravodlivosti k víťazstvu.“
   </p>
   <p>
    „Denique,“
    <sup>
     [
     <a class="footnote" href="#ftn.id2504569" name="id2504569">
      5
     </a>
     ]
    </sup>
    preriekol Horvát, „male parta, pessime dilabuntur,
    <sup>
     [
     <a class="footnote" href="#ftn.id2504580" name="id2504580">
      6
     </a>
     ]
    </sup>
    nepravý majetok čertovi na posekáň!“
   </p>
   <p>
    Seči odchodí s Krikom a sadnúc si do koča a uháňajúc za Evou Illésházy, privoláva: „Nuž
         teda zbohom!“
   </p>
   <p>
    Horvát, ukloniac sa im, obrátil sa sám cestou k Jelšave. Ale obzrúc sa na zámok
         pozoruje, ako vrany, kavky a havrany vo veľkých kŕdľoch a s náramným škrekotom obletujú
         vysoké hradby a bašty muránske. Zastaví sa a zvolá: To je mrcha znamenie, zvestuje búrku,
         ktorá i tie hrdo sa vypínajúce múry a bašty zrúti do priepastí, takže na ich smutných
         rozvalinách budú len nočné sovy húkať a divá zver pelešiť, zvestujúc neskorým vekom:
         Vanitas vanitatum!…
    <sup>
     [
     <a class="footnote" href="#ftn.id2504615" name="id2504615">
      7
     </a>
     ]
    </sup>
    márnosť nad márnosti — všetko je márnosť!… hovorí Šalamún.
    <sup>
     [
     <a class="footnote" href="#ftn.id2504627" name="id2504627">
      8
     </a>
     ]
    </sup>
   </p>
   <p>
    *
   </p>
   <p>
    Za osadou, teraz už mestečkom Podmuráňom, medzi vápenistými do belasa kolmo čnejúcimi
         skaliskami tiahne sa úzka dolina nazvaná Hrdzavá, do ktorej to milé božie slniečko nikdy
         nenazrie a v ktorej i za pálčivého leta nájdeš ľad, pokrytý hustým horským machom, z
         ktorého len poriedko trávička alebo tu i tam kvetinka vykukáva, podobná tým svojim
         sestričkám, ktoré na nebotyčných Tatrách v blízkosti večných snehov oči cestovateľa milo
         prekvapujú. Pred touto tmavou, clivou dolinou stálo jedna popri druhej šestoro cigánskych
         kolíb ukrytých pod nakrivenou skalou sťaby pod strechou a trochu ďalej pri samej doline
         stála siedma koliba. V nej bývala vysušená Cigánka a tak sa zdalo, osamote. Jej tvár bola
         špinavá, vráskami staroby i osýpkami hlboko rozrytá, oči mala karpavé, zapálené a vždy
         slziace, nos červený, nakrivený a v ňom chlpatú veľkú bradavicu. Spodná gamba sa jej
         voľky-nevoľky pohybovala a z jej širokých otvorených úst vyčnievali von ešte tri zvyšné
         zuby. Okolitý ľud držal ju za opravdivú ježibabu, bál sa ju čo len v najmenšom rozhnevať,
         lebo ona vraj hneď počarila ľuďom i dobytku a na koho iba zlým okom pozrela, tomu hneď
         prišlo z očú až na úmor. Ona vedela odkliať zakliate poklady, očariť láskou mladých ľudí
         jedného k druhému, veštiť ľuďom z dlane a predpovedať každému budúce osudy. Ba Cigáni
         rozprávali o nej také čudné a hrozné veci, až ľuďom od strachu vlasy na hlave dupkom
         vstávali: ako jej muž černokňažník v pravú polnoc za hromu a blesku na šarkanovi ku nej
         chodieva — a vtedy božechráň priblížiť sa k nim, vyzvedať alebo si ich dajako rozhnevať.
         Vtedy nech sa každý radšej prežehná znakom svätého kríža a ukryje, kam len môže, pretože ak
         niekto toho černokňažníka pohorší, tomu je jaj a beda! Strecha mu nad hlavou vzbĺkne
         plameňom, pole mu ľadovcom a krúpami pomláti a zrovná so zemou. Kravy mu budú krvavé mlieko
         dojiť a ešte i tie húsatká a kurčiatka ovesia na dvore krídelká, sklonia hlavičky a
         povyvracajú sa hore nôžkami. Preto vraj treba jeho starenu darmi uchlácholiť a všeličím sa
         jej zavďačiť. Takto okolitých ľudí upozorňovali Cigáni.
   </p>
   <p>
    Čudné bolo pri tej starene každému ešte i to, že pri svojich veštbách najviac cigánskou
         rečou hovorievala a všetko potom poriadne do slovenčiny prekladala, lebo si mysleli, že
         práve tá farahúnčina, čiže cigánčina je tajnosti plná, opravdivá reč čarodejníkov, veštcov
         a hádačov.
   </p>
   <p>
    Práve sa zvečerilo. Pred kolibou starej Cigánky praskotala vatra, ku ktorej bol
         pristavený kotlík o troch nohách. V tomto kotlíku starena neprestajne miešala, mrmlúc pre
         seba v svojej cigánčine, niečo dlhočiznou varechou.
   </p>
   <p>
    Z diaľky počuť prichádzať ľudí, starena obzerala sa často v tú stranu doliny, odkiaľ sa
         približovali hlasy a ľudské kroky.
   </p>
   <p>
    Zrazu pred ňou zastane zámocká čeliadka, ktorá s tajným uzrozumením stráže bola sa pred
         večerom vykradla cez bránu. Panský poľovník Janko, ktorý sa so starenou už poznal a
         viackrát ju navštívil, kráčal popredku. Za ním šiel pohonič Ďurko. Obidvaja neboli už mladí
         a viedli dve plaché, na všetky strany sa obzerajúce bojazlivé služobné dievky, Anču a
         Betku.
   </p>
   <p>
    „Dobrý večer, stará matka,“ uklonil sa Janko.
   </p>
   <p>
    Cigánka kývla hlavou mrmlajúc: „Tak, tak, šinku; láči, triláči, mriptúri
    <sup>
     [
     <a class="footnote" href="#ftn.id2523198" name="id2523198">
      9
     </a>
     ]
    </sup>
    daj, bože daj, bože daj!“
   </p>
   <p>
    „Nuž čože to vy varíte, čo?“ prihovára sa Ďurko.
   </p>
   <p>
    „Távav kiaráti važ moro rom,
    <sup>
     [
     <a class="footnote" href="#ftn.id2523219" name="id2523219">
      10
     </a>
     ]
    </sup>
    varím večeru pre švojho muža,“ miešajúc odpovedala ona. „Našekala šom dlaby ž
         medveďa, ž vlka pokrútky, uši žo šovy, chvoštik ž jašteriče a šrdče ž netopiera. To on rád,
         to on rád!“
   </p>
   <p>
    Z neďalekého buka čuť sovin hlas: Uhú, uhú, uhú!
   </p>
   <p>
    Žaby v blízkej barine kŕkajú: Tak, tak, tak!
   </p>
   <p>
    „Huj, bisťubohu, budeže to za večera!“ čuduje sa Ďurko.
   </p>
   <p>
    „Mne už zle prichodí,“ odvracia sa Anča od stareny.
   </p>
   <p>
    „Ja sa vám tu bojím, poďme domov,“ obzerá sa úzkostlivo Betka.
   </p>
   <p>
    „Nebojte sa vy nič,“ zdržiava ich Janko. „Čert nespí, sekerka za pásom. Takto i onak,
         nechže si tam starká pripravuje svojemu starému večeru, akú si žiada. Nás do toho nič,
         takto i onak, my ju vari nebudeme jesť.“
   </p>
   <p>
    „Žapražila šom mu,“ miešala Cigánka pokojne ďalej, „š haďačím šadlom, štaring pirengeri,
    <sup>
     [
     <a class="footnote" href="#ftn.id2523274" name="id2523274">
      11
     </a>
     ]
    </sup>
    žo žaby ikrami, š kukučím vajčom. Tak on rád, tak on rád!“
   </p>
   <p>
    „Takto i onak, treba na to žalúdok,“ zamieša sa jej Janko do reči.
   </p>
   <p>
    Sova z buka sa ohlási: Uhú, uhú, uhú!“
   </p>
   <p>
    „Bisťubohu, mne sa vám žalúdok dvíha!“ mraští sa Ďurko.
   </p>
   <p>
    „Ja sa trasiem ako osika.“
   </p>
   <p>
    „A mne sa už hlava dokola krúti. — Prosím vás, poďme už domov,“ hovorili prestrašené
         dievky.
   </p>
   <p>
    „Takto i onak, čert nespí, sekerka za pásom! Hľaďteže a už len počkajte, kým tej veci
         nebude koniec,“ tešil ich Janko. „Veď načo by sme sa boli nočným časom tak ďaleko unúvali?…
         Starká, či už s tou večerou budete čoskoro hotová?!“
   </p>
   <p>
    Cigánka, miešajúc v kotlíku, povedala: „Korenila šom mu š materinou dúškou, š myšačím
         chvoštikom i šo štračou nôžkou a š kožibriadkou na šalát.“ A odložiac varešku mrmlala: „Tak
         má štáť, tak má štáť!“
   </p>
   <p>
    Sova z buka sa zasa ohláša: Uhú, uhú, uhú!
   </p>
   <p>
    A žaby v močiari vreštia: Tak, tak, tak!
   </p>
   <p>
    „Bisťu svete!“ hrmí Ďurko. „Ja sa vám tak ľahko nezľaknem, čo by mi priam i polcentové
         gule ponad hlavu hvižďali, ale tu sa mi akosi mení pred očami.“
   </p>
   <p>
    „Ja vám ďalej nevydržím!“
   </p>
   <p>
    „Ja vám priam odpadnem od strachu.“
   </p>
   <p>
    Tak volajú Anča i Betka, podopierajúc jedna druhú.
   </p>
   <p>
    „Hľaďteže, veď je tej histórii už koniec,“ teší ich Janko. „Starká, takto i onak, ale
         ste ich len naľakali. Ešte vám tu daktorá od strachu dušu vypustí. Čert nespí, sekerka za
         pásom.“
   </p>
   <p>
    „Matra šem, mračhave ništ,
    <sup>
     [
     <a class="footnote" href="#ftn.id2523368" name="id2523368">
      12
     </a>
     ]
    </sup>
    nebojte ša nič, deti moje. Naula tu mende ništa,
    <sup>
     [
     <a class="footnote" href="#ftn.id2523382" name="id2523382">
      13
     </a>
     ]
    </sup>
    tu ša vám nič neštane, len šmelo povečte, čo žiadate,“ prihovárala sa im vľúdne
         Cigánka, ale s vážnymi posunkami.
   </p>
   <p>
    „Od tých teraz nevytiahnete ani slovo,“ začal hovoriť Janko. „Ale hľaďteže, starká, kým
         sa tie dve osmelia, vypočujte mňa. Nuž takto i onak, tej mojej flinte porobili, lebo čert
         nespí, sekera za pásom! Onehdy mi hore grúňom beží roháč, cup, cup a čosi kamsi stojí vám
         predo mnou, až mi srdce skáče od radosti. Vravím takto i onak, no teraz si už naozaj môj!
         Namierim ako po šnúre, vypálim — hľaďteže, vari sa nazdáte… že snáď padol? Nedajbože!… kde
         nič, tu nič, lebo čert nespí, sekerka za pásom! Len sa ti mu horiaca kúdeľ prilepí tam, kde
         mu chvost mal narásť. Ja som vám hneď zavoňal čertov fígeľ. A hľaďteže, ono sa mi vám hneď
         zarehoce na druhom grúni, veď si mu vraj dal. A môj roháč frng cez hory a doly — a ja ti
         tam ostanem stáť ako nejaký blázon. Išlo ma tam poraziť od jedu. Takto i onak, nuž hľa, čo
         vy na to poviete, starká?“
   </p>
   <p>
    „An dale benga o žiro,“
    <sup>
     [
     <a class="footnote" href="#ftn.id2523424" name="id2523424">
      14
     </a>
     ]
    </sup>
    otvoriac malú skrinku, vraví vážne a s posunkami starena. „Tuhľa, je mašť žo
         šarkana, š tou potri pušku. Keď pôjdeš na poľovačku, zastrelíš všetko, čo ti pôjde pod
         rúru. Či už žver alebo vtáča, padnúť muší — a to namojdušu!“
   </p>
   <p>
    „No, bisťu svete, teraz je už na mne rad,“ oslovil Ďurko Cigánku. „Počujte, starká, ja
         mám pod rukou dva pánske kone. Jeden sa zovie Fako, druhý Pejko. Ale počujte, starká, to sú
         také kone, že by ich ani maliar krajšie nevymaľoval. No to je už raz tak, a ja by sa vám
         snáď priam žiaľom umoril, keby sa niektorému niečo zlého stalo. Fako, odpusť moje hriechy,
         netreba mu vám ani biča. Keď mu ja zavolám prrr, bisťu svete, starká, tak vám ide ako
         tátoš, a keď mu stále volám prrr nuž bisťuže, ten by sa vám i do povetria driapal. Nuž a
         môj Pejko, ten sa vám Fakovi nedá zahanbiť… A teraz počúvajte, starká, raz ti mi rozkáže
         veľkomožná: ,Ďurko, priahaj!‘ Dobre, zapriahnem, pohnem ja, bisťu svete — len ti mi môj
         Fako pred bránou zastane a ďalej ani hnúť. Spína sa, fŕka nozdrami, ja mu zavolám prrr! Ja,
         bisťu svete, môj ty milý Fako akoby dlaňou pľasol — vrhne sa vbok, poplaší i Pejka a poď
         skokom ako hrmavica, či skala, či jama, či pníky, ja, bisťubohu! Tu ti môj vozík prásk a ja
         bác dolu, nosom zaryjem do pažite, len ma tak červená polievka zaliala… Kone ako-tak
         lapili. Ja sa horko-ťažko pozbieram a ta idem na to miesto, kde sa mi Fako poplašil.
         Obzerám sa čo a ako? Ja, bisťu svete, veď ti je toto porobenina, veď ti tu akýsi strigôň
         cez cestu hrach porozosieval. No to nemáte inak, preto i môj Fako tak fŕkal a ježil sa!…
         Nuž čože vy na to, starká?“
   </p>
   <p>
    „Adáli kerdo,“
    <sup>
     [
     <a class="footnote" href="#ftn.id2523502" name="id2523502">
      15
     </a>
     ]
    </sup>
    mrmle Cigánka „To je porobenina!“ A vojdúc do koliby, vynesie z nej za
         priehrštie bôbu a podáva ho Ďurkovi: „Dikhez, alá parno,
    <sup>
     [
     <a class="footnote" href="#ftn.id2523517" name="id2523517">
      16
     </a>
     ]
    </sup>
    vidíš tento bôb? Dikhez moroďžauro, thou andri džeba,
    <sup>
     [
     <a class="footnote" href="#ftn.id2523529" name="id2523529">
      17
     </a>
     ]
    </sup>
    vidíš, šinku, polož si ho do kešene. Džbi paltro kumo a madig pale,
    <sup>
     [
     <a class="footnote" href="#ftn.id2507036" name="id2507036">
      18
     </a>
     ]
    </sup>
    žahoď ši ža chrbát a neobžri že ša. Keď pôjdeš čež tú porobeninu, len tieto
         šlová opakuj: Čuri muri, čierne tari
    <sup>
     [
     <a class="footnote" href="#ftn.id2507053" name="id2507053">
      19
     </a>
     ]
    </sup>
    preč š vami, šo štarými horami, š žabitými hrnčami! Či už vieš?“
   </p>
   <p>
    „Budem si to pri Fakovi opakovať,“ povedal Ďurko, „aby nezabudol.“
   </p>
   <p>
    „Thalora šokarem madig palen,“
    <sup>
     [
     <a class="footnote" href="#ftn.id2507074" name="id2507074">
      20
     </a>
     ]
    </sup>
    obrátila sa Cigánka ku dievčatám. „A vy, dievčatá, čože chčete?“
   </p>
   <p>
    Anča a Betka zakrývajú si zásterou oči.
   </p>
   <p>
    „Keď sa ja vám to hanbím povedať,“ povie po malej chvíľke zapýrená Anča.
   </p>
   <p>
    Cigánka chytí jej dlaň a chodiac prstom po nej, poukazuje na čiarky a ťahy. Napokon
         ticho povie: „To ty, to on; on ide naľavo, ty žoštaneš tuná, dievča! Mripirani nahal,
    <sup>
     [
     <a class="footnote" href="#ftn.id2507108" name="id2507108">
      21
     </a>
     ]
    </sup>
    frajer ťa žanechal.“
   </p>
   <p>
    „Ako to vy všetko viete,“ sklopí Anča svoje oči k zemi, až po uši začervenená.
   </p>
   <p>
    „Štrč ši to do žaňadria,“ Cigánka jej podáva z koliby prinesené pierce z nezábudky a z
         bolehlavu. „Kedykoľvek len pomyšlíš na švojho neverného milenča, bude ho hlava i šrdče
         bolievať, pokým ša k tebe nevráti.“
   </p>
   <p>
    „A ty čobyš rada?“ pýta sa Betky.
   </p>
   <p>
    „Veď vy to hádam i sama uhádnete.“
   </p>
   <p>
    Cigánka schytí jej ruku, chodí jej prstom po dlani a ticho mrmle: „Tu nemáš — tu voľačo
         chýba, čo ši žiada tvoje šrdče. — Dievča, ty ša chceš ža muža doštať.“
   </p>
   <p>
    „Chichichi, nevravela som, že všetko uhádnete?“ chichotala sa osmelená Betka.
   </p>
   <p>
    „Toto budeš nosiť pod pažuchou na ľavom boku,“ podáva jej Cigánka malinký veniec zo
         samých žabacích očí. „O krátky čaš ša švárny šuhaj do teba žahľadí a ty budeš neveštou.“
   </p>
   <p>
    Všetci starene ďakujú, skladajú jej peňažité dary a odchodia naradovaní v najlepšej
         nádeji domov. Po ich odchode zbehli sa Cigáni a zvedavo sa vypytovali, či naozaj veľa
         zarobila. Starena im ukázala na dlani osem turáčikov,
    <sup>
     [
     <a class="footnote" href="#ftn.id2507173" name="id2507173">
      22
     </a>
     ]
    </sup>
    opovržlivo si odpľula a povedala: „Devla marle,
    <sup>
     [
     <a class="footnote" href="#ftn.id2507186" name="id2507186">
      23
     </a>
     ]
    </sup>
    toto je všetko, neštálo to ža robotu! Ale dikhez more,
    <sup>
     [
     <a class="footnote" href="#ftn.id2507198" name="id2507198">
      24
     </a>
     ]
    </sup>
    čeliadka rožpovie pánom — a páni majú veľa peňaží, a to čišté šriebro ako
         šrieň, či mi rožumiete?!“
   </p>
   <p>
    „Veď keby ti prišli žo žámku,“ ohlásil sa jeden strapatý Cigán.
   </p>
   <p>
    „Čuj, dade,“ okríkne ho starena hrdo. „I medži pánmi ša nájde došť blážnov, nielen medži
         šproštou šedlačou.“
   </p>
   <p>
    Cigáni si posadali okolo kotlíka a všetci sa najedli mäsa z ovce, ktorú — ako bol
         hovoril valach, slnečnica opálila. Ale oni ju odrali a za mäso klincami zaplatili.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523161" name="ftn.id2523161">
        1
       </a>
       ]
      </sup>
      <span class="emphasis">
       <em>
        Rebus sic stantibus
       </em>
      </span>
      (lat.) — keď sa veci tak majú
     </p>
    </div>
    <div class="footnote">
     <p>
      <sup>
       [
       <a class="para" href="#id2504467" name="ftn.id2504467">
        2
       </a>
       ]
      </sup>
      <span class="emphasis">
       <em>
        Veteres migrate coloni
       </em>
      </span>
      (lat.) — Sťahujte sa, starí
               osadníci.
     </p>
    </div>
    <div class="footnote">
     <p>
      <sup>
       [
       <a class="para" href="#id2504480" name="ftn.id2504480">
        3
       </a>
       ]
      </sup>
      <span class="emphasis">
       <em>
        Sic vos, non vobis, nidificatis aves
       </em>
      </span>
      (lat.) — Nestaviate si,
               vtáci, hniezda pre seba.
     </p>
    </div>
    <div class="footnote">
     <p>
      <sup>
       [
       <a class="para" href="#id2504550" name="ftn.id2504550">
        4
       </a>
       ]
      </sup>
      <span class="emphasis">
       <em>
        Certo certius
       </em>
      </span>
      (lat.) — istejšie ako isté
     </p>
    </div>
    <div class="footnote">
     <p>
      <sup>
       [
       <a class="para" href="#id2504569" name="ftn.id2504569">
        5
       </a>
       ]
      </sup>
      <span class="emphasis">
       <em>
        Denique
       </em>
      </span>
      (lat.) — napokon
     </p>
    </div>
    <div class="footnote">
     <p>
      <sup>
       [
       <a class="para" href="#id2504580" name="ftn.id2504580">
        6
       </a>
       ]
      </sup>
      <span class="emphasis">
       <em>
        Male parta pessime dilabuntur
       </em>
      </span>
      (lat.) — nestatočne nadobudnutý
               majetok vychodí na psí tridsiatok
     </p>
    </div>
    <div class="footnote">
     <p>
      <sup>
       [
       <a class="para" href="#id2504615" name="ftn.id2504615">
        7
       </a>
       ]
      </sup>
      <span class="emphasis">
       <em>
        Vanitas vanitatum
       </em>
      </span>
      (lat.) — márnosť nad márnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2504627" name="ftn.id2504627">
        8
       </a>
       ]
      </sup>
      <span class="emphasis">
       <em>
        Šalamún
       </em>
      </span>
      - starozákonný kráľ — básnik, vynikal
               múdrosťou
     </p>
    </div>
    <div class="footnote">
     <p>
      <sup>
       [
       <a class="para" href="#id2523198" name="ftn.id2523198">
        9
       </a>
       ]
      </sup>
      <span class="emphasis">
       <em>
        Láči triláči, mriptúri
       </em>
      </span>
      (cig.) — Vy ste moja dobrá
               starenka.
     </p>
    </div>
    <div class="footnote">
     <p>
      <sup>
       [
       <a class="para" href="#id2523219" name="ftn.id2523219">
        10
       </a>
       ]
      </sup>
      <span class="emphasis">
       <em>
        Tavav kiaráti važ moro rom
       </em>
      </span>
      (cig.) — Prídite vy aj s
               vaším.
     </p>
    </div>
    <div class="footnote">
     <p>
      <sup>
       [
       <a class="para" href="#id2523274" name="ftn.id2523274">
        11
       </a>
       ]
      </sup>
      <span class="emphasis">
       <em>
        Štaring pirengeri
       </em>
      </span>
      (cig.) — o piatej hodine
     </p>
    </div>
    <div class="footnote">
     <p>
      <sup>
       [
       <a class="para" href="#id2523368" name="ftn.id2523368">
        12
       </a>
       ]
      </sup>
      <span class="emphasis">
       <em>
        Matra šem, mračhave ništ
       </em>
      </span>
      (cig.) — Neutekaj, nič sa
               nedeje.
     </p>
    </div>
    <div class="footnote">
     <p>
      <sup>
       [
       <a class="para" href="#id2523382" name="ftn.id2523382">
        13
       </a>
       ]
      </sup>
      <span class="emphasis">
       <em>
        Naula tu mende ništa
       </em>
      </span>
      (cig.) — Nepríde, nič nedonesie.
     </p>
    </div>
    <div class="footnote">
     <p>
      <sup>
       [
       <a class="para" href="#id2523424" name="ftn.id2523424">
        14
       </a>
       ]
      </sup>
      <span class="emphasis">
       <em>
        An dale benga o žiro
       </em>
      </span>
      (cig.) — zaklínacie formuly.
     </p>
    </div>
    <div class="footnote">
     <p>
      <sup>
       [
       <a class="para" href="#id2523502" name="ftn.id2523502">
        15
       </a>
       ]
      </sup>
      <span class="emphasis">
       <em>
        Adáli kerdo
       </em>
      </span>
      (cig.) — chyť to, je to hotové
     </p>
    </div>
    <div class="footnote">
     <p>
      <sup>
       [
       <a class="para" href="#id2523517" name="ftn.id2523517">
        16
       </a>
       ]
      </sup>
      <span class="emphasis">
       <em>
        Dikhez alá parno
       </em>
      </span>
      (cig.) — podívaj sa, tento biely
     </p>
    </div>
    <div class="footnote">
     <p>
      <sup>
       [
       <a class="para" href="#id2523529" name="ftn.id2523529">
        17
       </a>
       ]
      </sup>
      <span class="emphasis">
       <em>
        Dikhez morodžauro, thou andri džeba
       </em>
      </span>
      (cig.) — podívaj sa, moje
               dieťa, dávam do kočiara
     </p>
    </div>
    <div class="footnote">
     <p>
      <sup>
       [
       <a class="para" href="#id2507036" name="ftn.id2507036">
        18
       </a>
       ]
      </sup>
      <span class="emphasis">
       <em>
        Džbi paltro kumo a madig pale
       </em>
      </span>
      (cig.) — Obzri sa za seba, a
               naspäť sa nepozri.
     </p>
    </div>
    <div class="footnote">
     <p>
      <sup>
       [
       <a class="para" href="#id2507053" name="ftn.id2507053">
        19
       </a>
       ]
      </sup>
      <span class="emphasis">
       <em>
        Čuri muri, čierne tari
       </em>
      </span>
      (cig.) — zaklínacia formula
     </p>
    </div>
    <div class="footnote">
     <p>
      <sup>
       [
       <a class="para" href="#id2507074" name="ftn.id2507074">
        20
       </a>
       ]
      </sup>
      <span class="emphasis">
       <em>
        Thalora šokarem madig palen
       </em>
      </span>
      (cig.) — Bude to horieť pekne, už
               sa na to nedívaj.
     </p>
    </div>
    <div class="footnote">
     <p>
      <sup>
       [
       <a class="para" href="#id2507108" name="ftn.id2507108">
        21
       </a>
       ]
      </sup>
      <span class="emphasis">
       <em>
        Mripirani nahal
       </em>
      </span>
      (cig.) — Moja milá neje.
     </p>
    </div>
    <div class="footnote">
     <p>
      <sup>
       [
       <a class="para" href="#id2507173" name="ftn.id2507173">
        22
       </a>
       ]
      </sup>
      <span class="emphasis">
       <em>
        Turáčik
       </em>
      </span>
      — malý medený peniaz (asi 1,3 grajciara — 5
               halierov)
     </p>
    </div>
    <div class="footnote">
     <p>
      <sup>
       [
       <a class="para" href="#id2507186" name="ftn.id2507186">
        23
       </a>
       ]
      </sup>
      <span class="emphasis">
       <em>
        Devla marle
       </em>
      </span>
      (cig.) — Bi ho, potvoru.
     </p>
    </div>
    <div class="footnote">
     <p>
      <sup>
       [
       <a class="para" href="#id2507198" name="ftn.id2507198">
        24
       </a>
       ]
      </sup>
      <span class="emphasis">
       <em>
        Dikhez more
       </em>
      </span>
      (cig.) — Pozri, chlapče.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507238">
       </a>
       II.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Roku 1655 na krajinskom sneme v Prešporku dal kráľ Ferdinand III. spomedzi troch
         kandidátov menovať palatínom Františka Vešelína. K tomuto titulu mu pridali hodnosť
         najvyššieho generála v Horných Uhrách. O krátky čas sa stal gemerským županom a rytierom
         Zlatého rúna.
    <sup>
     [
     <a class="footnote" href="#ftn.id2507262" name="id2507262">
      25
     </a>
     ]
    </sup>
   </p>
   <p>
    Týmto skvelým vyznačením Vešelína získal i jeho sídelný hrad Muráň veľkú slávu a dobrú
         povesť, keďže sa tam schodili poprední páni a výkvet zemianstva z celého Uhorska. Tam
         palatínka Mária Seči prevodila vo svojom prepychu neobyčajný skvost a nádheru, radovánky a
         zábavy. No i po celej muránskej doline a nadovšetko v mestečku Jelšave, kde Vešelín mal
         svoj palác, z bývalého kedysi a v dobe tatárskeho plenu spustošeného kláštora, ktorý
         Ilšvajovci a Sečovci na panské bývanie premenili — bol v tomto čase veľmi hlučný život,
         lebo sa tu vystriedalo veľa hostí a cudzincov najmä z vyšších stavov, schodiacich sa do
         dvora palatína a gemerského župana v rozličných záležitostiach. Pre väčšiu pohodlnosť
         Vešelína odbavovali sa v Jelšave nielen stoličné zhromaždenia v tamojšom stoličnom dome,
         ale i snemy a či konventy trinástich hornouhorských stolíc.
   </p>
   <p>
    Spomedzi týchto snemov stal sa najpamätnejším ten, ktorý Vešelín sťa palatín a kráľov
         „alter ego“
    <sup>
     [
     <a class="footnote" href="#ftn.id2507322" name="id2507322">
      26
     </a>
     ]
    </sup>
    roku 1657 zvolal do Jelšavy. Zišli sa tam nielen poslanci všetkých trinástich
         horných stolíc a slobodných kráľovských miest, ale i mnoho popredných a hlavných županov,
         no i sila zemianstva. Snem sa vydržiaval v stoličnom dome, v ktorého hlavnej sieni stáli
         dva dlhé stoly obtiahnuté zeleným súknom. Za prvý stôl si sadli župani a veľmoži, za druhý
         poslanci stolíc a kráľovských miest. Ostatné zemianstvo si posadalo na bočné lavice a
         stolice. Po Vešelína vyslali zvláštnych poslancov, aby ho slávnostne pozvali a priviedli na
         zhromaždenie. Keď sa zjavil, celé zhromaždenie povstalo a volalo: „Vivat noster palatinus!
    <sup>
     [
     <a class="footnote" href="#ftn.id2507357" name="id2507357">
      27
     </a>
     ]
    </sup>
    Vivat!“
   </p>
   <p>
    Vešelín sa uklonil na všetky strany a zasadol si na najpoprednejšie miesto za vrchstola
         medzi veľmožov. Na ľavej strane stáli Rákócziho poslanci. Len čo nastalo ticho, povstal
         palatín a otvoril zasadnutie dlhou latinskou rečou, v ktorej predovšetkým srdečnými slovami
         vítal prítomných pánov a poslancov, v takom veľkom počte zhromaždených, a potom predniesol
         cieľ a príčinu tohto zhromaždenia hovoriac:
   </p>
   <p>
    „Doteraz naša Uhorská krajina poznala len jedného úhlavného nepriateľa, Turka, ktorý,
         ako mi to početné správy a žaloby zvestujú, práve počas trvajúceho pokoja z jágerskej
         pevnosti do našej Gemerskej a do okolitých stolíc vysiela svojich martalúzov na lúpeže, a
         títo sa po osadách potulujú, hrozné násilenstvá páchajú, dane od ľudu mocou vydierajú,
         zemanov chytajú a bijú, panské kaštiele najprv ozbíjajú, potom vypaľujú.“
   </p>
   <p>
    „Tak je! Všetko sa tak deje!“ kričia mnohí.
   </p>
   <p>
    „Teraz však, páni moji,“ pokračoval Vešelín, „nový nepriateľ nám povstal, s ktorým sme
         ako dobrí susedia posiaľ vždy v tom najlepšom priateľstve nažívali, takže naše priateľstvo
         prešlo už do ľudového príslovia — rozumiem Poliakov.“
   </p>
   <p>
    „Čujme! Čujme!“ ozývajú sa hlasy.
   </p>
   <p>
    „Poliaci,“ pokračuje ďalej Vešelín, „vtrhli pod kniežaťom Ľubomierskym,
    <sup>
     [
     <a class="footnote" href="#ftn.id2507421" name="id2507421">
      28
     </a>
     ]
    </sup>
    a to bez vypovedania vojny, s veľkou vojenskou silou do krajiny. Hrozne
         pustošia okolie Mukačeva, Beregu, mestá a osady vypaľujú, ako tu prítomní poslovia pána
         Rákócziho svedčia. Pán Rákóczi nás prosí o skorú a výdatnú pomoc.“ Obrátil sa k hosťom a
         povedal: „Hovorte, páni!“
   </p>
   <p>
    „Slávny snem,“ začal jeden z poslov, „posiaľ už do tristo osád Poliaci spálili na prach
         a popol. No stroja sa i všetky potiské stolice takto spustošiť; preto je nášmu ľudu na
         zúfanie. Náreky a bedákanie počuť na všetky strany a strach je, že toľký národ bez
         prístrešia a poživne musí hynúť biedou a hladom. Z tej príčiny knieža Rákóczi prosí o
         rýchlu a výdatnú pomoc.“
   </p>
   <p>
    „Ale načo sa knieža mieša do poľskej politiky,“ skočil mu do reči Čáky.
    <sup>
     [
     <a class="footnote" href="#ftn.id2504855" name="id2504855">
      29
     </a>
     ]
    </sup>
    „Toto nešťastie len jeho vinou padá na neho i na nás a na celú krajinu.“
   </p>
   <p>
    „Tak je,“ tvrdí Forgáč. „Keď sa on spolčoval s nepriateľmi Poľska proti Poľsku, teraz,
         hľa, Ľubomiersky ide proti nemu s heslom: vicem pro vice!“
    <sup>
     [
     <a class="footnote" href="#ftn.id2504879" name="id2504879">
      30
     </a>
     ]
    </sup>
   </p>
   <p>
    „Lenže ako sa hovorí, so suchým drevom i surové zhorí,“ horlí Barkóci.
    <sup>
     [
     <a class="footnote" href="#ftn.id2504894" name="id2504894">
      31
     </a>
     ]
    </sup>
    „Takhľa, popri statkoch Rákócziho i susedné panstvá sa pustošia a na skazu
         obracajú.“
   </p>
   <p>
    „Toto je krajinské nešťastie,“ hnevá sa Tököly, „a týka sa nás všetkých. Ja sa len
         čudujem, prečo nemeckí komandanti, ktorí sú nablízku, neprichádzajú na pomoc, ale sa
         obojako správajú, rovnako k Turkom ako i k Poliakom, akoby sa ich to ani netýkalo.“
   </p>
   <p>
    „Nemci krajinu práve tak utláčajú a drancujú, keď nie horšie ako Poliaci alebo Turci.
         Krajina ich platí a vydržiava; ale zato oni nie žeby nás chránili, ale sú nám na záhubu!“
         tak volalo celé zhromaždenie.
   </p>
   <p>
    „Skaza Nemcom,“ kričia mnohí, „vyžeňme ich von z krajiny!“
   </p>
   <p>
    „Najprv sa nám treba postaviť proti tomu nepriateľovi, od ktorého nám hrozí najväčšie
         nebezpečenstvo,“ prevzal slovo Vešelín. „Poliaci sa môžu ľahko obrátiť proti Košiciam a
         Prešovu. A teda treba zaviesť všeobecnú insurekciu a so všetkou mocou uderiť na Poliakov.
         Čo sa však týka Turkov, proti týmto bude treba obsadiť všetky pohraničné zámky dostatočným
         vojskom, ktoré by bolo schopné ich výpady mocou odrážať a lúpeže zamedziť. Čo sa však
         nemeckého vojska dotýka, tu musíme o to nášho kráľa dôrazne požiadať, aby veliteľom prísne
         rozkazy vydať ráčil, žeby sa všetky výstupky, útlaky, lúpeže cisárskeho vojska prísne
         zamedzili.“
   </p>
   <p>
    „To chceme, to chceme,“ počuť výkriky prerážajúce šramot šabieľ a všeobecný lomoz.
         Palatín napomínal, aby sa jeden druhého vypočúvali a do reči si neskákali.
   </p>
   <p>
    Keď nastalo utíšenie, povstal Mariaši
    <sup>
     [
     <a class="footnote" href="#ftn.id2504966" name="id2504966">
      32
     </a>
     ]
    </sup>
    a svojím mohutným hlasom zatriasol zhromaždením: „Vybime Poliakov a netrpme v
         krajine žiadneho cudzinca!“
   </p>
   <p>
    „Nech si idú Nemci ta,“ zúri Tököly, „odkiaľ prišli, za Ľutavu, všetci až do ostatného.“
   </p>
   <p>
    „Von s nimi,“ kričí Barkóci, „a ak nepôjdu podobrotky, mocou ich vyženieme!“
   </p>
   <p>
    „Podľa našich krajinských zákonov nesmú cudzinci u nás žiadne verejné a krajinské úrady
         zastávať,“ hovoril Ostrosith.
   </p>
   <p>
    „A predsa sa natískajú,“ povedal Satmáry.
   </p>
   <p>
    „Vláda ich natíska!“ kričal Orlay.
   </p>
   <p>
    „To nesmie tak byť, to nestrpíme,“ zúrilo zhromaždenie, štrngajúc šabľami.
   </p>
   <p>
    Po utíšení prevzal slovo Petróci:
    <sup>
     [
     <a class="footnote" href="#ftn.id2505016" name="id2505016">
      33
     </a>
     ]
    </sup>
    „Nemecké vojsko nesmie, nesmie naše krajinské hrady a zámky držať vo svojej
         moci, kým velitelia proti právu a zákonu mestám a stoliciam rozkazy vysielajú a od nášho
         úbohého ľudu mocou vydierajú peniaze i múku, stravu, slaninu, ovos, seno, ba ešte i
         sviece.“
   </p>
   <p>
    „To je násilenstvo, to je drancovanie a pustošenie krajiny, v čom už Nemci i samých
         Turkov prevyšujú!“ horlí Satmáry.
   </p>
   <p>
    „Nedajme sa,“ hučí dvoranou.
   </p>
   <p>
    „Nech si nemyslia, že sa ich bojíme!“ vyhráža sa Barkóci.
   </p>
   <p>
    „Ako som vyrozumel,“ prevzal slovo Vešelín, „taká je všeobecná mienka a predovšetkým
         celú vojenskú moc treba obrátiť proti Poliakom, hrozne pustošiacim našu vlasť. Preto z
         tohto snemu rozpíšem všeobecnú insurekciu všetkým horným stoliciam a mestám, aby sa schopné
         mužstvo k boju naponáhlo ozbrojilo ku Košiciam do tábora. Čo sa však týka komisárov a
         veliteľov, ktorých nám vláda posiela do krajiny, to veru každý nepredpojatý človek uznať
         musí, že je to nezákonitosť, a my ich ani nepotrebujeme, lebo veď, chvalabohu, Uhorská
         krajina má svojich vlastných, pre všelijaké verejné krajinské i vojenské úrady a hodnosti
         schopných a zaslúžilých mužov, ktorým sa však veľká krivda deje, keď sa cudzozemci všade do
         popredia natískajú.“
   </p>
   <p>
    „Bolo by to z čerta, aby sme my nemali byť pánmi vo svojej vlasti a krajine, ktorú nám
         nadobudli naši predkovia mečom a svojou krvou,“ zamiešal sa Tököly.
   </p>
   <p>
    „My Nemcov do úradov dokonca nechceme, ani nepotrebujeme!“ ohlásil sa Petróci.
   </p>
   <p>
    „Preč s nimi, von z krajiny,“ hučí dvoranou.
   </p>
   <p>
    „Páni,“ začne Vešelín po utíšení, „dobre je vám známe, že od tej doby, čo ma dôvera
         krajinských stavov a kráľova vôľa povolala na túto vysokú hodnosť, v ktorej sa nachádzam,
         môj život je tak povediac ustavičný nepretržitý boj a spor s nemeckými veliteľmi, ktorých
         ja — musím vyznať — zo srdca nenávidím; keď zhora vždy také rozkazy dochodia a vyššia vôľa
         mi to dôrazne nakladá, aby som sa s nimi snažil vždy v dobrom porozumení stáť a všetky
         sporné záležitosti spoločnou poradou a vzájomnou podporou s nimi prerokúval…“
   </p>
   <p>
    „Keďže si my však,“ skočil mu do reči Ostrosith, „naše sporné záležitosti doma, sami
         medzi sebou vieme pokonávať, tak nieto príčiny, prečo by sme sa o radu a podporu ešte k
         nemeckým veliteľom mali utiekať! Veď živý príklad toho máme i pred očami: pravota pána
         Tökölyho s mestom Kežmarkom bola vraj dôležitá a pre krajinský pokoj i nebezpečná; a predsa
         z naloženia diéty veľkomožný pán palatín s ostrihomským arcibiskupom ju pokojne vedeli
         urovnať.“
   </p>
   <p>
    „Tak teda,“ povedal Nádaždy,
    <sup>
     [
     <a class="footnote" href="#ftn.id2505138" name="id2505138">
      34
     </a>
     ]
    </sup>
    „požiadajme kráľa, aby sa všetko cudzie vojsko vypratalo von z krajiny.“
   </p>
   <p>
    „A naliehajme na to,“ dodal Barkóci, „z každej diéty ustavične, pokýmkoľvek žiadosti
         krajiny nebude vyhovené.“
   </p>
   <p>
    „A my držiavajme hlučné diéty — a to každý rok,“ prehodil Véčey.
    <sup>
     [
     <a class="footnote" href="#ftn.id2505164" name="id2505164">
      35
     </a>
     ]
    </sup>
   </p>
   <p>
    „A všetky vyššie rozkazy: intimata, reškripty, mandáty
    <sup>
     [
     <a class="footnote" href="#ftn.id2505180" name="id2505180">
      36
     </a>
     ]
    </sup>
    — paralyzujme prostredníctvom dietálnych a stoličných reprezentácií,“ rečnil
         ohnivý Orlay.
   </p>
   <p>
    „Ba bude istejšie, ak ich budeme ignorovať a solenniter
    <sup>
     [
     <a class="footnote" href="#ftn.id2505202" name="id2505202">
      37
     </a>
     ]
    </sup>
    len ad acta
    <sup>
     [
     <a class="footnote" href="#ftn.id2505212" name="id2505212">
      38
     </a>
     ]
    </sup>
    odložíme,“ motivoval Ostrosith.
   </p>
   <p>
    „Tak to vyžaduje autonómia našich zemianskych stolíc a zhromaždení,“ podporoval ho
         Mariaši.
   </p>
   <p>
    „Koľko stolíc, toľko zemianskych republík,“ tvrdil Petróci.
   </p>
   <p>
    „Kráľ je libera electione populi
    <sup>
     [
     <a class="footnote" href="#ftn.id2505237" name="id2505237">
      39
     </a>
     ]
    </sup>
    naším kráľom a má executívnu moc len natoľko, nakoľko mu ju povoľuje diéta,“
         určuje Tököly.
   </p>
   <p>
    „Diéta je súhrn autonómnych stolíc, napokon i najvyššia moc a krajinská vláda sa
         sústreďuje pri diéte,“ vysvetľuje Ostrosith.
   </p>
   <p>
    „Kráľ je na to, aby uzavretie krajinského snemu exekvoval, na to mu je daná potestas
    <sup>
     [
     <a class="footnote" href="#ftn.id2505262" name="id2505262">
      40
     </a>
     ]
    </sup>
    executiva,“
    <sup>
     [
     <a class="footnote" href="#ftn.id2505273" name="id2505273">
      41
     </a>
     ]
    </sup>
    vraví Barkóci.
   </p>
   <p>
    „Ale z ohľadu na protestantskú cirkev,“ pokračuje Jánoky, „nech si má kráľ jus supremae inspectionis,
    <sup>
     [
     <a class="footnote" href="#ftn.id2505288" name="id2505288">
      42
     </a>
     ]
    </sup>
    ale len in theoria, čiže toto jeho právo nesmie byť aktívne, ale len pasívne,
         podľa ktorého môže síce dozerať a prizerať sa na nás, ale sa nijako nesmie zamiešať do nás
         a medzi nás, ako, hľa, ten obraz visiaci na stene (ukáže naň prstom); i ten hľadí na nás,
         ale sa neozýva a nemieša medzi nás!“
   </p>
   <p>
    „Vivat, vivat! Výstižne povedané. Tak to má byť…“ hučí zhromaždením.
   </p>
   <p>
    „Tak teda vymenujem výbor,“ hovorí konečne Vešelín, keď sa dostal k slovu, „ktorý
         vyhotoví reprezentáciu pre jeho jasnosť a tá sa odošle hneď z tejto diéty. A teraz, páni
         župani a poslanci stolíc a kráľovských miest, vám patrí povinnosť, aby ste sa ponáhľali
         domov, ihneď robili poriadky na obranu krajiny a s ozbrojeným mužstvom postavili sa do šíku
         oproti našim nepriateľom Poliakom. Mňa nájdete s gemerskou pohotovosťou pri Košiciach,
         odkiaľ vás povediem k vojenskej cti a sláve. Pomáhaj nám boh, aby Poliaci pocítili ostrosť
         našich mečov.“
   </p>
   <p>
    Po týchto slovách povstal celý snem, volajúc Vešelínovi na slávu a úspech. S tým sa
         zhromaždenie rozišlo.
   </p>
   <p>
    Len čo palatín sprevádzaný mnohými poprednými a významnými zemanmi vošiel do svojho
         domu, pribehol k nemu posol od Mukačeva s listom od podžupana Bereckej stolice, ktorý
         oznamoval, že poľské vojsko vedené Ľubomierskym opustilo Rákócziho statky, vysťahovalo sa
         von z krajiny samo od seba a prešlo za hranice.
   </p>
   <p>
    Po tejto správe nastala všeobecná radosť, veselosť, hostiny, spevy a tanec po celej
         Jelšave.
   </p>
   <p>
    Páni a zemianstvo sa uzniesli na tom, že palatína slávnostne s bandériami odprevadia až
         na Muráň, lebo odchod Poliakov z krajiny považovali si Uhri tak, ani čo by sami boli
         zvíťazili nad nimi, akoby sa ich predtým boli naľakali a tak teraz o nich poskladali mnohé
         posmešné verše.
   </p>
   <p>
    Bandériá jelšavských, štítnických a kameňanských zemanov, ktoré pod svojou zástavou
         vyprevádzali z Jelšavy palatína hore dolinou, zastavili sa v osade Podmuráni, aby si
         odpočinuli, keď medzitým množstvo zemianstva a poprední muži uberali sa s palatínom rovno
         na zámok. Vodcom banderistov bol Haluška, fiškál z Jelšavy. Ten popchol svojho koňa a
         zastaviac sa pri richtárskom dome, vydal rozkazy, aby občania všetky kone opatrili, ako sa
         patrí. Ale pánom aby dal richtár vo svojom dome pečienku a víno na občerstvenie. Podľa jeho
         príkladu všetci banderisti poskákali dolu zo svojich koní, odovzdali ich prichádzajúcim
         sedliakom a vchádzali do richtárovho domu, kde bol hneď stisk, no tak veselo ani na svadbe.
   </p>
   <p>
    Richtár usilovne prinášal vínko, páni si popíjali, keď medzitým Haluška vykukol z
         obloka, zazrel dolu osadou idúceho Eliáša Sartoriho, profesora jelšavskej školy, a zavolal
         naňho:
   </p>
   <p>
    „Domine clarissime, nech sa páči medzi nás! Canis mater,
    <sup>
     [
     <a class="footnote" href="#ftn.id2505425" name="id2505425">
      43
     </a>
     ]
    </sup>
    či nevidíte, že sa tu z komína kadí?“
   </p>
   <p>
    Tento obzrúc sa vošiel do izby. Veru dobre bude trochu si oddýchnuť.
   </p>
   <p>
    „Hľa, hľa,“ víta ho Štítnický, „hora s horou sa nezíde, ale človek s človekom sa zíde.
         Nuž odkiaľže prichodíte, či vari zo zámku?“
   </p>
   <p>
    „Tam nemám čo hľadať,“ odpovedá Sartori, sadajúc si medzi veľkých pánov. „Ja prichodím z
         Levoče.“
   </p>
   <p>
    „Canis mater,“ zamieša sa Haluška, „teda akiste neviete nič o slávnom zhromaždení, ktoré
         sa práve teraz vydržiavalo v Jelšave?“
   </p>
   <p>
    „Páni,“ odpovedal oslovený, „úprimne povediac, so všetkými tými zhromaždeniami
         nevyženiete ani Turka, ani Nemca von z krajiny. A veď sa hádam rok po roku vydržiavajú
         tieto zhromaždenia!“
   </p>
   <p>
    „Canis mater,“ povie zhovorčivý Haluška, „ja mám genealógiu a pragmatickú históriu
         všetkých našich snemov dopodrobna. Napríklad anno 1646 vydržiaval sa krajinský snem v
         Rožňave, anno 1647 v Levoči, anno 1648 v Prešove, 1650-51 v Košiciach a teraz v Jelšave. A
         keď chcete poznať causam et materiam pertractationis,
    <sup>
     [
     <a class="footnote" href="#ftn.id2505482" name="id2505482">
      44
     </a>
     ]
    </sup>
    to vám navlas rozpoviem…“
   </p>
   <p>
    „Dajteže teraz tomu pokoj,“ skočí mu do reči Šesták, „pre nás chudobných zemanov je to
         najlepšie, že sa počas snemu môžeme dobre najesť, dobre napiť a nikomu neplatiť.“
   </p>
   <p>
    Sykor pochytí pohár: „Nech žijú snemy! Nech žije palatín!“
   </p>
   <p>
    Všetci páni bratia vezmú poháre volajúc: „Vivat! Vivat!“
   </p>
   <p>
    Po utíšení zdvihne Šesták svoj pohár: „Na jeho zdravie!“ A Sykor dodá: „A na jeho
         rováš!“
   </p>
   <p>
    „Subintelligitur,“
    <sup>
     [
     <a class="footnote" href="#ftn.id2505523" name="id2505523">
      45
     </a>
     ]
    </sup>
    chytí sa slova Haluška, „ale canis mater! Ono sa i teraz znamenitá
         reprezentácia napísala pre kráľa proti Nemcom a vojenským veliteľom.“
   </p>
   <p>
    „Ktorá,“ dokladá Sartori, „ako všetky predošlé — tuším nijaký výsledok mať nebude.
         Denique moja mienka je: conventus ventus; sessio stramen, amen.“
    <sup>
     [
     <a class="footnote" href="#ftn.id2505544" name="id2505544">
      46
     </a>
     ]
    </sup>
   </p>
   <p>
    „Canis mater,“ povie Haluška, „ak nebude, potom budeme šabľami písať naše reprezentácie,
         a potom Nemci uvidia, čo je maďarské zemianstvo a čo sú maďarské zhromaždenia.“
   </p>
   <p>
    „Odpustite, páni,“ karhá ich Sartori, „ale ja myslím, že vy všetci ste slovenskí zemania
         — tých trinásť stolíc, ktorých menom sa vydržiavajú tieto zhromaždenia, je opravdivé
         číročisté Slovensko!“
   </p>
   <p>
    „Prostestujem,“ srdí sa Haluška, „my máme svoje armálesy
    <sup>
     [
     <a class="footnote" href="#ftn.id2505574" name="id2505574">
      47
     </a>
     ]
    </sup>
    od maďarských kráľov a tých trinásť horných stolíc je iba čiastočka veľkého
         Magyarországu!“
   </p>
   <p>
    „Ale páni,“ povie pokojne Sartori, „dajteže tomu pokoj! Veď ten veľký Magyarország teraz
         práve leží v Turecku, lebo hneď poniže Jelšavy v Hnilci a v Plešivci máte pohraničné
         stanice naproti Turkom. V Jágri, Senderove a vo Fiľakove vládnu tureckí pašovia, stavajú
         minarety — tam vejú turecké zástavy so znakom polmesiaca a s konským chvostom na hradbách.
         Nuž, prosím vás, kdeže máte teraz Magyarország a maďarské stolice?… A ktože bráni a chráni
         teraz tie naše pohraničné zámky proti Turkom, keď nie Slováci?! Áno, i tá všeobecná
         insurekcia, ktorá sa vždy a vždy zvoláva do krutého boja proti Turkom, z akéhože tá
         pozostáva národa, ak nie zo Slovákov?“
   </p>
   <p>
    „Canis mater,“ hnevá sa Haluška, „ale zemianstvo stojí predsa vždy v prvom šíku v tomto
         boji na život a na smrť, a zemianstvo je predsa maďarské, lebo má svoje privilégiá od
         maďarských kráľov!“
   </p>
   <p>
    „Hádam od Arpáda, či ako,“ pýta sa neohrozený Sartori. „Ba či by sa naozaj našla v celej
         krajine zemianska listina, ktorá by pochodila od prvých maďarských vodcov?!… No svätý
         Štefan, ten sa už písal kráľom celého Uhorska, a tak i Slovenska, a tak sa písali i jeho
         nástupcovia. Ba práve skoro po svätom Štefanovi kráľ Abba Samuel bol rodom slovenský
         knieža, no väčšina Arpádovcov, aspoň matky boli zväčša Češky alebo Poľky alebo Rusky, len
         nie Maďarky. Nuž a králi z rozličných domov, koľkíže boli z maďarskej krvi, keď i sami
         Korvínovci pochodili zo sedmohradských Románov?… Takto i teraz slávne panujúci rakúsky dom
         rozdáva zemianske privilégiá pro meritis,
    <sup>
     [
     <a class="footnote" href="#ftn.id2505644" name="id2505644">
      48
     </a>
     ]
    </sup>
    ale to len nikto nepovie, že panujúci dom je maďarský?… Ba práve i terajší
         palatín, koľkých ten už menoval zemanov? A všetci dobre vieme, že jeho predkovia pochodili
         z Poľskej!“
   </p>
   <p>
    „Canis mater,“ vrtí hlavou Haluška. „Už si ja dám priam svoj nos odrezať, ak mi to
         corpus juris dokážete, žeby daktorý kráľ lebo palatín Slováka ako Slováka a za slovenského
         zemana bol vymenoval!“
   </p>
   <p>
    „Však ja to ani nemyslím dokázať,“ mrdol plecom Sartori, „že králi Uhorska, ako že boli
         kráľmi všetkých krajinu obývajúcich národov, tak i zemianske listiny rozdávali i Maďarom i
         Slovákom i Rusínom i Románom beztoho, že by sa boli spytovali na národnosť, ale jedine za
         zásluhy o spoločnú vlasť, ktorá je matkou všetkých, brali ohľad… A keďže toto nechcete
         uznať, teda mi to dokážte corpus juris a z pozitívnych zákonov, že by iba rodení, a teda
         číročistí Maďari boli dostávali zemianske výsady — že by nemaďarom k takýmto výsadám právne
         boli bývali zamknuté dvere.“
   </p>
   <p>
    „Canis mater!“ hnevá sa Haluška. „To ja zase dokázať nechcem, ale toľko tvrdím, že už či
         kráľ či palatín menuje zemanov, tak ich menuje vždy ako maďarský kráľ alebo maďarský
         palatín, ale nie ako slovenský, ruský, lebo románsky.“
   </p>
   <p>
    „My by sme sa snadno mohli dorozumieť,“ povedal Sartori s vážnym pohľadom, „keby ste,
         pane, hovorili podľa corpus juris ,rex Hungariae‘,
    <sup>
     [
     <a class="footnote" href="#ftn.id2505707" name="id2505707">
      49
     </a>
     ]
    </sup>
    teda uhorský kráľ, alebo uhorský palatín, pretože Hungária je vlasť a matka
         všetkých národov, ktoré ju od nepamäti obývajú. Ale kdeže stojí v corpus juris ,regnum Magyarorum?‘…
    <sup>
     [
     <a class="footnote" href="#ftn.id2505725" name="id2505725">
      50
     </a>
     ]
    </sup>
    alebo ,Magyaria‘? Tú, ako som už spomenul, museli by ste teraz hľadať v
         tureckom mocnárstve, keďže sa už Turcia Europae rozprestiera od Carihradu hore na Belehrad,
         Budín, Jáger až po Senderovo a po Fiľakovo!“
   </p>
   <p>
    „Ech, canis mater,“ šomre namrzený Haluška, „nebudem sa s vami dohadovať!“
   </p>
   <p>
    „Lebo od pravdy nemôžete ďalej, zostaňte teda zbohom,“ privoláva mu pokojne k dverám
         idúci Sartori.
   </p>
   <p>
    Keď odišiel, rozhadzuje sa zahanbený Haluška: „Dajsamibože! Taký profesorík — a ešte by
         ti ma chcel poučovať?!… Canis mater! Keby to len bola dajaká hodná chlapina… Ale taký
         motýľ, čo ho kedysi, ako išiel v kepienčeku ukrútený do jelšavskej teplice, silný vietor
         pochytil akoby na krídla a zaniesol ďaleko na jelšavské lúky ani havrana.“
   </p>
   <p>
    „A či sa neurazil?… Hahaha!“ chechce sa Štítnický.
   </p>
   <p>
    „Čo by sa ti taký chriašteľ mohol uraziť,“ vraví osmelený Haluška. „Vietor ho zložil na
         kopec sena a tam si po tej prechádzke oddýchol na povetrí… ale počujte, canis mater, ja som
         mal profesora juris v Košiciach — ale akože sa len volal? Len sa mi tak pletie na jazyku —
         bol to chlap vysoký hodne vyše siahy a vážil dva centy, desať funtov.
    <sup>
     [
     <a class="footnote" href="#ftn.id2505790" name="id2505790">
      51
     </a>
     ]
    </sup>
    To ti len bol za profesora!“
   </p>
   <p>
    „Nie Bodenlos?“ spytuje sa Štítnický.
   </p>
   <p>
    „Bodenlos, Bodenlos,“ kričí Haluška vo vytržení. „Eruditus vir, eximius vir; ille una
         manu sex centenariorum bovem supra elevavit.
    <sup>
     [
     <a class="footnote" href="#ftn.id2505814" name="id2505814">
      52
     </a>
     ]
    </sup>
    Tak to rozumejte, že ten šesťcentového vola jednou rukou zdvihol hore.“
   </p>
   <p>
    „Ba ako ho chytil, či za nohu, či za roh?“ pýta sa Šesták.
   </p>
   <p>
    „Za chvost, canis mater, za chvost!“ kričí Haluška.
   </p>
   <p>
    „Nech žije Bodenlos,“ pripíja Sykor a všetci vytrúbili obsah svojich pohárov.
   </p>
   <p>
    „Ale sa vám toho študenti i báli! Ten… ten len svojou škutinatou obrvou mihol na žiaka a
         už sa triasol pred ním ani osika. A akí to boli žiaci! Chlapi ako duby, bradatí a fúzatí, a
         nie ako chlapci v Jelšave. A vari sa ti boja profesorov? Ani ako mak! Canis mater! Veď
         starému Svätokrížskemu zakvačili na jeho parochňu drôt a pretiahli dolu oblokom až na korbu
         studne; a keď prišla slúžka vodu ťahať, vyletela parochňa za drôtom von oblokom a chudák
         starký sa zľakol, akoby hromový blesk bol uderil do neho.“
   </p>
   <p>
    „Veď vám to i na starého neduživého leva skáču myši a cvrčky,“ mudroval Štítnický, pred
         ktorým sa, pokým býval mladý a zdravý, triasli vlci a medvede.
   </p>
   <p>
    „Zeman pije a politizuje, lebo je rodený politik. Dajte teda pletkám pokoj,“ karhal
         Chujava.
   </p>
   <p>
    „A bojuje,“ skočil mu do reči Srnáč.
   </p>
   <p>
    „Vari ako my teraz s pohármi,“ predhadzuje Šesták.
   </p>
   <p>
    „A kto dobre pije, ten sa dobre bije; taká je zemianska krv,“ chvasce sa Chujava. No
         dopovediac to, zahodí prázdny krčah do dverí a volá: „Richtár, daj vína, hrmen bohov!“
   </p>
   <p>
    Richtár položil plný krčah na stôl.
   </p>
   <p>
    „Páni bratia,“ začne politizovať Štítnický, „mne sa to predsa len nepáči, že ten náš
         palatín vymenúva tak veľa zemanov! Veď v samých Kameňanoch bude už skoro pol dediny
         vešelínovských zemanov!“
   </p>
   <p>
    „Canis mater, má na to právo!“ bráni Haluška.
   </p>
   <p>
    „Ak to i ďalej tak pôjde, vtedy v Uhrách onedlho bude viac zemanov než sedliakov,“ horlí
         Štítnický.
   </p>
   <p>
    „A potom naše privilégiá tutti quanti
    <sup>
     [
     <a class="footnote" href="#ftn.id2505921" name="id2505921">
      53
     </a>
     ]
    </sup>
    budú u čerta,“ mrzí sa Srnáč.
   </p>
   <p>
    „Quod Deus avertat!
    <sup>
     [
     <a class="footnote" href="#ftn.id2505935" name="id2505935">
      54
     </a>
     ]
    </sup>
    Lebo to by bolo ozaj toľko, ako zničiť krajinu; a viete, že extra Hungariam non
         est vita!“
   </p>
   <p>
    Keď takto Haluška mudruje, predstúpi pred neho richtár:
   </p>
   <p>
    „Pán urodzený, pekne ich odpytujem, veď sa im, tuhľa, kobyla ožrebila!“
   </p>
   <p>
    „Eštežečo,“ vykríkne tento. „Nuž canis mater, akože ja už teraz pôjdem domov? Vari sedlo
         na plece, či ako?!“
   </p>
   <p>
    „Viete čo, poďme všetci na zámok,“ narádza Chujava. A všetci sa vyhrnuli von dvermi.
   </p>
   <p>
    *
   </p>
   <p>
    Z jelšavského snemu dostavilo sa na Muránsky zámok veľa vysokého panstva, a to veľmoži,
         župani, snemoví poslanci, vznešenejší banderisti a nižší zemania.
   </p>
   <p>
    Zámocká streľba mohutne zadunela na ich uvítanie, ako i na znak radosti, že poľské
         vojsko opustilo Uhorskú krajinu.
   </p>
   <p>
    Podvečer rozkázala pani palatínka pre nižšie zemianstvo pred palotou na dvore upiecť
         celého vola, pričom sa i v kotloch jalovky varili — a z pivníc sudy vína vykotúľali, z čoho
         služobníctvo rad-radom podávalo prítomným hosťom. Cigánska banda vyhrávala slovenské
         národné piesne; tanec, spev a vykrikovanie na zdravie jeho milosti pána palatína a jeho
         hrdinskej manželky Márie Seči rozliehalo sa na všetky strany až do neskorej noci.
   </p>
   <p>
    V samej palote častovali sa poprední páni a vyššie zemianstvo i so svojimi manželkami a
         dcérami, z ktorých niektoré i po celé týždne, ba mesiace sa na hrade bavievali, lebo
         palatínka to rada mala, keď najpoprednejšie panie Uhorska sa okolo nej sťa hviezdy okolo
         slnka krútili a jej sa korili. Viedla veľký dvor ako hociktorá panujúca nemecká kňažná.
         Mala svoje dvorné dámy
    <sup>
     [
     <a class="footnote" href="#ftn.id2506017" name="id2506017">
      55
     </a>
     ]
    </sup>
    a panošov
    <sup>
     [
     <a class="footnote" href="#ftn.id2506028" name="id2506028">
      56
     </a>
     ]
    </sup>
    z poprednejších zemianskych rodín, ktoré často predvádzali rytierske hry a
         zábavy. Okrem toho mala svojich komorníkov a komorné, no i veľký počet všelijakého
         služobníctva, i poľovníkov a rybárov. Mala svoje jazdecké kone, sokola a poľovných psov
         všelijakého druhu.
   </p>
   <p>
    V tom čase práve pripravili v palote veľmi skvostnú večeru. Stolové náčinie pozostávalo
         z čistého striebra, zlata a drahého cudzozemského porcelánu. Stoly boli obťažkané všelijako
         pripravenou divinou, rybami, tokajským víncom a sladkými lakotami, ktorými sa jej
         zavďačovali z pohraničných zámkov tureckí pašovia, bo títo v čase pokoja posielali svojich
         poslov na Muráň; no stávalo sa, že i sami sa dostavili, ako i poslovia sedmohradského a
         nemeckých kniežat a vojvodcov, a veru nezriedka i poľského kráľa.
   </p>
   <p>
    Pri večeri pripíjali vínom rozohriati páni na zdravie pánu palatínovi a jeho manželke,
         za ktorú láskavosť obidvaja úprimne ďakujúc, uisťovali svojich hostí, že im to milo padne,
         keď sa v ich príbytku tak príjemne zabávajú.
   </p>
   <p>
    Medzi zábavou, pošepkajúc dakoľko slov prítomným paniam, oslovila natešená palatínka
         pánov, aby jej nemali za zlé, keď s dámami vyjde na pavlač, aby videla, ako sa i na dvore
         zabávajú jej milí hostia, páni bratia zemania. Čo páni bratia schvaľovali a ju uisťovali,
         že to akiste veľmi dobre padne pánom bratom, keď sa im pani palatínka ukáže; vstala od
         stola s milým úsmevom a pobrala sa s paniami a slečnami na pavlač.
   </p>
   <p>
    Jej oblek bol veľmi skvostný. Na jej čepci, vyšívanom zlatom, ligotali sa drahokami:
         diamanty, rubíny, opály a smaragdy. Z hrdla jej viseli drahocenné perly a veľká utešená, až
         na prsia siahajúca hviezda, dar od manželky cisára Ferdinanda III., keď ju táto ako svoju
         dvornú paniu chcela vyznačiť. Na rukách mala zlaté náramnice posiate najrozmanitejšími
         drahokamami. Jej šaty boli z perzského hodvábu; jedným slovom, skvelým vonkajškom
         prezrádzala hodnosť kňažnej a vzbudzovala úctu a počudovanie zo všetkých strán.
   </p>
   <p>
    Len čo sa zjavila na pavlači, vykrikovalo okolo horiacich ohňov hemžiace sa zemianstvo
         plným hrdlom, až sa hory ozývali: „Vivat! Na slávu a zdravie veľkomožnej milosti!“ A všetci
         vyhadzovali svoje kučmy do povetria. Ba mnohí rozohriati dobrým hornozemským víncom prišli
         do takého vytrženia, že volali:
   </p>
   <p>
    „To by bola kráľovná! Aj tak nemáme kráľovnú — nech žije naša kráľovná Mária Seči!“
   </p>
   <p>
    A palatínka?
   </p>
   <p>
    Tá, hlboko sa ukláňajúc, ďakovala im s povďačným úsmevom.
   </p>
   <p>
    „Ako vidno,“ lichotila jej Tökölyčka, „to naše svieže zemianstvo ľahko vyvolí vašu
         milosť za kráľovnú.“
   </p>
   <p>
    „Nebolo by divu,“ zaliečala sa Véčéyčka, „keď nateraz beztak ešte kráľovnej nemáme.“
   </p>
   <p>
    „A keby sme tak práve nemali korunovaného kráľa, a bolo by ho teraz treba voliť na rákoši,“
    <sup>
     [
     <a class="footnote" href="#ftn.id2578142" name="id2578142">
      57
     </a>
     ]
    </sup>
    pokračovala v lichotení Barkócička, „neviem, čo by sa mohlo ešte stať?“
   </p>
   <p>
    „A prečo by sa,“ dotvrdzovala Mariašička, „keby krajinských stavov práve taká vôľa bola
         — pán palatín a pani palatínka na túto hodnosť nemohli povýšiť?!“
   </p>
   <p>
    „Aspoň by ten diadém kráľovský lepšie pristal na hlavu pani palatínke ako Rákóczičke,“
         povedala Véčéyčka.
   </p>
   <p>
    „Pekne vám ďakujem, drahé priateľky,“ povie Vešelínka s milostivým úsmevom, „ďakujem za
         toto vaše dobroprianie! A predsa, ako je i vám známe, povyšuje sa pani Rákóczička i so
         svojou nevestou hrdo nadomňa…“
   </p>
   <p>
    „A nemajú na to príčinu,“ pretrhne jej reč Mariašička.
   </p>
   <p>
    „Nechže si tam myslia,“ kývne plecom Vešelínka, „o mojom rode, bohatstve a hodnosti čo a
         koľko chcú… Isté je, že ja sa veru poklonkovať nebudem! A keď sa ony svojou návštevou ku
         mne na Muráň neuponížia, ani ja sa ku nim. — Napokon mňa len to náramne teší, že sa vy,
         drahé priateľky, tu dobre zabávate… Alebo vám je azda dlhý, zunovaný čas?“
   </p>
   <p>
    „Ach, prosíme, veď nám je tu sťa v raji,“ hovorí v mene všetkých Véčéyčka. „Deň po dni
         sa striedajú príjemné zábavy a radovánky. Len nedávno, keď boli na veľkej lúke za zámkom
         rytierske hry a dostihy, pri ktorých sa tak vyznačovala naša bujará mládež — keď slečny
         rozdávali kytky a vence tým, ktorí sa vyznačili — aké to bolo rozkošné divadlo!… Predvčerom
         sme poľovali so sokolmi v lesoch. Včera sme lovili v podmuránskom potoku ryby, po riavach
         pstruhy. Nedávno sme si vyšli koňmo na majer v Ľubovníku, kde sme obdivovali krásne dojné
         kravy a jalovinu, a stadiaľ k jelšavskému rybníku, kde sa lovili šťuky. A dnes, ľaľa, koľko
         tu panstva! Aké veselé spevy, hudba, tance!“
   </p>
   <p>
    „A beztak je tu,“ pokračovala Mariašička, „tak hlučný a veselý život ako v meste; tu
         bývajú rozliční remeselníci, krámy a trhy každý deň!“
   </p>
   <p>
    „No to mi je po chuti, že ste také spokojné a tak sa vám tu páči,“ usmievala sa natešená
         palatínka. „Ale, moje drahé, poďme už do paloty, lebo začne chladný vietor poduchovať.“
   </p>
   <p>
    I vošli pri jasote zemianstva do ľavého krídla paloty, kde už boli pre panie prichystané
         izby.
   </p>
   <p>
    Páni bratia bavili sa do bieleho rána.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507262" name="ftn.id2507262">
        25
       </a>
       ]
      </sup>
      <span class="emphasis">
       <em>
        Zlaté rúno
       </em>
      </span>
      — Podľa starogréc. báje Nefela dostala od boha
               Hermesa okrídleného barana, ktorého rúno bolo z číreho zlata. Kráľ Aietes zasvätil
               rúno Aresovi. Zlaté rúno strážil hrozitánsky drak. Rúno si cenili na celom svete ako
               veľký poklad.
     </p>
    </div>
    <div class="footnote">
     <p>
      <sup>
       [
       <a class="para" href="#id2507322" name="ftn.id2507322">
        26
       </a>
       ]
      </sup>
      <span class="emphasis">
       <em>
        Alter ego
       </em>
      </span>
      (lat.) — druhé ja
     </p>
    </div>
    <div class="footnote">
     <p>
      <sup>
       [
       <a class="para" href="#id2507357" name="ftn.id2507357">
        27
       </a>
       ]
      </sup>
      <span class="emphasis">
       <em>
        Vivat noster palatinus
       </em>
      </span>
      (lat.) — nech žije náš palatín!
     </p>
    </div>
    <div class="footnote">
     <p>
      <sup>
       [
       <a class="para" href="#id2507421" name="ftn.id2507421">
        28
       </a>
       ]
      </sup>
      <span class="emphasis">
       <em>
        Ľubomiersky
       </em>
      </span>
      — Jerzy Sebastyjan (1616 — 1667), vplyvný poľský
               šľachtic a vysoký krajinský hodnostár
     </p>
    </div>
    <div class="footnote">
     <p>
      <sup>
       [
       <a class="para" href="#id2504855" name="ftn.id2504855">
        29
       </a>
       ]
      </sup>
      <span class="emphasis">
       <em>
        Čáky
       </em>
      </span>
      — Ladislav Csáky (1641 — 1708), prívrženec Thökölyho. Po
               víťazstve cisára nad povstalcami pridal sa na stranu cisára a bojoval proti
               Turkom.
     </p>
    </div>
    <div class="footnote">
     <p>
      <sup>
       [
       <a class="para" href="#id2504879" name="ftn.id2504879">
        30
       </a>
       ]
      </sup>
      <span class="emphasis">
       <em>
        Vicem pro vice
       </em>
      </span>
      (lat.) — Niečo za niečo.
     </p>
    </div>
    <div class="footnote">
     <p>
      <sup>
       [
       <a class="para" href="#id2504894" name="ftn.id2504894">
        31
       </a>
       ]
      </sup>
      <span class="emphasis">
       <em>
        Barkóci
       </em>
      </span>
      — František Barkóczy, zemplínsky podžupan. Ferdinand
               III. hojne odmeňoval svojho vojvodcu za služby proti Thökölymu.
     </p>
    </div>
    <div class="footnote">
     <p>
      <sup>
       [
       <a class="para" href="#id2504966" name="ftn.id2504966">
        32
       </a>
       ]
      </sup>
      <span class="emphasis">
       <em>
        Mariáši
       </em>
      </span>
      — Mariássy Imrich, podkupný spišský podžupan. Po
               vypuknutí povstania pridal sa k Rákóczimu.
     </p>
    </div>
    <div class="footnote">
     <p>
      <sup>
       [
       <a class="para" href="#id2505016" name="ftn.id2505016">
        33
       </a>
       ]
      </sup>
      <span class="emphasis">
       <em>
        Petróci
       </em>
      </span>
      — Petróczy, majiteľ Košece
     </p>
    </div>
    <div class="footnote">
     <p>
      <sup>
       [
       <a class="para" href="#id2505138" name="ftn.id2505138">
        34
       </a>
       ]
      </sup>
      <span class="emphasis">
       <em>
        Nadásdy
       </em>
      </span>
      — František (1625 — 1671), uhorský magnát
               chorvátskeho pôvodu. Po prezradení sprisahania popravený.
     </p>
    </div>
    <div class="footnote">
     <p>
      <sup>
       [
       <a class="para" href="#id2505164" name="ftn.id2505164">
        35
       </a>
       ]
      </sup>
      <span class="emphasis">
       <em>
        Véčey
       </em>
      </span>
      — pochádzal z magnátskeho rodu na východnom
               Slovensku
     </p>
    </div>
    <div class="footnote">
     <p>
      <sup>
       [
       <a class="para" href="#id2505180" name="ftn.id2505180">
        36
       </a>
       ]
      </sup>
      <span class="emphasis">
       <em>
        Intimáta, reškripty, mandáty
       </em>
      </span>
      (lat.) — rozhodnutia vyššieho
               úradu oznámené nižšiemu úradu, úradné príkazy
     </p>
    </div>
    <div class="footnote">
     <p>
      <sup>
       [
       <a class="para" href="#id2505202" name="ftn.id2505202">
        37
       </a>
       ]
      </sup>
      <span class="emphasis">
       <em>
        Solenniter
       </em>
      </span>
      (lat.) — slávnostne
     </p>
    </div>
    <div class="footnote">
     <p>
      <sup>
       [
       <a class="para" href="#id2505212" name="ftn.id2505212">
        38
       </a>
       ]
      </sup>
      <span class="emphasis">
       <em>
        Ad acta
       </em>
      </span>
      (lat.) — na stranu odložiť
     </p>
    </div>
    <div class="footnote">
     <p>
      <sup>
       [
       <a class="para" href="#id2505237" name="ftn.id2505237">
        39
       </a>
       ]
      </sup>
      <span class="emphasis">
       <em>
        Libera electione populi
       </em>
      </span>
      (lat.) — podľa slobodnej voľby
               národa
     </p>
    </div>
    <div class="footnote">
     <p>
      <sup>
       [
       <a class="para" href="#id2505262" name="ftn.id2505262">
        40
       </a>
       ]
      </sup>
      <span class="emphasis">
       <em>
        Potestas
       </em>
      </span>
      (lat.) — splniteľný
     </p>
    </div>
    <div class="footnote">
     <p>
      <sup>
       [
       <a class="para" href="#id2505273" name="ftn.id2505273">
        41
       </a>
       ]
      </sup>
      <span class="emphasis">
       <em>
        Executiva
       </em>
      </span>
      (lat.) — výkonná moc
     </p>
    </div>
    <div class="footnote">
     <p>
      <sup>
       [
       <a class="para" href="#id2505288" name="ftn.id2505288">
        42
       </a>
       ]
      </sup>
      <span class="emphasis">
       <em>
        Jus supremae inspectionis
       </em>
      </span>
      (lat.) — právo najvyššieho
               dozoru
     </p>
    </div>
    <div class="footnote">
     <p>
      <sup>
       [
       <a class="para" href="#id2505425" name="ftn.id2505425">
        43
       </a>
       ]
      </sup>
      <span class="emphasis">
       <em>
        Canis mater
       </em>
      </span>
      (lat.) — nadávka
     </p>
    </div>
    <div class="footnote">
     <p>
      <sup>
       [
       <a class="para" href="#id2505482" name="ftn.id2505482">
        44
       </a>
       ]
      </sup>
      <span class="emphasis">
       <em>
        Causam et materiam pertractationis
       </em>
      </span>
      (lat.) — príčina, predmet
               sporu
     </p>
    </div>
    <div class="footnote">
     <p>
      <sup>
       [
       <a class="para" href="#id2505523" name="ftn.id2505523">
        45
       </a>
       ]
      </sup>
      <span class="emphasis">
       <em>
        Subintelligitur
       </em>
      </span>
      (lat.) — nechápe
     </p>
    </div>
    <div class="footnote">
     <p>
      <sup>
       [
       <a class="para" href="#id2505544" name="ftn.id2505544">
        46
       </a>
       ]
      </sup>
      <span class="emphasis">
       <em>
        Conventus ventus; sessio stramen, amen
       </em>
      </span>
      (lat.) — konvent,
               vietor, zhromaždenie, slama, tak je
     </p>
    </div>
    <div class="footnote">
     <p>
      <sup>
       [
       <a class="para" href="#id2505574" name="ftn.id2505574">
        47
       </a>
       ]
      </sup>
      <span class="emphasis">
       <em>
        Armales
       </em>
      </span>
      (lat.) — kráľovské listiny potvrdzujúce udelenie
               rodového znaku
     </p>
    </div>
    <div class="footnote">
     <p>
      <sup>
       [
       <a class="para" href="#id2505644" name="ftn.id2505644">
        48
       </a>
       ]
      </sup>
      <span class="emphasis">
       <em>
        Privilégiá pro meritis
       </em>
      </span>
      (lat.) — výsady za zásluhy
     </p>
    </div>
    <div class="footnote">
     <p>
      <sup>
       [
       <a class="para" href="#id2505707" name="ftn.id2505707">
        49
       </a>
       ]
      </sup>
      <span class="emphasis">
       <em>
        Corpus juris rex Hungariae
       </em>
      </span>
      (lat.) — podľa práva maďarského
               kráľovstva
     </p>
    </div>
    <div class="footnote">
     <p>
      <sup>
       [
       <a class="para" href="#id2505725" name="ftn.id2505725">
        50
       </a>
       ]
      </sup>
      <span class="emphasis">
       <em>
        Corpus juris regnum Magyarorum
       </em>
      </span>
      (lat.) — v pravom kódexe
               maďarského kráľovstva
     </p>
    </div>
    <div class="footnote">
     <p>
      <sup>
       [
       <a class="para" href="#id2505790" name="ftn.id2505790">
        51
       </a>
       ]
      </sup>
      <span class="emphasis">
       <em>
        Dva centy, desať funtov
       </em>
      </span>
      — cent (lat.) váhová jednotka v
               metrickej sústave, metrický cent; funt — (nem.) asi 0,4 kg
     </p>
    </div>
    <div class="footnote">
     <p>
      <sup>
       [
       <a class="para" href="#id2505814" name="ftn.id2505814">
        52
       </a>
       ]
      </sup>
      <span class="emphasis">
       <em>
        Eruditus vir, eximius vir, ille una manu sex centenariorum bovem supra
                  elevavit
       </em>
      </span>
      (lat.) — vzdelaný, vynikajúci muž jednou rukou zdvihol 6 q
               vola
     </p>
    </div>
    <div class="footnote">
     <p>
      <sup>
       [
       <a class="para" href="#id2505921" name="ftn.id2505921">
        53
       </a>
       ]
      </sup>
      <span class="emphasis">
       <em>
        Tutti quanti
       </em>
      </span>
      (lat.) — všetky
     </p>
    </div>
    <div class="footnote">
     <p>
      <sup>
       [
       <a class="para" href="#id2505935" name="ftn.id2505935">
        54
       </a>
       ]
      </sup>
      <span class="emphasis">
       <em>
        Quod Deus avertat
       </em>
      </span>
      (lat.) — Bože uchovaj.
     </p>
    </div>
    <div class="footnote">
     <p>
      <sup>
       [
       <a class="para" href="#id2506017" name="ftn.id2506017">
        55
       </a>
       ]
      </sup>
      <span class="emphasis">
       <em>
        Dvorné dámy
       </em>
      </span>
      — spoločníčky kráľovnej
     </p>
    </div>
    <div class="footnote">
     <p>
      <sup>
       [
       <a class="para" href="#id2506028" name="ftn.id2506028">
        56
       </a>
       ]
      </sup>
      <span class="emphasis">
       <em>
        Panoš
       </em>
      </span>
      — sluha, nosieval pánovi zbrane
     </p>
    </div>
    <div class="footnote">
     <p>
      <sup>
       [
       <a class="para" href="#id2578142" name="ftn.id2578142">
        57
       </a>
       ]
      </sup>
      <span class="emphasis">
       <em>
        Rákoš
       </em>
      </span>
      — od osady Rákoš, kde sa kedysi odbavovali snemy pod
               holým nebom. Podľa toho zostal zemianskym zhromaždeniam tento názov.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578253">
       </a>
       III.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Blízko Leopoldova, naproti Novým Zámkom, ktoré toho času boli v tureckých rukách, ležalo
         táborom cisárske vojsko. Dlhé rady šiatrov beleli sa po rozkošnej považskej doline. Medzi
         šiatrami horeli veselé vatry, ktoré jarí bojovníci húfne obklopovali, dychtivo čakajúc, kým
         sa vo veľkých kotloch nasekané mäso uvarí. V tábore bolo živo!
   </p>
   <p>
    Uprostred neho stál najväčší a najozdobnejši šiator. Nad ním na vysokej žrdi
         rozprestieral svoje krídla dvojhlavý rakúsky orol. Pred šiatrom chodila sem-tam silná stráž
         a vojenské ordonancie ustavične behali von i dnu.
   </p>
   <p>
    Bol to šiator maršala Montecuculiho.
    <sup>
     [
     <a class="footnote" href="#ftn.id2578294" name="id2578294">
      58
     </a>
     ]
    </sup>
   </p>
   <p>
    Práve sa odbavovala vojenská porada, na ktorú boli pozvaní všetci v tábore prítomní
         cisárski generáli. Montecuculi im oznamoval najnovšie správy o pohyboch tureckého vojska,
         ktoré, ako tvrdil, zdajú sa predzvestovať blízku búrku. No veľmi ľutoval, že v tejto
         rozhodnej chvíli sa vraj nemôžu spoliehať na Uhrov, a tak ani všetky vojenské sily k
         smelému úderu na vojsko turecké sústrediť. Silné oddiely cisárskeho vojska musia sa
         ustavične zdržovať pri Tise, okolo Košíc a banských miest, ktoré čiastočne turecké výpady
         odrážajú, na uzde držia sedmohradské knieža a všetko nespokojné uhorské zemianstvo.
         Vojenskí vodcovia maršalovi prisviedčali, žalujúc sa trpkými slovami, že sa veru na Uhrov
         nijako opierať a spoliehať nemožno, ale že sa pred ich zradou a úkladmi tak musia mať na
         pozore, ako čo by boli v nepriateľskej krajine.
   </p>
   <p>
    „To isté udávam i ja vo svojich správach do Viedne,“ povedal Montecuculi. „Ba akú zvesť
         nám prinesie Kuefstein? Per Bacco!
    <sup>
     [
     <a class="footnote" href="#ftn.id2578347" name="id2578347">
      59
     </a>
     ]
    </sup>
    Čakám netrpezlivo na jeho návrat.“
   </p>
   <p>
    Sotva to dopovedal, vstúpil dôstojník od stráže a povedal:
   </p>
   <p>
    „Oznamujem príchod grófa Kuefsteina.“
   </p>
   <p>
    „Túžobne ho čakáme,“ povedal maršal.
   </p>
   <p>
    Dôstojník odišiel.
   </p>
   <p>
    „Srdečne vás vítam,“ privítal ho Montecuculi, len čo s poklonou vošiel dnu. „Veru sme
         zvedaví, ako sa vám vaša úloha v tom nespokojnom Gemeri podarila.“
   </p>
   <p>
    „Úprimne musím vyznať,“ odpovedal tento, „že veru všetko moje snaženie bolo bez
         výsledku, lebo hoci sťa vyslaný komisár najvyššieho cisára a kráľa trpezlivo som vypočúval
         všetky ponosy Gemerskej stolice a na svoju česť som sa zaviazal, že tieže i jeho jasnosti
         prednesiem, nič dobrého zo strany dorozumenia medzi stoličnou správou a cisárskym vojskom
         som sprostredkovať nemohol. Tam teraz medzi zemianstvom sú náruživosti tak rozjatrené, že
         moje upokojujúce reči boli akoby do vetra hodené.“
   </p>
   <p>
    „Škoda sa vám bolo i ustávať,“ povedal Susa. „Och, ja veľmi dobre poznám to uhorské
         zemianstvo! Viem, ako mu v útrobách vrie žlč nesmiernou nenávisťou oproti cisárskej vláde a
         vojsku.“
   </p>
   <p>
    „Zo všetkého je jasné,“ pokračoval Kuefstein vo svojej správe, „toto bujné zemianstvo by
         chcelo, aby sme nie od cisára, lež od ich palatína, od snemu, ba ešte i od stolíc prijímali
         rozkazy a potom aby sme sa len my za nich neprestajne s Turkom bili, ale za to aby nás len
         cisár vydržiaval a platil. No oni nechcú nijaké vojnové ťarchy pocítiť, hoci im Turek už na
         krku stojí.“
   </p>
   <p>
    „Skromné to veru,“ povedal namrzený Montecuculi, „naozaj skromné žiadosti. Per Bacco!“
   </p>
   <p>
    „Veď nám už ani do tábora, ani na zámky potravu dovážať nechcú,“ žaloval sa Strassaldo.
    <sup>
     [
     <a class="footnote" href="#ftn.id2578441" name="id2578441">
      60
     </a>
     ]
    </sup>
   </p>
   <p>
    „A či sa možno potom čudovať,“ pokračuje Susa, „keď si vojak napokon i násilne vezme,
         keď mu dobrovoľne nechcú dávať? Veď i on chce jesť a zapiť si, keď sa za nich s Turkom musí
         pasovať.“
   </p>
   <p>
    „Ba nehanbia sa chvastať, že by oni i bez nás boli vstave Turkom odolať. No známa vec
         je, že ani vojská Európy presilu polmesiaca, nepoviem zlomiť — ale posiaľ ani len zastaviť
         neboli vstave,“ povedal Kuefstein.
   </p>
   <p>
    „Ba čo by bolo bývalo dosiaľ z celého Uhorska, keby nie my?“ prevzal slovo Montecuculi.
         „Nič, okrem tureckého pašalíka, ako aj zo Srbska, Bosny, Bulharska, Talianska a Grécka. No
         víťazné cisárske vojsko tu stojí sťa pevný múr proti návalu divokých ázijských barbarov a
         potoky krvi cedí v ochrane Uhorska. A za to všetko dostáva tu nevďak, podozrievanie,
         osočovanie a vzbury.“
   </p>
   <p>
    „Povedzme si len pravdu,“ povedal Spankau,
    <sup>
     [
     <a class="footnote" href="#ftn.id2578491" name="id2578491">
      61
     </a>
     ]
    </sup>
    „že sa urobila veľká chyba tým, keď Vešelín, človek to nespoľahlivý a klátivý,
         bol menovaný palatínom krajiny.“
   </p>
   <p>
    „Veru, jeho zásluhy o kráľa a krajinu boli dosť pochybné,“ tvrdil Špork.
    <sup>
     [
     <a class="footnote" href="#ftn.id2578513" name="id2578513">
      62
     </a>
     ]
    </sup>
    „Že vraj bojoval proti Rákóczimu, lenže ho niekoľkokrát porazili.“
   </p>
   <p>
    „A že odbojného Imra Balašu pre jeho mrzké lúpeže a vraždy z rozkazu diéty v Novohrade
         potrestal?“ pokračoval Strassaldo. „Nuž a čože tam vlastne Vešelín vykonal? Zámok Divinu po
         šesť týždňov so štyritisíc mužmi darmo obliehal, a až keď som ja s cisárskym vojskom
         dorazil a hrad útokom dobyl a rozrúcal, Balaša pre Vešelínovu nedbanlivosť utiekol.“
   </p>
   <p>
    „A že z naloženia diéty daňové reštancie s vojskom od biedneho ľudu šťastlivo
         vyexekvoval a Tökölyho s mestom Kežmarkom pomeril, to sú mi už len potom zásluhy?!“ horlil
         Susa.
   </p>
   <p>
    „A za takéto hrdinské skutky je obsypaný titulmi a hodnosťami,“ mrzel sa Montecuculi,
         „aby sa svojmu kráľovi nevďačnosťou odmieňal. Per Bacco!“
   </p>
   <p>
    „Čo sa mňa týka,“ povedal Spankau, „ja by som veru za jeho vernosť i za vernosť všetkých
         uhorských pánov nedal ani planý peniaz, lebo veď všetci skusujeme, ako sa budú dnes
         cisárovi líškať, a už zajtra by boli zaraz hotoví spolčiť sa s Rákóczim a s Turkom, a to na
         jeho záhubu.“
   </p>
   <p>
    „Skutočná pravda,“ podporoval ho Kuefstein,“ lebo práve v ten čas, keď cisár od Švédov i
         od nemeckých kniežat bol tak kruto napadnutý, oni sa práve vtedy spolčili s Rákóczim oproti
         cisárovi.“
   </p>
   <p>
    „A najudatnejší rytier Dampiere pre ich nevernosť a podlú zradu musel pred bránou
         Prešporského zámku vypustiť svoju hrdinskú dušu!“ hneval sa Susa. „Áno, toto odbojné
         uhorské zemianstvo mocne prispelo k tomu, že cisár bol prinútený podpísať Vestfálsky pokoj,
    <sup>
     [
     <a class="footnote" href="#ftn.id2578597" name="id2578597">
      63
     </a>
     ]
    </sup>
    a to s veľkými obeťami. A Rákóczi následkom toho dostal nielen Sedmohradsko,
         ktoré som ja s toľkou námahou nadarmo sa usiloval zachovať cisárovi, lež i sedmoro
         potiských stolíc a k tomu ešte i Tokaj, Regec a iné zámky a statky.“
   </p>
   <p>
    „Máme šťastie,“ povedal Montecuculi, „že Rákóczi svoj odbojný život zavŕšil Vestfálskym
         pokojom a že jeho nástupca Juraj Rákóczi II. pre svoju poľskú politiku sa rozkmotril s
         Turkami, keď išiel na pomoc Poliakom oproti perekopským Tatárom.“
   </p>
   <p>
    „Poľskú korunu chcel vydobyť pre svojho syna Františka a stratil pritom svoje
         Sedmohradské kniežatstvo,“ vysvetľoval Susa, „kam Turci posadili Bárčaiho;
    <sup>
     [
     <a class="footnote" href="#ftn.id2578633" name="id2578633">
      64
     </a>
     ]
    </sup>
    ale pre poranenie, ktoré utŕžil od Turkov, prišiel i o život a po ňom skoro i
         jeho chýrečná matka Zuzana Loradfy presťahovala sa na druhý svet.“
   </p>
   <p>
    „Ani tá nádejná poľská koruna nebude viac zdobiť jeho hlavu,“ tvrdí Montecuculi, „lebo
         veď za to, že sa jeho otec Juraj spolčil so švédskym Karolom
    <sup>
     [
     <a class="footnote" href="#ftn.id2578657" name="id2578657">
      65
     </a>
     ]
    </sup>
    oproti poľskému Jánovi Kazimírovi
    <sup>
     [
     <a class="footnote" href="#ftn.id2578670" name="id2578670">
      66
     </a>
     ]
    </sup>
    a vojnou sužoval poľské kraje, za to teraz, hovorím, knieža Ľubomiersky vypálil
         a spustošil Rákóczimu do tristo dedín.“
   </p>
   <p>
    „Tak teda,“ vraví Kuefstein, „Ľubomiersky zanechal Uhrom hroznú pamiatku poľského
         priateľstva!“
   </p>
   <p>
    „A predsa odišiel sám od seba, keď sa vypomstil na Rákóczim. Uhri si to teraz vo svojej
         nadutosti vysvetľujú tak, akoby sa bol náramne zľakol tej všeobecnej insurekcie, ktorú bol
         proti nemu nariadil Vešelín.“
   </p>
   <p>
    „Ba či by Uhri šli vymáhať Rákócziho armádu, totiž tých dvadsaťtisíc mužov, ktorých im
         Tatári v Poľsku zajali a so sebou na Krym do otroctva odvliekli?“ posmeškoval Susa.
   </p>
   <p>
    „Na tú uhorskú insurekciu sa ani ja nijako spoliehať nemôžem pri nastávajúcej borbe
         proti takej sile, akú postaví Turecko do krutého zápasu na život a na smrť. No keď mi príde
         na pomoc, ktorú mi sľubuje kresťanská Európa, uvidí svet, čo dokáže vojenská taktika i
         proti nesmiernej presile barbarov. Ja vám, páni, poviem otvorene svoje náhľady a svoj
         vojenský plán, ale teraz nezaškodí, keď sa trochu obzrieme po tábore a prizrieme sa i
         zblízka na nové hradby Leopoldova, ktoré stavia Vešelín. Ako počúvam i sám sa tam teraz
         baví…“
   </p>
   <p>
    „Bezpochyby čaká, že mu všetci pôjdeme na poklonu,“ skočil mu do reči Susa, „a to jeho
         dielo budeme zvelebovať.“
   </p>
   <p>
    „Môže nás čakať, per Bacco!“ povedal Montecuculi. „Však on má práve tak ďaleko ku nám
         ako my k nemu.“
   </p>
   <p>
    A vyšli do tábora.
   </p>
   <p>
    Kým sa toto v tábore odohrávalo, Vešelín sa bavil na zámku v Leopoldove a s ním i
         viacero popredných uhorských i chorvátskych veľmožov. Tam boli Forgáč, Nádaždy, Ostrosith,
         Peter Zrinský a iní. Všetci obzerali novovystavené hradby a bašty, či táto pevnosť naozaj
         bude môcť zastaviť nával Turkov a odolať útoku.
   </p>
   <p>
    „Ako počuť,“ povedal Nádaždy, „v blízkom tábore má byť i sám maršál Montecuculi.“
   </p>
   <p>
    „A dobre vie,“ krútil hlavou Forgáč, „že palatín je tu na zámku, a predsa nemá ani toľko
         zdvorilosti, aby prišiel na návštevu. Či snáď čaká, že jemu pôjde prv palatín na poklonu?“
   </p>
   <p>
    „Toho sa veru nedočká,“ povedal Vešelín pánovito.
   </p>
   <p>
    „Dobre on vie, že hodnosť palatína je prvá po kráľovi a že v neprítomnosti kráľa je
         palatín vladárom zeme.“
   </p>
   <p>
    „Keby sa pred ním uponížil,“ hovoril hrdo Vešelín, „tým by ponížil nielen sám seba a
         svoju hodnosť, ale i krajinu, od ktorej som ten úrad prijal.“
   </p>
   <p>
    Takto sa zhovárajúc, obchádzali celý zámok a prezerali múry, mosty, bašty a priekopy.
   </p>
   <p>
    „To bola dobrá myšlienka, pán palatín,“ prehodí Ostrosith, hľadiac na bašty, „tu oproti
         Novým Zámkom, ktoré sú teraz, bohužiaľ, v moci Turkov, založiť túto pevnosť na obranu
         Nitrianskej a Trenčianskej stolice proti ich krutým výpadom.“
   </p>
   <p>
    „A bol tomu už istotne zvrchovaný čas,“ povedal sebavedome Vešelín, „lebo v poslednej
         tureckej vojne, keď dvadsaťpaťtisíc Turkov bez najmenšej prekážky prešlo cez rieku Váh,
         hrozne poplienilo celú Trenčiansku stolicu, ba i susednú Moravu a Sliezsko a odvlieklo so
         sebou štyridsaťtisíc zajatých ľudí do smutného otroctva.“
   </p>
   <p>
    „Taká je to ochrana,“ skočil mu do reči Zrinský, „ktorú my od Nemcov a viedenskej vlády
         požívame.“
   </p>
   <p>
    „Cisár robí všetko tak,“ tvrdí Nádaždy, „ako mu to jeho, nám vždy neprajní radcovia
         šepkajú.“
   </p>
   <p>
    „Nie je čudo,“ povie Vešelín, „veď je ešte taký mladý.“
   </p>
   <p>
    „Práve preto,“ povie Zrinský, „ani jeho vlastní vodcovia ho neposlúchajú, ale každý
         robí, ako sa mu páči.“
   </p>
   <p>
    „A práve teraz by sme potrebovali rázneho panovníka,“ hovorí Vešelín, „ktorý by s
         rozumom a pevnou vôľou i silnou rukou spravoval krajinu, lebo ináč sme stratení pri všetkom
         našom namáhaní a pri všelijakých obetiach, ktoré prinášame.“
   </p>
   <p>
    Sotva to dohovoril, stretli sa s maršalom Montecuculim a s jeho vojenskou družinou. Obe
         stránky boli chvíľu zarazené.
   </p>
   <p>
    „Pozdrav vás boh, páni!“ pretrhol Vešelín mlčanie. „Zdá sa mi, že i jedni i druhí by
         chceli vedieť, či táto pevnosť bude môcť zodpovedať svojmu cieľu. Nuž, ak sa smiem spýtať,
         čo si vy myslíte o tom?“
   </p>
   <p>
    „Ja si myslím,“ odpovedá Heister,
    <sup>
     [
     <a class="footnote" href="#ftn.id2578863" name="id2578863">
      67
     </a>
     ]
    </sup>
    „že dlhšie obliehanie nevydrží. A silnému útoku neodolá.“
   </p>
   <p>
    „Ale ani tak ľahko sa ho nepriateľ nezmocní,“ usmial sa Vešelín trpko.
   </p>
   <p>
    „Tuším, že sa jeho súcosť čoskoro dokáže,“ udobroval Montecuculi.
   </p>
   <p>
    „Daj boh, aby ho nestihol podobný osud ako tamto Nové Zámky,“ vzdychol si Strassaldo.
   </p>
   <p>
    „Ja si prajem,“ rečie s pichľavým úsmevom Forgáč, „aby sa mu v čas potreby výdatnejšej
         podpory dostalo než Novým Zámkom. Ináč ktorákoľvek iná pevnosť, odkázaná na seba, dostane
         sa do moci nepriateľa.“
   </p>
   <p>
    „A veru,“ karhá Nádaždy, „ak to i ďalej takto pôjde ako dosiaľ, bohužiaľ, čoskoro sa
         bude môcť povedať, že Uhorsko bolo, ale už ho niet.“
   </p>
   <p>
    „A čia to bude vina, čia, per Bacco!“ spytuje sa nasršený Montecuculi. „My konáme verne
         svoju povinnosť, ale boh mi je svedok, že za toľké naše obete nenachodíme tu v Uhorsku
         uznanie a v rozhodnej chvíli ani dostatočnú podporu!“
   </p>
   <p>
    „Pán maršal,“ ospravedlňuje sa Vešelín, „ja som svojej povinnosti zadosť učinil, keď som
         na žiadosť cisára a kráľa teraz vyhlásil všeobecnú insurekciu, a pozrite, z týchto horných
         slovenských stolíc zhromaždilo sa už vyše dvadsaťtisíc mužov pod krajinské zástavy.“
   </p>
   <p>
    „A na moje a môjho brata vyzvanie,“ zastáva sa Zrinský, „stojí vyše pätnásťtisíc
         Chorvátov v zbrani.“
   </p>
   <p>
    „Nuž teda,“ hovorí Forgáč, „keď i prítomní generáli, páni: Heister z horných Uhier, Susa
         z Moravy, Lesle zo Slavonska a Trautmansdorf z Austrie
    <sup>
     [
     <a class="footnote" href="#ftn.id2578940" name="id2578940">
      68
     </a>
     ]
    </sup>
    priviedli toľké tisíce vojska na pomoc, tak si myslím, že sa teraz už rozhodnou
         bitkou môže uderiť na prekliateho nepriateľa kresťanstva a zhubcu našej drahej vlasti —
         Turka!“
   </p>
   <p>
    „A to si práve tak túžobne žiada i môj brat Nikolaj,“ tvrdí ohnivý Zrinský, ktorému sa
         už viackrát v menších bitkách šťastne vodilo. Ale čože, keď ho pán maršal vždy zadržuje a
         rozhodnej bitke sa vyhýba a jeho podujatie nijako nechce podporovať.
   </p>
   <p>
    „Pre túto nešťastnú váhavosť sme doteraz už toľké pevnosti stratili: Nové Zámky, Levice,
         Nitru, Novohrad a Hlohovec nachodia sa v tureckých rukách,“ hneval sa Vešelín.
   </p>
   <p>
    „Nuž veď,“ povedal dopálený Montecuculi, „v tých pevnostiach bolo uhorské vojsko
         posádkou. Či my teda môžeme za to, že sa tak zle bránili a nevedeli nasledovať skvelý
         príklad hrdinského obrancu Sigetu?!“
    <sup>
     [
     <a class="footnote" href="#ftn.id2578985" name="id2578985">
      69
     </a>
     ]
    </sup>
   </p>
   <p>
    „My sme sa bránili,“ rozhadzoval sa Forgáč, „pokým sme mohli, ale keď sme sa od cisára
         nemohli dočkať nijakej pomoci, nebolo nám možné odolať takému ohromnému návalu — a museli
         sme sa poddať.“
   </p>
   <p>
    „Pán Forgáč,“ uškrnul sa Montecuculi, „vy ste mali v Nových Zámkoch i vojska i potravy
         nadostač, že by vám ešte i na tri mesiace bola vystačila, a predsa ste tak chytro a
         prenáhlene oddali pevnosť Turkom!“
   </p>
   <p>
    „Keď som sa úplne presvedčil o vašej ľahostajnosti k nám,“ bránil sa Forgáč, „a videl
         nemožnosť udržať sa, poddal som sa. Alebo by vás snáď to bolo tešilo, keby Turci, ako i
         chceli, zaútočili na zámok, celú posádku do posledného chlapa boli zrúbali. Či nebolo
         lepšie pri čestnej kapitulácii túto zachovať?“
   </p>
   <p>
    „Jedným slovom, my chceme toľko,“ povedal Zrinský, „rozhodnú bitku na otvorenom poli,
         ako žiada i môj brat.“
   </p>
   <p>
    „Ale ja sa na jeho žiadosť len tak voslep do rozhodnej bitky vrhnúť a všetko na jednu
         kocku postaviť nesmiem a nemôžem,“ hodil rukou Montecuculi, „lebo by tým celá ríša, ba i
         celý prestol môjho cisára a pána mohol prísť do nebezpečenstva, a takú zodpovednosť vám a
         vášmu bratovi kvôli na seba nevezmem, ale radšej počkám na príhodnú chvíľu a hlavný úder na
         nepriateľa v ten čas ustanovím, keď budem môcť rátať na pravdepodobný šťastlivý výsledok.“
   </p>
   <p>
    „Veru azda vtedy,“ skočí mu do reči posmešne Vešelín, „keď už celá krajina bude v moci
         Turkov alebo na holú púšť obrátená?“
   </p>
   <p>
    „Beztak tú našu úbohú vlasť priateľ i nepriateľ rovnako pustoší,“ dodal uštipačne
         Nádaždy.
   </p>
   <p>
    „Teda toto je naša odmena za toľké verné služby kráľovi a krajine preukázané,“ hnevá sa
         Susa, „to ustavičné osočovanie a podozrievanie, ten nevďak a toľké urážky? Saperment!“
   </p>
   <p>
    „Pán generál,“ karhá ho Vešelín, „akože len môže mať krajina k vám dôveru, keď vy, za
         Tisou pri Rakomazi i pri obliehaní Varadína táborom ležiac, horšie ste sa k našim ľuďom
         správali než Tatári. Veď to vaše vojsko všetko, čo mu prišlo pod ruku, nemilosrdne lúpilo a
         vraždilo, zemianske kúrie, osady, mestá pustošilo, vypaľovalo a so zemou zrovnávalo, takže
         hrôza a strach ide všade už pred vami po celej krajine.“
   </p>
   <p>
    „Keď sú tí vaši zemania zjavní nepriatelia a odbojníci proti cisárskemu vojsku,“ karhal
         ho Susa. „Za podlý zisk sa dávajú Turkom za vyzvedačov a sú naši najhorší zradcovia, ako
         som to všetko pánu maršalovi písal a hodnovernými dôkazmi i potvrdil.“
   </p>
   <p>
    „Pán maršal i sám o nič lepšie, ak nie horšie riadil za Tisou a po horných stoliciach,“
         chytil sa rázneho slova Vešelín, „kamkoľvek jeho vojsko tiahlo, zo všetkých strán nekonečné
         ponosy, žaloby a náreky ku mne dochodia, ako som to aj vysokej vláde vo Viedni bol
         prinútený oznámiť.“
   </p>
   <p>
    „Chcel by predsa len zvedieť, ako znejú všetky tie žaloby proti mne, per Bacco!“ smial
         sa Montecuculi.
   </p>
   <p>
    „Keď tak chcete vedieť,“ povedal nahnevaný Vešelín, „teda čujte: že ste zatiské stolice
         ohňom i mečom ukrutne spustošili, že ste zemanov i nezemanov rovnako zúrivo trápili, mučiť
         a vraždiť dali, že ste v horných krajoch mestá, kúrie a kaštiele panské lúpiť, drancovať,
         až do základov rozboriť a so zemou zrovnať dávali, že —“
   </p>
   <p>
    „A či som azda mal šanovať rákócziovských odbojníkov, ktorí sa mi s mečom v ruke na
         odpor postavili?“ skočil mu do reči rozhnevaný Montecuculi. „Páni, ako zo všetkého vysvitá,
         vy mladosťou cisárovou pohŕdate, ale verte mi, že to vás samých zahubí!“
   </p>
   <p>
    „Väčšiu skazu nám už ani Turci, ba ani pekelní duchovia nemôžu urobiť, ako vy robíte. No
         pamätajte si, pomsta vás zastihne!“ kričal ohnivý Zrinský.
   </p>
   <p>
    „Príde čas odplaty!“ hrozil Nádaždy.
   </p>
   <p>
    „Príde veru,“ skočí mu Susa prudko do reči, „a zroní tú vašu pýchu do prachu!“
   </p>
   <p>
    Montecuculi a ostatní generáli odišli veľmi rozhnevaní do tábora.
   </p>
   <p>
    Pri ich odchode kričal Zrinský: „Či my máme znášať túto potupu, toto bezprávie a
         útlaky?“
   </p>
   <p>
    „Radšej slávne zhynúť, ako žiť v hanbe,“ dodal Ostrosith.
   </p>
   <p>
    „A všetci volajú: ,Pomsta! Pomsta!‘“
   </p>
   <p>
    „Pán palatín, vy buďte naším vodcom a radcom,“ obrátil sa Nádaždy k Vešelínovi. „Ďalej
         to nemôžeme a nebudeme trpieť!“ I odišli do zámku.
   </p>
   <p>
    Cisárske vojsko pohlo sa ďalej a rozložilo sa táborom pri Rábe.
   </p>
   <p>
    *
   </p>
   <p>
    Z Leopoldova vybral sa Vešelín i s ostatnými pánmi do mesta Trenčína, kde práve toho
         času i rínok i ulice boli preplnené ozbrojenými, zo všetkých strán sem dochodiacimi húfmi
         slovenských insurgentov, ktorí tu na brehoch bystrého Váhu ležali táborom. Na drevenom
         moste Váhu bol veľký stisk medzi sem-tam prechádzajúcimi čatami i zvedavými divákmi, ktorí
         sa sem i tam mostom hrnuli, sťaby včely včas rojenia z úľa.
   </p>
   <p>
    Insurgenti dochodili vo väčších i menších čatách z Prešporskej, Nitrianskej,
         Trenčianskej, Tekovskej, Hontianskej, Zvolenskej, Turčianskej, Oravskej a Liptovskej
         stolice, a to každá stolica pod svojimi zástavami a veliteľmi. Všetci chlapi boli podperení
         zelenými chvojkami za klobúkom. A spev sa len tak roznášal hore Váhom, dolu Váhom.
   </p>
   <p>
    Tieto veselé i zádumčivé spevy veľmi zaujímali z Leopoldova prichodiacich pánov.
         Čudovali sa tomu, ako sa títo slovenskí šuhajci s veselým spevom hrnú do zúfalej borby s
         krvilačným a mocným nepriateľom, keď práve strach a hrôza pred nastávajúcou vojnou s
         divokým Turkom po celej krajine bola všeobecná. A veď ešte najmä v Trenčianskej stolici
         nezanikli také veľké stopy smutného a hrozného pustošenia, vraždenia a zajímania úbohých
         obyvateľov do smutného, ťažkého otroctva zúrivými trýzniteľmi Turkami.
   </p>
   <p>
    No zvláštnej živosti a pestrosti dodávalo týmto zástupom ešte i to, že mnohé matky
         svojich synov, mnohé milenky svojich snúbencov, dietky svojich otcov doprevádzali až do
         samého Trenčína, a tu sa potom mnohé navždy dojemne s nimi lúčili. Tu sa šuhajci ešte raz
         lúčili pri hudbe a tanci s dievčatami a stisnúc si rúčky, dali si zbohom, pričom sa
         nejednému šuhajcovi, nejednej dievčine perlili slzy v očkách.
   </p>
   <p>
    Palatín a ostatní páni, čo prišli s ním, boli uhostení na Trenčianskom zámku, kde sa v
         tom čase zdržiaval i najvyšší veliteľ uhorskej armády Pavel Esterházy.
    <sup>
     [
     <a class="footnote" href="#ftn.id2579263" name="id2579263">
      70
     </a>
     ]
    </sup>
    Zo zámku sa prizerali na to pestré divadlo v meste i okolo Váhu, a keď ich to
         zaujímalo, zavolal ich Esterházy na prechádzku do tábora, aby mohli všetko zblízka
         pozorovať. Spoločne s Esterházym sa vybrali palatín, Zrinský i Nádaždy a prejdúc cez most
         na druhú stranu Váhu, chodili po tábore. Dôstojníci, ktorí ich poznali, úctivo sa im
         klaňali, ale obyčajný ľud, nepoznajúc tých pánov, neveľmi si ich všímal. Zastavili sa hneď
         blízko mosta a videli, ako sa jedno šumné turčianske dievčatko lúči s mladým insurgentom.
         Vyňalo spoza ňadier veniec a hovorilo so zápalom: „Vidíš, Janíčko môj, tento rozmarínový
         venček mal zdobiť moju hlavu. Už sme si mali pred oltárom božím prisahať večnú lásku a kňaz
         nám mal dať požehnanie, keď doletel rozkaz od palatína a ty si mňa, svoju verenicu, musel
         náhle opustiť a pod kráľovu zástavu sa postaviť. Nuž dobre, keď to vlasť tak chce, ale ja
         vždy ostanem tvojou vernou nevestou!“
   </p>
   <p>
    „A ja, Zuzka drahá, tvojím mladoženíchom,“ objal ju šuhaj vrelo.
   </p>
   <p>
    „Len sa drž po chlapsky, po slovensky a ubi krutého Turka pohana, ktorý i tvojho, i
         môjho otca, bratov, sestry povraždil, pozajímal a toľko žiaľu po tom našom utešenom dŕžaví
         zapríčinil.“ Tak ho napomínalo čiernooké dievča.
   </p>
   <p>
    „Tieto moje ruky nespočinú, kým sa ostrou šabľou neskúpu v čiernej krvi prekliatych
         pohanov. A keď to bude božia vôľa a ja sa navrátim z tej bitky zdravý, tak sa ti vrátim ako
         víťaz, ak mi však bude od boha súdené v krutom boji padnúť…“
   </p>
   <p>
    „Tak sa i s týmto vencom uložím do chladného hrobu,“ odpovedalo smutne dievča.
   </p>
   <p>
    I objal si vrúcne nevestu a pritisol horúci bozk na jej malinové pery.
   </p>
   <p>
    „Boh ťa poteš, milá,“ povedal.
   </p>
   <p>
    „Boh ti šťastlivo pomáhaj,“ priala mu ona, a vytrhnúc sa mu z náručia, aby uľavila
         svojmu skľúčenému srdiečku, nôtila si pieseň a odbehla preč. Hlboko dojatý Janko pozerá a
         len za ňou pozerá, keď zmizne sťa srnka.
   </p>
   <p>
    Na blízkom kopci zastala a ešte stadiaľ prináša vetríček jej ľubozvučný spev.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Už sa ten koníček vo vŕbine pasie,
      </em>
     </span>
     <br/>
     <span class="emphasis">
      <em>
       čo môjho milého na vojnu ponesie.
      </em>
     </span>
     <br/>
     <span class="emphasis">
      <em>
       Šuhaj koňa kuje, šabľu vybrusuje,
      </em>
     </span>
     <br/>
     <span class="emphasis">
      <em>
       jeho milá plače, že pomašíruje.
      </em>
     </span>
     <br/>
     <span class="emphasis">
      <em>
       Bude vojna, bude, ktože na ňu pôjde?
      </em>
     </span>
     <br/>
     <span class="emphasis">
      <em>
       Ktorá má milého, tá nariekať bude.
      </em>
     </span>
     <br/>
     <span class="emphasis">
      <em>
       Dala som mu, dala ručník vyšívaný,
      </em>
     </span>
     <br/>
     <span class="emphasis">
      <em>
       keď ho dorúbajú, zaviazať mu rany.
      </em>
     </span>
     <br/>
     <span class="emphasis">
      <em>
       Oj, keď mi odpíše lístoček červený,
      </em>
     </span>
     <br/>
     <span class="emphasis">
      <em>
       môžem dobre vedieť, že mi je ranený;
      </em>
     </span>
     <br/>
     <span class="emphasis">
      <em>
       keď mi donesú list černopečatený,
      </em>
     </span>
     <br/>
     <span class="emphasis">
      <em>
       môžem dobre vedieť, že mi je už v zemi.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Keď to dospievala, ešte raz pozdravila šuhaja, kývajúc ručníčkom, a zmizla v lese…
   </p>
   <p>
    Jankovi bolo úzko okolo srdca, a aby si trochu uľavil, poberal sa táborom a spieval:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Môj koníček vraný veselo mi skáče,
      </em>
     </span>
     <br/>
     <span class="emphasis">
      <em>
       ale má milenka smutno za mnou plače.
      </em>
     </span>
     <br/>
     <span class="emphasis">
      <em>
       Neplač, milá, neplač, že ja odchodievam;
      </em>
     </span>
     <br/>
     <span class="emphasis">
      <em>
       veľa vody ujde, kým ja zas prídem k vám!
      </em>
     </span>
     <br/>
     <span class="emphasis">
      <em>
       Neplač, milá, preto, že som ja na vojne,
      </em>
     </span>
     <br/>
     <span class="emphasis">
      <em>
       však ma nelapali, šiel som dobrovoľne.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „Hľa, takých chlapcov ja rád,“ rečie Esterházy, „takých, čo so spevom a veselo idú na
         vojnu.“
   </p>
   <p>
    „Moji Chorváti tiež tak,“ tvrdil hrdo Zrinský.
   </p>
   <p>
    „Však sú rodní bratia,“ Nádaždy na to.
   </p>
   <p>
    „Prajem vám šťastia,“ povedal Vešelín Esterházymu, „ak máte veľa takých smelých a za
         svoju vlasť oduševnených šuhajov, pevne sa nádejam dobrého výsledku. Ale poďme ešte ďalej!“
   </p>
   <p>
    Nezadlho stretli ženu, odprevádzajúcu svojho manžela do tábora, ktorá niesla malé dieťa
         na rukách a druhé asi dvojročné na chrbte.
   </p>
   <p>
    „Vráť sa mi už, moja verná družka, domov,“ povedal jej muž, „lebo mi je veru ľúto, keď
         tak pozerám na tie naše drobné deti, ktoré musím zanechať. A vidíš, moja drahá duša, tábor
         je už tu, nechcel by som s rozžialeným srdcom a zaslzavenýmí očami prísť medzi svojich
         druhov, mohli by ma vysmiať, že som sťa baba.“
   </p>
   <p>
    „Ach, veď ja ťa nechcem rozžialiť, ale ti ešte radšej smelosti dodať, aby si pomstil
         toľkú záhubu, ktorú na našu drahú vlasť uvalil zúrivý pohan,“ tešila a oduševňovala ho
         žienka. „Veď my sme len divom ušli tej pohrome, keď našu dedinôčku na prach a popol
         vypálili a živé povraždili, stareny krivými šabľami posekali, deti na svoje kopije
         napichli, mužov a ženy, mládencov a dievky odohnali sťa stádo volov do večitého rabstva a
         na zneuctenie. Toto volá do nebies o pomstu!“
   </p>
   <p>
    „Bože,“ zdvihol muž ruky k nebu, „bože, chráň moje malé siroty! A ty, moja drahá,“
         obrátil sa k žene, „vedz, že mi pánboh nedal nadarmo tieto silné, otužené päste, že
         nejednému zúrivému pohanovi popravím posteľ v hrobe.“
   </p>
   <p>
    „A ja,“ povedala statná žena, „budem pracovať, koľko mi len sila postačí, pre naše
         siroty. Boh je dobrý, on ma neopustí!“
   </p>
   <p>
    „Opatruj mi ich verne,“ povedal slovenský bojovník, keď vybozkával svoje dietky, ktoré
         svoje ručičky k nemu zdvíhali, a pobozkajúc i manželku, povedal: „A teraz zbohom.“
   </p>
   <p>
    „Neplačte mi, deti moje,“ vraví ženička utierajúc si slzy pri odchode. „Veď tam hore
         máme otca. K tomu sa budeme vo dne v noci modlievať. I vy zložíte svoje ručičky k modlitbe,
         aby nám zachránil otca, keď budú lietať ohnivé gule okolo neho a krivé pohanské šable
         blýskať sa nad jeho hlavou.“
   </p>
   <p>
    V tábore počuť surmity a náš vojak, aby uľavil svojmu žiaľu, nôti si:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Trantará, trantará, trantará, rá!
      </em>
     </span>
     <br/>
     <span class="emphasis">
      <em>
       Takáto muzika v tábore hrá;
      </em>
     </span>
     <br/>
     <span class="emphasis">
      <em>
       na husliach, na base i cimbalu,
      </em>
     </span>
     <br/>
     <span class="emphasis">
      <em>
       pri boku šabličky nám štrngajú.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „To veru dojíma i starých a skúsených vojakov,“ povedal Vešelín, „poďme ešte ďalej!“
   </p>
   <p>
    Po malej chvíli uzreli starú zhrbenú ženu, ktorá s rozopätými rukami žehnala ozbrojeného
         vojaka.
   </p>
   <p>
    Tento, bozkávajúc jej ruku, vraví: „Ale stará mamka, načo ste sa vy toľké svety ustávali
         za mnou?“
   </p>
   <p>
    „Chcela som ťa,“ povedala starena utierajúc si oči, „chcela som ťa, vnuk môj, ešte raz
         vidieť a dať ti svoje požehnanie, lebo som už nad hrobom a ty si posledný potomok z celej
         našej rodiny. Tvoj otec a bratia sú tam kdesi, kde bývajú čierni ľudia,
    <sup>
     [
     <a class="footnote" href="#ftn.id2579652" name="id2579652">
      71
     </a>
     ]
    </sup>
    takí ako uhoľ, kde je povetrie sťa horúci plameň, kde niet rosy ani dažďa, ani
         prameňa, ani potôčika, kde je zem ako žeravé uhlie. Bože, zmiluj sa nad nešťastnými a pober
         ich k sebe do pokoja. Ale teba nech ochráni, aby si národu vydobyl lepšie časy! Tu ti ešte
         oddávam dar, ktorý ti posiela vyvolená tvojho srdca, biela Anka, ten biely ručník, aby si
         mal čím obviazať rany, keby ti ich zadal krutý nepriateľ, psohlavec.“
   </p>
   <p>
    „Ja som sa už vyúčtoval s bohom i so sebou. Ako dá boh, nech sa stane jeho vôľa. Keď
         umriem, za národ umriem! Okrem vás nemám nikoho na svete: potešte sa s bohom — a pozdravte
         Aničku.“
   </p>
   <p>
    I bozkal ruky starene, ktorá ho srdečne objala.
   </p>
   <p>
    Pri odchode obzerá vyšívaný ručník, padajú naň horúce slzy a tisnúc si ho k srdcu, nôti
         si, aby uľahčil svojmu skľúčenému srdcu.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Neplač, milá, nenariekaj, už je darmo;
      </em>
     </span>
     <br/>
     <span class="emphasis">
      <em>
       už ja musím odcestovať zajtra ráno,
      </em>
     </span>
     <br/>
     <span class="emphasis">
      <em>
       zajtra ráno do tábora i do poľa;
      </em>
     </span>
     <br/>
     <span class="emphasis">
      <em>
       už ťa musím ver opustiť, duša moja.
      </em>
     </span>
     <br/>
     <br/>
     <span class="emphasis">
      <em>
       Dobre sa maj, moja sivá holubička,
      </em>
     </span>
     <br/>
     <span class="emphasis">
      <em>
       len by žiadal raz pobozkať tvoje líčka;
      </em>
     </span>
     <br/>
     <span class="emphasis">
      <em>
       tys’ mi dala na znak lásky bielu šatku —
      </em>
     </span>
     <br/>
     <span class="emphasis">
      <em>
       a ja tebe túto pieseň na pamiatku.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Tento spev prenikal útroby popredných mužov práve tak ako i všetky výjavy v tábore.
   </p>
   <p>
    „Aký je len spevavý tento slovenský národ,“ povedal Nádaždy. „Či sa to veselí, či smúti,
         či pracuje, či bojuje, vždy si to vyspevuje.“
   </p>
   <p>
    „Aj ja musím vyznať,“ tvrdil Esterházy, „že práve títo naši Slováci majú cez vojnu pre
         našu armádu veľkú cenu, sú pre nás dôležití. A keď už o Maďaroch s pochvalou hovoríme, že
         sa práve tak, ako i Turci, v prvom ohni s divokým zápalom vrhajú na rady nepriateľa a
         srdnato sa bijú až jedna radosť — Slováci i v tej najväčšej bitke stoja nepohnuto sťa ich
         tatranské bralá. Keď raz u Maďara ten prvý zápal vyhasne, tá srdnatosť a prudkosť netrvá
         dlho, a keď nepriateľ pevne a nepohnuto stojí, počnú sa klátiť a ustupovať, takže by celá
         bitka mohla byť prehraná, ak by Slováci, ktorí svojou chladnejšou smelosťou a železnou
         vytrvanlivosťou nezastali pevne sťa múr pred divoko na nich dorážajúcim janičiarom. Tak sa
         často na ich oceľových prsiach prelomil prudký turecký nával a odrazil sa sťaby od bašty.
         Ba i to som neraz skúsil, že po prehratej bitke, keď sa druhé vojsko v najväčšom neporiadku
         začalo rozutekávať, vtedy slovenské čaty oduševnené slovami svojich veliteľov, v úplnom
         poriadku ustupovali a zmužilo odrážali útoky stíhajúceho ich nepriateľa.“
   </p>
   <p>
    „Toto všetko som i ja pri nich skúsil,“ tvrdil Vešelín, „ako i to, že Slováci vojenský
         poriadok najlepšie dodržujú, že nepachtia po lúpeži a nekradnú zo zvyku, ani sa z bujnosti
         a svojvôle nebijú so svojimi druhmi, ani nezlorečia, neutláčajú chudobných ľudí, ku ktorým
         sa dostanú na hospodu, ale sa správajú milo a priateľsky.“
   </p>
   <p>
    „Preto i ja napomínam,“ pokračoval Esterházy, „vždy ich vodcov a dôstojníkov, aby s nimi
         slušne a prívetivo zaobchodili, lebo keď si títo u slovenského ľudu nadobudnú úplnú dôveru,
         tak možno od neho i divy udatnosti očakávať.“
   </p>
   <p>
    „No ale už poďme do zámku,“ povedal Vešelín, „lebo by som ešte rád trochu i do
         Trenčianskych kúpeľov nakukol.“
   </p>
   <p>
    „A ja sa musím chystať so svojím vojskom na pochod do Rábu,“ povedal Esterházy, „kde
         maršal Montecuculi zhromažďuje všetko vojsko, aj francúzske, talianske a nemecké pluky majú
         ta doraziť. Teraz už, ako to aj všetky prípravy ukazujú, príde k veľkej zrážke.“
   </p>
   <p>
    „Veď je už aj zvrchovaný čas,“ hodil Zrinský rukou, dosť už bolo toho hlivenia a
         odťahovania. I ja sa postavím na čelo svojim rezkým Chorvátom!“
   </p>
   <p>
    I ponáhľali sa do zámku.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578294" name="ftn.id2578294">
        58
       </a>
       ]
      </sup>
      <span class="emphasis">
       <em>
        Montecuculi
       </em>
      </span>
      — Montecuccoli Reimond (1608 — 1681), taliansky
               šľachtic, cisársky generál. Bojoval aj proti Jurajovi Rákóczimu, Švédom a
               Turkom.
     </p>
    </div>
    <div class="footnote">
     <p>
      <sup>
       [
       <a class="para" href="#id2578347" name="ftn.id2578347">
        59
       </a>
       ]
      </sup>
      <span class="emphasis">
       <em>
        Per Bacco
       </em>
      </span>
      (tal.) — nadávka na Baccha
     </p>
    </div>
    <div class="footnote">
     <p>
      <sup>
       [
       <a class="para" href="#id2578441" name="ftn.id2578441">
        60
       </a>
       ]
      </sup>
      <span class="emphasis">
       <em>
        Strassaldo
       </em>
      </span>
      — Karol, hlavný vodca cisárskych vojsk (1635 —
               1675). Bol nástupcom Spankaua. Roku 1670 utrpel od kurucov veľkú porážku.
     </p>
    </div>
    <div class="footnote">
     <p>
      <sup>
       [
       <a class="para" href="#id2578491" name="ftn.id2578491">
        61
       </a>
       ]
      </sup>
      <span class="emphasis">
       <em>
        Spankau
       </em>
      </span>
      — Paris, cisársky generál (1610 — 1675) poverený
               cisárom rozbiť Zrínskeho armádu
     </p>
    </div>
    <div class="footnote">
     <p>
      <sup>
       [
       <a class="para" href="#id2578513" name="ftn.id2578513">
        62
       </a>
       ]
      </sup>
      <span class="emphasis">
       <em>
        Špork
       </em>
      </span>
      — Sporck Johan (1597 — 1679), nemecký gróf, maršal
               cisárskej jazdy v tridsaťročnej vojne. Bojoval po celej Európe. Roku 1670 viedol
               trestnú výpravu do Uhier.
     </p>
    </div>
    <div class="footnote">
     <p>
      <sup>
       [
       <a class="para" href="#id2578597" name="ftn.id2578597">
        63
       </a>
       ]
      </sup>
      <span class="emphasis">
       <em>
        Vestfálsky pokoj
       </em>
      </span>
      — podpísali Rákóczi a cisár Ferdinand III.
               vo vestfálskych mestách Münster a Osnabrück
     </p>
    </div>
    <div class="footnote">
     <p>
      <sup>
       [
       <a class="para" href="#id2578633" name="ftn.id2578633">
        64
       </a>
       ]
      </sup>
      <span class="emphasis">
       <em>
        Bárčai
       </em>
      </span>
      — Ján Bárczay, sedmohradský šľachtic, veľký nepriateľ
               Turkov.
     </p>
    </div>
    <div class="footnote">
     <p>
      <sup>
       [
       <a class="para" href="#id2578657" name="ftn.id2578657">
        65
       </a>
       ]
      </sup>
      <span class="emphasis">
       <em>
        Karol švédsky
       </em>
      </span>
      — Karol Gustáv (1622 — 1660), švédsky
               kráľ
     </p>
    </div>
    <div class="footnote">
     <p>
      <sup>
       [
       <a class="para" href="#id2578670" name="ftn.id2578670">
        66
       </a>
       ]
      </sup>
      <span class="emphasis">
       <em>
        Ján Kazimír
       </em>
      </span>
      — syn Žigmunda III. (1648 — 1668)
     </p>
    </div>
    <div class="footnote">
     <p>
      <sup>
       [
       <a class="para" href="#id2578863" name="ftn.id2578863">
        67
       </a>
       ]
      </sup>
      <span class="emphasis">
       <em>
        Heister
       </em>
      </span>
      — Siegbert (1646 — 1718), cisársky generál, úspešný
               vodca proti Turkom. Krvavo potlačil povstanie Františka II. Rákócziho.
     </p>
    </div>
    <div class="footnote">
     <p>
      <sup>
       [
       <a class="para" href="#id2578940" name="ftn.id2578940">
        68
       </a>
       ]
      </sup>
      <span class="emphasis">
       <em>
        Trautmansdorf z Austrie
       </em>
      </span>
      — Maxmilián, narodil sa vo Viedni.
               Poskytol Ferdinandovi II. dôležité služby. Roku 1625 dostal grófsky titul,
               zúčastňoval sa rokovaní pri vestfálskom pokoji.
     </p>
    </div>
    <div class="footnote">
     <p>
      <sup>
       [
       <a class="para" href="#id2578985" name="ftn.id2578985">
        69
       </a>
       ]
      </sup>
      <span class="emphasis">
       <em>
        Hrdinský obranca Sigetu
       </em>
      </span>
      — Bol ním Mikuláš Zrinský roku 1566 v
               boji proti Turkom.
     </p>
    </div>
    <div class="footnote">
     <p>
      <sup>
       [
       <a class="para" href="#id2579263" name="ftn.id2579263">
        70
       </a>
       ]
      </sup>
      <span class="emphasis">
       <em>
        Esterházy
       </em>
      </span>
      — Pavel, roku 1663 ho cisár Leopold vymenoval za
               poľného maršala, ako odmenu za víťazstvo nad Turkami.
     </p>
    </div>
    <div class="footnote">
     <p>
      <sup>
       [
       <a class="para" href="#id2579652" name="ftn.id2579652">
        71
       </a>
       ]
      </sup>
      <span class="emphasis">
       <em>
        Kde bývajú čierni ľudia
       </em>
      </span>
      — Turci posielali najsilnejších
               zajatcov do Nubie v Afrike — do najhorúcejšieho svetadielu. Mnohí tam zahynuli a
               tých, čo ostali, roztrhala divá zver.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579869">
       </a>
       IV.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Do Trenčianskych kúpeľov sa zišlo množstvo vysokého panstva. Všetky hostince, ba i
         sedliacke chalupy boli obsadené a preplnené došlými veľmožmi a bohatým zemianstvom. Veľmi
         sa čudovali teplickí obyvatelia, keď spozorovali, že títo páni neveľmi potrebujú kúpele,
         nebažia po vyhodení si z kopýtka, nežiadajú si hudbu, ani plesy, ani hry a zábavy, lež
         najčastejšie chodia do myšlienok zahrúžení alebo v tichom rozhovore v malých skupinách
         sem-tam priestrannou záhradou. Často sa zhromažďovali v niektorej väčšej miestnosti na
         porady, no vždy pozamkýnali dvere za sebou a nik nezjavil, o čom sa oni tam radili.
   </p>
   <p>
    Jedného rána dal palatín svojho dôverníka Nagya k sebe zavolať i riekol mu:
   </p>
   <p>
    „Rozhodná chvíľa sa blíži, teraz sa už musíme na niečom ustáliť. Dosť bolo rečí,
         potrebujeme skutky.“
   </p>
   <p>
    „A či všetci veľmoži sú spoločnej mysle?“ spýtal sa Nagy.
   </p>
   <p>
    „Od jedného do posledného všetci dychtia po úplnej nezávislosti Uhorska. Áno, ak by k
         tomu prišlo, hotoví sú túto neodvislosť trebárs i mečom vydobyť. A viete, že uhorský zeman
         sa nevie, nemôže pretvarovať.“
   </p>
   <p>
    „Radím teda predovšetkým, aby sa každý z nich svatosväte k najprísnejšej mlčanlivosti
         zaviazal,“ radil dôverník.
   </p>
   <p>
    „To sa rozumie. Uzniesli sme sa na tom, že nikto pod pokutou smrti nesmie tajnosti, ani
         naše úmysly a ciele, ani počínanie nezasväteným vyjaviť.“
   </p>
   <p>
    „Dobre tak, ale mi je len predsa nápadné, že doposiaľ ani jedného z vysokých cirkevných
         hodnostárov medzi sebou nemáme. Opatrnosť nám káže, aby sme cirkevným nimbom prikrývali
         svoje dôležité počínanie tak, aby včas potreby veriaci ľud videl, že kňazstvo drží s nami.“
   </p>
   <p>
    „I o tom sme premýšľali. Ja vystrojím svojho dozorcu statkov Vitnediho k arcibiskupovi Lippaymu,
    <sup>
     [
     <a class="footnote" href="#ftn.id2579962" name="id2579962">
      72
     </a>
     ]
    </sup>
    aby nás poctil svojou návštevou. Ak príde, vyskúmame najprv jeho zmýšľanie, a
         len čo sa presvedčíme o jeho príchylnosti k našej veci, zdôveríme sa mu, že si žiadame
         nezávislosť Uhorska od vlády nemeckého cisárstva, a odvoláme sa na našu konštitúciu.
    <sup>
     [
     <a class="footnote" href="#ftn.id2579981" name="id2579981">
      73
     </a>
     ]
    </sup>
    Ak to on aspoň in abstracto
    <sup>
     [
     <a class="footnote" href="#ftn.id2579992" name="id2579992">
      74
     </a>
     ]
    </sup>
    za dobré uzná, pustíme sa ďalej a započneme boj. Nastane najprv tajná a skrytá
         borba, potom však zjavná. A to bude prevedenie našich zásad in concreto.
    <sup>
     [
     <a class="footnote" href="#ftn.id2580008" name="id2580008">
      75
     </a>
     ]
    </sup>
    Lebo keď na to príde, postavíme sa čelom do šíku s mečom v ruke, budeme sa veru
         biť proti nemeckému cisárovi za uhorského kráľa na život a na smrť.“
   </p>
   <p>
    „Rozumiem, lenže práve v tomto čase je uhorský kráľ a cisár nemecký jedna a tá istá
         osoba.“
   </p>
   <p>
    „Nám ide o to, aby trón, moc a osoba uhorského kráľa celkom nezanikli, lebo beztak už
         teraz z bývalej slávy a moci koruny svätoštefanskej neostal ani len tieň.“
   </p>
   <p>
    „Veď nám všetkým je to jasné, že Austria,
    <sup>
     [
     <a class="footnote" href="#ftn.id2580039" name="id2580039">
      76
     </a>
     ]
    </sup>
    trebárs i po mnohých bojoch, predsa raz pohltí Uhorsko sťa velikánsky had,
         menovaný boa constrictor, čo oveľa väčšieho od seba jeleňa pohltí, ktorému len nohy
         odpadnú.“
   </p>
   <p>
    „Ale my, sláva bohu, ešte posiaľ máme nohy — a také mocné, že sme nimi schopní takú ranu
         zadať do srdca Austrie, že razom vykrváca.“
   </p>
   <p>
    „Lenže opatrnosť nám predsa radí, aby sme sa samotní nepúšťali do rozhodného boja, lebo
         Austria je pre nás ešte vždy saň so sto hlavami, ktorej keď sa jedna odtrhne, narastú jej
         vždy nové a nové. Preto predovšetkým radím, aby sme sa pustili do diplomatického
         vyjednávania s Turkom, lebo tento je najúhlavnejším nepriateľom nemeckého cisárstva, ako i
         jeho vazal,
    <sup>
     [
     <a class="footnote" href="#ftn.id2580079" name="id2580079">
      77
     </a>
     ]
    </sup>
    sedmohradské knieža, ktorému od Austrie tiež hrozí ustavičné nebezpečenstvo. No
         treba nám vyjednávať i s nemeckými kniežatami, ktorí ustavične dychtia po tom, ako by sa
         mohli vykĺznuť spod zvrchovanosti cisára. Radil by som najmä, aby sme sa dorozumeli s
         poľským kráľom, lebo on je náš najbližší a najmocnejší sused. Keď si takto nadobudneme
         spojencov, môžeme sa bezpečne pustiť s Austriou do veľkého boja.“
   </p>
   <p>
    „Lenže i táto vec obsahuje pre nás svoje ťažkosti a nebezpečenstvá. Lebo či práve toto
         diplomatické vyjednávanie s cudzími mocnosťami predčasne nemôže prezradiť naše podujatie?…
         Či jeden alebo druhý z panovníkov nemôže sa stať naším odporcom alebo aspoň zradcom?!“
   </p>
   <p>
    „V prvom rade je tu potrebná veľká opatrnosť.“
   </p>
   <p>
    „V každom prípade,“ povedal s milým úsmevom palatín, „použijem vašu dobrú radu. Hneď
         rozkážem vyhotoviť list pre arcibiskupa, kde mojím menom naložíte Vitnedimu, aby sa chytro
         prichystal na cestu do Trnavy k arcibiskupovi.“
   </p>
   <p>
    Dôverník Nagy, ukloniac sa palatínovi, náhlil sa k Vitnedimu, ktorý ho úctivo prijal.
   </p>
   <p>
    „V mene pána palatína mám vám oznámiť,“ začal Nagy po vzájomnom pozdravení, „aby ste sa
         chystali na cestu do Trnavy. Zanesiete list pánu arcibiskupovi Lippaymu. Len ho i ústne
         úctivo proste, aby potešil svojím príchodom palatína i všetkých veľmožov a prišiel do
         Teplíc. Ale o tom, aké tu panuje napätie a nevôľa medzi pánmi a medzi cisárskymi vodcami
         nezmieňte sa ani len slovíčkom. Veď on to beztak dobre vie.“
   </p>
   <p>
    „Veď ja veru,“ uškrnul sa Vitnedi, „ani najmenej nestojím o zmierenie a dorozumenie
         medzi stránkami. Veď ma vari dobre poznáte, že ja všetkých Nemcov zo srdca nenávidím a že
         sa mi to už veľmi sprotivilo, keď pán palatín ten novovystavený zámok pokrstil na poctu
         cisára Leopoldovom. Načo nám je takéto pretvarovanie? Ja nerád chodievam s maskou na tvári,
         ale vždy otvorene.“
   </p>
   <p>
    Keď toto povedal, bystrý pozorovateľ by bol zbadal na jeho tvári čudný, možno povedať
         akýsi diabolský úsmev. Nagy ho pripisoval jeho nenávisti oproti Nemcom.
   </p>
   <p>
    „Ba či ste sa už okúpali v týchto Tepliciach?“ pýtal sa Nagy.
   </p>
   <p>
    „Načo sú mne kúpele? Ja sa najradšej vínkom umývam a pečienkou utieram.“
   </p>
   <p>
    „Hahaha, prosit!“ smeje sa palatínov dôverník. „Ale viete čo? Či ste nepočuli o dajakom
         bohatom Nemcovi, ktorý býva za Váhom v akomsi starom kaštieli. Potrebovali by sme peniaze!“
   </p>
   <p>
    „Azda o tom, čo kedysi i so svojím otcom s medveďmi a opicami sem-tam chodil po
         krajine?“
   </p>
   <p>
    „Práve ten. Vraj ho Zahnom menujú.“
   </p>
   <p>
    „Počul som o ňom, že je to akýsi veľký boháč,“ uškrnul sa Vitnedi. „Mal by ho teda v tom
         jeho kaštieli prepadnúť a obrať? A či čo?“
   </p>
   <p>
    „Pánboh uchovaj; Ale viete čo? Naženieme tomu skupáňovi strachu, že Turci už vedia, kde
         má ukryté svoje poklady, a že sa stroja jeho kaštieľ nenazdajky prepadnúť a olúpiť. No
         budeme mu radiť, aby si ich zavčasu preniesol na Muránsky zámok, že tam mu budú dobre
         ukryté a Turkovi sa nedostanú do rúk.“
   </p>
   <p>
    „To je dobrá myšlienka,“ usmial sa potuteľne Vitnedi. „Spoľahnite sa na mňa, vykonám
         všetko, ako treba.“
   </p>
   <p>
    „Keď sa navrátite z Trnavy, ihneď pôjdete s palatínovým listom na Muráň, lebo panie budú
         už netrpezlivo čakať od nás správu.“
   </p>
   <p>
    „Tá naša veľkomožná je herská a odhodlaná pani.“
   </p>
   <p>
    „To verím. A ja som jej dôverníkom, na čo som hrdý.“
   </p>
   <p>
    „To je teda veľká česť pre vás.“
   </p>
   <p>
    „Nuž teda sa len pripravte na cestu. List vám odovzdá sám palatín. Zbohom!“
   </p>
   <p>
    „Tento človek,“ povedal Vitnedi, keď Nagy odišiel. „Tento človek si už začína veľa
         dovoľovať. Ale pýcha chodí pred úpadkom a úžasná priepasť sa pred ním otvára. Sú mi to za
         ľudia! Nemcov zo srdca nenávidia, ale ich peniaze by im boli po chuti. Už aspoň viem, ako
         stoja veci. No len no!“
   </p>
   <p>
    V jednej maličkej dedinke na pravom brehu Váhu stojí starobylý ošarpaný kaštieľ. Býva v
         ňom neobyčajný čudák. Okolitý ľud si o ňom rozpráva, že je to veľmi bohatý pán a že prišiel
         z Nemiec. Ten kaštieľ prevzal od istého veľmi zadĺženého zemana a usadil sa v ňom.
   </p>
   <p>
    Bol to ten Zahn, o ktorom sa Nagy s Vitnedim zhovárali.
   </p>
   <p>
    O jeho bohatstve šli všelijaké čudné chýry. Mnohí hovorili, že má plné bočky zlata a
         striebra, ale sú to vraj zakliate poklady, ktoré ani on sám neužije, ani druhý sa k nim
         dostať nemôže, lebo ich má skryté v podzemnej diere. Iní tvrdili, že ten Nemec zapredal
         svoju dušu čertovi a že na jeho peniazoch sedí šarkan.
   </p>
   <p>
    Čudák už bol obstarný a mládenec. Bol chudý, vysokej postavy, na oči škuľavý, a toto
         bolo príčinou, že pohľad a jeho vonkajšok boli protivné.
   </p>
   <p>
    Kaštieľ, v ktorom býval, bol podľa obyčaje tých čias koldokola múrom obohnaný. V bráne,
         na ktorej boli železom poobíjané vráta a vedľa nich dve baštám podobné vežičky, býval
         vrátnik, muž silnej, temer obrovskej postavy, širokých pŕs a s veľmi škaredým obličajom.
         Býval vojakom a zúčastňoval sa v mnohých bitkách. Raz v krutej bitke sa mu prihodilo, že mu
         Turek, ktorého chcel z koňa zhodiť a živého zajať, svojou krivou šabľou uťal nos i s
         vrchnou gambou. Od tých čias ostali jeho veličizné vrchné zuby bez prístrešia a jeho reč
         bola veľmi nezrozumiteľná. Pán ho volal Cerberom.
    <sup>
     [
     <a class="footnote" href="#ftn.id2580335" name="id2580335">
      78
     </a>
     ]
    </sup>
   </p>
   <p>
    Takisto služobná domáceho pána bola prečudná osoba — napoly žena, napoly muž. Dlhé
         rozcuchrané vlasy prikrýval mužský klobúk. Pod nosom mala riedke fúzy, aké máva obstarný
         kocúr. Vrchný odev bol celkom chlapský až po driek. Mala totiž krátku chlapskú košeľu a
         kamizol. Od pása dole nosila ženskú sukňu so strakavou zásterkou. Pán ju považoval za dve
         osoby v jednej ľudskej koži a pomenoval ju Amorom a Psychou. — Napokon jej ťahy tváre boli
         hrubé, nepríjemné, reč chrapľavá.
   </p>
   <p>
    No najmilším spoločníkom čudáka bola opica zvaná pavián.
   </p>
   <p>
    Táto opica sa vážne prechodila po izbách, sedávala na stolcoch. Keď prišiel cudzí človek
         do izby, robila kotrmelce, škľabila sa, prekrucujúc obličaj hneď na smiešno, hneď na
         plačlivo a hneď na škaredo-hrozivo. Vedela plakať ako malé dieťa a smiať sa tak ako
         najväčší samopašník. Kto ju rozhneval, tomu sa nanosila do vlasov a labami ho vyplieskala.
   </p>
   <p>
    Okolití páni tento kaštieľ obchádzali, robili si posmech z jeho obyvateľov. Ale
         sedliaci, ktorí prechodili popod bránu kaštieľa, nezabudli sa poznačiť posvätným znakom
         kríža — a len ten, kto práve musel, odvážil sa so strachom navštíviť čudáka. Okrem toho
         sedliaci počuli dakedy v tom kaštieli živý rozhovor, lebo tu i tu prichodili do neho cudzí
         ľudia, a najčastejšie v noci, no v noci i odchádzali. Sedľač si šuškala, že to budú Nemci z
         cisárskeho tábora. Len uhorskí páni, ktorí v cisárskom vojsku slúžili, nemohli nijako
         pochopiť, ako maršal Montecuculi dostával správy zo všetkých strán Uhorska a teraz práve i
         z Trenčianskych Teplíc, a že vedel, ako uhorskí páni zmýšľajú, čo robia, o čom rokujú a na
         čom sa dohodnú na svojich schôdzkach. I domýšľali sa s istotou, že veru maršal musí na
         všetkých stranách mať vyzvedačov.
   </p>
   <p>
    Čudák im vôbec nebol podozrivý.
   </p>
   <p>
    Dážď sa lial ani z cievok, keď driemajúci Vitnedi, zakrútený do svojho plášťa, došiel na
         malom, plachtou pokrytom vozíku do dediny.
   </p>
   <p>
    „Janko, vieš čo?“ povedal pohoničovi, ktorý ho prebudil. „Akosi sa mi nechce schodiť do
         tej kaluže, ale ani baviť sa tu nesmieme, čo by sa však naisto stalo, keby sme vošli do
         kaštieľa. Najlepšie spravíme takto: Choď ty len sám, odovzdaj ten list pánovi a pozdrav ho,
         že sa ponáhľam do Trnavy, ale na spiatočnej ceste že ho istotne navštívim. No vráť sa i ty
         chytro naspäť.“
   </p>
   <p>
    Pohonič Janko pochytil list a bežal i s bičom v ruke k bráne. Vtom zazrel strašného
         Cerbera a sotva od strachu ,pochválen‘ a ,nesiem pánovi list‘ zajakavo vypovedal, bežal
         ďalej. Zo dverí panskej izby práve vychodila chyžná — Janko sa nevdojak buchol do nej. Táto
         sa nazlostila a temným chrapľavým hlasom zvrešťala:
   </p>
   <p>
    „Ty holomok neogabaný.“
   </p>
   <p>
    „Ježiši Kriste!“ zvolal Janko celkom predesený, keď ju od hlavy po päty premeral očami.
   </p>
   <p>
    Toto ju ešte väčšmi nazlostilo. A sotva vstúpil Janko do izby, zavolala na opicu:
   </p>
   <p>
    „Belzebub,
    <sup>
     [
     <a class="footnote" href="#ftn.id2580477" name="id2580477">
      79
     </a>
     ]
    </sup>
    nedaj sa!“
   </p>
   <p>
    Opica sedela na stolci a obhrýzala jablko. Keď pohonič, držiac v jednej ruke list, v
         druhej klobúk a bič, zastal pred ňou, nazdala sa, že ju prišiel biť. No rozdráždená ešte i
         slovami svojej opatrovkyne, hodila Jankovi do hlavy jablko a sekala na neho zubami. Janko
         od strachu sa začal prežehnávať. Opica považovala pohyby robené rukou za vyzývanie do boja
         i začala sa úžasne škľabiť a rehotať. Janko sa od strachu triasol na celom tele, nikdy,
         myslel si, nevidel takého človeka. I začal domnelého človeka chlácholiť:
   </p>
   <p>
    „Urodzený pane, veď sa nehnevajte. Nuž veď som vám, ľa, tu list doniesol.“
   </p>
   <p>
    Ale opica mu skočila na chrbát, jednou labou mu trhala vlasy, druhou ho plieskala po
         tvári.
   </p>
   <p>
    Janko sa nazdal, že je v pekle, lebo zajakavo kričal:
   </p>
   <p>
    „Veľkomožný pán čert, prosím vás, pustite ma, však som vám neublížil.“
   </p>
   <p>
    Chyžná sa vo dverách chichotala. Na veľký krik a lomoz pribehol Zahn, odohnal opicu,
         ktorá sťa po vydobytom víťazstve sadla si hrdo na predošlé miesto — a vzal Jankovi z
         trasúcej sa ruky list. Janko bežal ani bez rozumu von dvermi a dvorom ku bráne, kde mu ešte
         i Cerberus išiel oproti so svojou halapartňou, chcejúc ho ako zlodeja chytiť. No Janko bol
         rezkejší, vyšmykol sa von a niekoľkými skokmi bol pri vozíku, nedbajúc na to, že mu v bráne
         klobúk odpadol. S podriapanou tvárou a rozčuchranými vlasmi sadol si na svoje miesto a
         honil kone cvalom preč. Vitnedi sa ho vypytoval, čo mu je, ako sa mu tam vodilo. Janko len
         bedákal a bedákal, až napokon porozprával, ako ho čert chcel vziať. Darmo ho pán
         prehováral, že to nebol čert, ale opica, Janko si to nedal vyhovoriť a zaprisahal sa, že
         tam viac nepôjde, čo by mu za bočku zlata dali.
   </p>
   <p>
    Keď sa z Trnavy naspäť vracali, zastal Janko pri dedine a Vitnedi vošiel k Zahnovi do
         kaštieľa. Dlho sa spolu šepmo zhovárali a zajediac si, rozišli sa. Janko dostal stratený
         klobúk a pohár vína, ktorého sa nedotkol, no zato rezko poháňal kone k Trenčínu.
   </p>
   <p>
    Sotva prišli do Teplíc, dal palatín Vitnediho k sebe zavolať a vypytoval sa, ako ho
         arcibiskup prijal a kde má list.
   </p>
   <p>
    „Nuž teda predsa len máme nádej,“ riekol Vešelín, keď prečítal list, „že príde. No
         budeme ho i očakávať.“
   </p>
   <p>
    A odišiel medzi panstvo.
   </p>
   <p>
    Od palatína sa Vitnedi ponáhľal k Nagyovi a rozprával mu, že pri Nemcovi Zahnovi bola
         všetka jeho výrečnosť bezvýsledná.
   </p>
   <p>
    „A či ste mu nevedeli strachu nahnať, že sa Turci blížia,“ karhal ho Nagy.
   </p>
   <p>
    „I to nič nepomohlo,“ odpovedal Vitnedi, „ba mi povedal, že on nemá nijaké poklady, a
         preto sa Turkov neobáva. Ale je to aj čudák. Samé mrzké potvory má okolo seba. No ja som
         presvedčený, že peniaze má. Keby som ho častejšie navštívil, vypátral by som, kde sú
         uložené.“
   </p>
   <p>
    „No len sa s ním stýkajte, lebo potrebujeme mnoho peňazí.“
   </p>
   <p>
    „Azda hrozí Muráňu obliehanie a či čo?“
   </p>
   <p>
    „Na to sa nespytujte. Čo vám pán palatín rozkáže, plňte svedomite. Teraz píše list
         veľkomožnej panej, čím a ako bude treba zásobiť zámok. Ten list odnesiete na Muráň.“
   </p>
   <p>
    A rozlúčili sa.
   </p>
   <p>
    „Hľa, hľa,“ krúti hlavou strmým krokom po svojej chyži sem-tam behajúci Vitnedi, „ako
         počína so mnou cez plece hovoriť. Jaj, dajsatimne, je mi to za dôverník!… Z prachu si
         povýšený, do prachu padneš a v prachu zmizneš, ty prešibaná líška. A ten pekný palatín!…
         Oj, dobre ja poznám tie vaše úmysly a úklady, ktoré ste si nastrojili ako pavúk svoje
         siete. Ale počkajte len trochu. Ani moja hlava nenie tekvica naplnená otrubami. I ja mám
         dobré oči a dobre-predobre vidím tie pekelné nástrahy, ktoré snujete proti cisárskemu
         dvoru. Každý váš krok, každú poradu, kde zavše sťa hady dujete kameň, sprevádzam pozorným
         okom. A čo viem ja, o tom sa dozvie Zahn, o čom vie Zahn, to je známe i v maršalovom
         tábore, a tento to oznámi Lobkovicovi vo Viedni. Tak, to je múdro nastrojené: lesť ľsťou,
         zradu zradou treba porážať. Na konci je kyjak, ukáže sa, pán dôverník palatínov, kto
         zvíťazí, či ja s cisárom, či ty s tvojím palatínom, a čia odmena bude väčšia, či od cisára
         a či od palatína.“
   </p>
   <p>
    A začal sa rozpustilo a škodoradostne smiať.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579962" name="ftn.id2579962">
        72
       </a>
       ]
      </sup>
      <span class="emphasis">
       <em>
        Arcibiskup Lippay
       </em>
      </span>
      — Juraj (1600 — 1666)
     </p>
    </div>
    <div class="footnote">
     <p>
      <sup>
       [
       <a class="para" href="#id2579981" name="ftn.id2579981">
        73
       </a>
       ]
      </sup>
      <span class="emphasis">
       <em>
        Konštitúcia
       </em>
      </span>
      (lat.) — ústavné štátne zriadenie
     </p>
    </div>
    <div class="footnote">
     <p>
      <sup>
       [
       <a class="para" href="#id2579992" name="ftn.id2579992">
        74
       </a>
       ]
      </sup>
      <span class="emphasis">
       <em>
        In abstracto
       </em>
      </span>
      (lat.) — opak konkrétneho
     </p>
    </div>
    <div class="footnote">
     <p>
      <sup>
       [
       <a class="para" href="#id2580008" name="ftn.id2580008">
        75
       </a>
       ]
      </sup>
      <span class="emphasis">
       <em>
        In concreto
       </em>
      </span>
      (lat.) — skutočne
     </p>
    </div>
    <div class="footnote">
     <p>
      <sup>
       [
       <a class="para" href="#id2580039" name="ftn.id2580039">
        76
       </a>
       ]
      </sup>
      <span class="emphasis">
       <em>
        Austria
       </em>
      </span>
      (lat.) — staré Rakúsko pred r. 1918
     </p>
    </div>
    <div class="footnote">
     <p>
      <sup>
       [
       <a class="para" href="#id2580079" name="ftn.id2580079">
        77
       </a>
       ]
      </sup>
      <span class="emphasis">
       <em>
        Vazal
       </em>
      </span>
      (kelt.) — osoba závislá od niekoho
     </p>
    </div>
    <div class="footnote">
     <p>
      <sup>
       [
       <a class="para" href="#id2580335" name="ftn.id2580335">
        78
       </a>
       ]
      </sup>
      <span class="emphasis">
       <em>
        Cerber
       </em>
      </span>
      — V gréckorímskom bájosloví trojhlavý pes, strážca
               Amora a Psyché; Amor, bôžik lásky; Psyché, bohyňa duševnej krásy.
     </p>
    </div>
    <div class="footnote">
     <p>
      <sup>
       [
       <a class="para" href="#id2580477" name="ftn.id2580477">
        79
       </a>
       ]
      </sup>
      <span class="emphasis">
       <em>
        Belzebub
       </em>
      </span>
      (bibl.) — knieža diablov, prenesene zlomyseľný, zlý
               človek
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2580669">
       </a>
       V.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ján Dionis,
    <sup>
     [
     <a class="footnote" href="#ftn.id2580683" name="id2580683">
      80
     </a>
     ]
    </sup>
    posledný a veľmi ubiedený evanjelický kňaz na Šumiaci, starček vekom zošlý,
         práve sa vracal z Muránskeho zámku so smutnou tvárou, zaslzavenými očima dolu do osady
         Podmuráňa, keď sa i Vitnedi z Trenčianskych kúpeľov s Vešelínovým listom palatínke ponáhľal
         na zámok a práve ta dorazil.
   </p>
   <p>
    „Dovoľte,“ ukláňa sa Dionis Vitnedimu, „dovoľte, pán urodzený, aby som vám ja biedny
         starec svoju pokornú prosbu mohol predniesť“.
   </p>
   <p>
    „Ale chytro povedzte, čo máte, lebo mi je ponáhlo a dlhé reči nebudem počúvať,“ okríkol
         ho Vitnedi.
   </p>
   <p>
    „Moji šumiacki cirkevníci nechcú mi už celkom nič platiť,“ ponosoval sa starček, „lebo
         dostali od slávneho panstva rozkaz, aby všetok plat, ktorý mne patrí, odvážali na Muráň pre
         zámockého kňaza, takže mi na tento spôsob nič iné neostáva, iba od hladu biedne zahynúť
         alebo svetom sa pustiť po žobraní.“
   </p>
   <p>
    „Ja vám v tomto nemôžem pomôcť. Obráťte sa so svojou prosbou k pani veľkomožnej.“
    <sup>
     [
     <a class="footnote" href="#ftn.id2580743" name="id2580743">
      81
     </a>
     ]
    </sup>
   </p>
   <p>
    „Práve preto som teraz prišiel k nej, aby sa nado mnou nevládnym starcom a nad mojimi
         biednymi dietkami zmilovala, veď už jednou nohou nad hrobom stojím.“
   </p>
   <p>
    „Ba načo sa to vy bedári i ženíte. Či preto, aby sa potom druhí o vaše deti starali?“
   </p>
   <p>
    „Nemohol som to vopred vedieť, že sa v starobe takejto biedy môžem dožiť.“
   </p>
   <p>
    „Nuž a teda ako vás prijala pani veľkomožná?“
   </p>
   <p>
    „Bohužiaľ, ani ma len pred seba nepripustila, takže som bez akéhokoľvek prajného
         výsledku musel zo zámku odísť.“
   </p>
   <p>
    „A teda čo ešte chcete odo mňa?“
   </p>
   <p>
    „Prosím vás, pán urodzený, ráčte sa za mňa u pani veľkomožnej prihovoriť, žeby milostivo
         ráčila privoliť, aby mi z môjho platu aspoň koľko-toľko ponechali.“
   </p>
   <p>
    „Starče, vy ste museli pani veľkomožnú ťažko obraziť.“
   </p>
   <p>
    „Ja sa vôbec necítim vinný. Keď tu akoby hrom z čistajasna uderil, prišiel Šumiačanom
         rozkaz, aby to, čo mne majú platiť, odvážali zámockému kňazovi, a od tých čias ja ani
         halier nedostávam.“
   </p>
   <p>
    „A či sa naozaj nijako nerozpamätáte, že by ste snáď dačo boli urobili proti
         palatínkinej vôli?“
   </p>
   <p>
    „Iba ak by sa vari zato pohoršila, že som zámockého kľučiara s jeho blízkou pokrvnou
         nechcel sobášiť. Ale veď to mi velebný seniorát nechcel dovoliť.“
   </p>
   <p>
    „Teda toto je vo veci. Pozrite, starče, páni majú dobrú pamäť a tak ľahko nezabúdajú,
         keď im dakto voľačo urobí proti vôli. I vy ste sa mali väčšmi obzerať na palatínkinu vôľu
         ako na váš seniorát.“
   </p>
   <p>
    „Každá duša buď poddaná svojej vrchnosti, tak nám nakladá Sväté písmo. A keď sa seniorát
         i na tom veľmi pohoršuje, že pani palatínka všetky, pre ťažké hriechy cirkevným súdom
         stíhané osoby berie pod svoju ochranu, tak si myslím, že ja nie som zato zodpovedný.“
   </p>
   <p>
    „I vy ste údom seniorátu práve tak ako jedno ohnivo na reťazi, a ak za také maličkosti
         oproti panskému služobníctvu budete tak prísne pokračovať, potom sa teda nežalujte, že ste
         stratili priazeň panstva.“
   </p>
   <p>
    „Pane Ježišu Kriste, veď sú to prehrozné hriechy, ktoré cirkev nemôže netrestať. Tak my
         teda pre božský zákon strácame panskú priazeň!“
   </p>
   <p>
    „Nuž teda zhyňte od hladu. Čia to bude vina, ak nie vaša? Lebo ak chcete na svete žiť,
         usilujte sa pánom všetko urobiť po vôli a tak sa správať, ako to panstvo od vás žiada.
         Takým spôsobom si získate panskú blahosklonnosť, keď i na obyčajný ľud budete tak vplývať,
         tak ho viesť, ako chcú páni; slovom, keď vy mocou svojho úradu občianske ciele vysokých
         pánov budete všemožne podporovať.“
   </p>
   <p>
    „Prepáčte, pane, ja mám o tom inú mienku, totiž že kňaz sa vlastne ani nemá miešať do
         občianskych vecí, lebo sám Kristus hovorí: ,Kráľovstvo moje nie je z tohto sveta.‘ Pre
         pánov sú občianske záležitosti a pre kňazov cirkev, aby napomáhali kráľovstvo božie na
         zemi.“
   </p>
   <p>
    „Dajte už raz pokoj tomu vášmu plesnivému mudrovaniu a teológii medzi učenými ľuďmi.
         Choďte si s nimi na kanceľ, a tam nech vás počúva, kto chce, keď sa mu to bude páčiť. Je mi
         to za mudrlanta! Že vraj kňaz sa nemá do občianskych vecí miešať. Nuž a či nepatrí medzi
         občanov? A či cirkev nemá nijaké zväzky s krajinou? Vy ste protestantský kňaz, a predsa ani
         len to neviete, že protestantizmus v Uhrách je od prvopočiatku vonkoncom poprepletaný
         klebetami, siahajúcimi do občianskeho života, lebo ktože zapríčinil všetky tie odboje,
         počnúc od Bočkaya až dosiaľ, ak nie protestantstvo? Preto vám vravím, napríklad, keby vás
         tak teraz požiadalo slávne panstvo v mene a za slobodu vlasti oproti našim utláčateľom,
         Nemcom, hlásať krížovú vojnu, nuž musíte všetci ochotne a so zápalom do jednej ruky chytiť
         meč a do druhej kríž a viesť váš ľud do krvavej bitky, ako vám páni naložia.“
   </p>
   <p>
    „Ale,“ povedal odhodlane Dionis, „Kristus rozkázal Petrovi: ,Schovaj svoj meč do pošvy,
         lebo všetci, ktorí mečom bojujú, mečom zahynú!‘“
   </p>
   <p>
    „Nuž teda zahyňte od hladu,“ vykríkol odchádzajúci Vitnedi. „Ja nespočiniem, kým toto
         mnou nenávidené protestantské kňažstvo do konečnej záhuby nevovlečiem. A ešte sa ti i tento
         bedár so svojou hlúpou prosbou na mňa obráti. Počkaj si, však ti ja veru pomôžem čím skôr z
         fary von!“
   </p>
   <p>
    Dionis nezačul celý tok jeho reči, kráčal rozžialený s ťažkým srdcom svojou cestou.
   </p>
   <p>
    *
   </p>
   <p>
    Na zámku odovzdal Vitnedi palatínke list i rozprával jej, koľko vysokého panstva sa zo
         všetkých strán teraz zišlo do Trenčianskych kúpeľov, ako sa oni tam dobre zabávajú atď.
   </p>
   <p>
    Palatínka sa dozvedela z listu, čo chcela vedieť, a čoskoro prepustila Vitnediho.
   </p>
   <p>
    Bol krásny večer. Vyvábil ako vždy, tak i dnes palatínku zo zámockej hradby do krásnej
         voľnej prírody na zelenú lúčku. Tu nám je dožičené vypočuť si rozhovor vedený s jej
         komornou.
   </p>
   <p>
    „Veľa rozprávajú ľudia o tej starej Cigánke,“ hovorila palatínka Mária Seči, „ktorá sa
         tu pod Hrdzavou dolinou zasa zjavila, a keby len desiata čiastka z toho, čo som ja o nej
         počula, bola pravda, tak je to naozaj akási čudná, neobyčajná osoba.“
   </p>
   <p>
    „Veľkomožná pani, ja veru môžem smelo povedať, že je to dokonalá veštkyňa. Tá vie
         človeku z jeho dlane predpovedať, ako sa mu bude vodiť, čo ho čaká v živote dobré a čo zlé,
         ako dlho bude žiť, i akou smrťou zomrie. Tá naozaj vie všetko. Ona mladým ľuďom z karát
         vyčíta, kedy sa budú svadbiť, aké bude to ich manželstvo, koľko budú mať detí! Má aj jedno
         čarodejnícke zrkadlo, v ktorom každý, kto do neho nazrie, uvidí svoje budúce veci a
         príhody, ba sa mu zjaví i dávno zomretý alebo neprítomný človek, ktorého by si žiadal
         vidieť. Ona to vie vyčítať. Ona —“
   </p>
   <p>
    „Toto je teda priveľa, čo tu hovoríš,“ skočila jej palatínka do reči a kývajúc hlavou,
         pokračovala: „no predsa len vyznám, že by som naozaj rada nazrela do toho zrkadla. Ba či by
         tá starena naozaj vedela poradiť, ako by sa ženská krása dala zachovať až do neskorej
         staroby? Lebo pozri, mňa to začína veľmi mrzieť, keď mi vlasy viac a viac šedivejú, z mojej
         tvári sa stráca červeň a na čele sa objavujú vrásky, ba i líca mi akosi upadli, slovom ten
         môj obličaj sa mi nijako nepáči, keď sa tak do zrkadla pozerám.“
   </p>
   <p>
    „A ja verím,“ tvrdila komorná, „že tá veštica bude mať na všetko nielen radu, ale i
         lieky.“
   </p>
   <p>
    „Lenže ako to urobíme, aby sa o tom zámockí ľudia nedozvedeli? Keby som ju sem dala
         pozvať, hneď by to všetkým padlo do očú a vzniklo by z toho veľa zbytočných rečí. Poďme my
         radšej k nej! Ale ktorou cestou?“
   </p>
   <p>
    „Keď pôjdeme chodníkom dolu do doliny, tak hádam nás nik nezbadá.“
   </p>
   <p>
    Palatínka na to pristala. I vybrali sa skalnatou prťou, pomedzi hustý les a nízke krovia
         sa namáhajúc, nezvyknuté po takýchto cestách chodiť, až konečne celkom ustaté zastali
         neďaleko koliby.
   </p>
   <p>
    „Tu sme,“ povedala komorná tichým hlasom. „Tamhľa práve sedí pred kolibou. To je ona!“
   </p>
   <p>
    „Škaredá to starena,“ povedala Mária, „stále len do zeme hľadí a paličkou akési čiarky v
         piesku robí.“
   </p>
   <p>
    „Bezpochyby i teraz duchov zaklína.“
   </p>
   <p>
    „Poďme bližšie k nej, oslovím ju.“
   </p>
   <p>
    „Daj bože šťastia, starká!“ pozdravila starenu palatínka.
   </p>
   <p>
    „Mri pfuri,
    <sup>
     [
     <a class="footnote" href="#ftn.id2581077" name="id2581077">
      82
     </a>
     ]
    </sup>
    daj!“ zahundrala Cigánka.
   </p>
   <p>
    „Nehovor mi po cigánsky, vrav po slovensky, aby som všetko dobre rozumela. Nuž čože to
         robíš, čo?“
   </p>
   <p>
    „Dohováram ša š tieňom mojej matere a pramatere.“
   </p>
   <p>
    „Veľké chýry idú o tebe, že vraj vieš každému človeku predpovedať budúce veci.“
   </p>
   <p>
    „Ako mi to niekedy pošepkajú dobrí duchovia,“ povedala pokorne Cigánka, „a tá haďacia hlava,
    <sup>
     [
     <a class="footnote" href="#ftn.id2581107" name="id2581107">
      83
     </a>
     ]
    </sup>
    ktorú šchovávam v kolibe.“
   </p>
   <p>
    „A či by si ozaj vedela z mojej dlane hádať? Pozri len!“
   </p>
   <p>
    A palatínka jej podala svoju bielu ruku.
   </p>
   <p>
    Cigánka mrmlala cigánske slová a kývajúc sa svojím vrchným telom, pobozkala jej dlaň, a
         držiac ju ľavou rukou, ukazovákom svojej pravej ruky chodí po zhyboch dlane a povie: „Tento
         dlhý ťah žnačí dlhý život. Tento jarčok, hľa, žnačí šťastné manželstvo, ale je tuná akoby
         odšeknutý a to žnamená manželstvo bež detí. Tento krížny jarček na vrchu značí veľkú moč, a
         ten špodný bohatštvo a nešlýchané. To všetko ša doštane vašej veľkomožnošti.“
   </p>
   <p>
    „Ty mi len to najlepšie predpovedáš.“
   </p>
   <p>
    „Keďže nemôžem ináč, lebo ráčte ša len podívať. Na tejto vašej bielučkej dlani niet
         nikde dajakého krivého háčika, ani tmavého punktíka, ani hlbokej jamky. Preto i celý, a to
         veľmi dlhý váš život bude bez všetkej chmáry a bez nevôle. Aby šte ša ešte lepšie
         prešvedčili, prinešiem ešte i švoje čarodejníčke žrkadielčo.“
   </p>
   <p>
    „To veru dobre spravíš.“
   </p>
   <p>
    Cigánka vojde s vážnymi posunkami do koliby. O malú chvíľu vynesie z nej malé začadené
         zrkadielko, na ktorom je položená haďacia hlava. Zaklína vo svojej reči duchov, prekrúca
         oči, robí divné posunky. Ale potom vloží si do záňadria haďaciu hlavu, predloží zrkadlo
         palatínke pred oči a povie:
   </p>
   <p>
    „Nechže ša teraz požrie do neho, vaša milosť, nech!“
   </p>
   <p>
    A Mária kuká do zrkadla.
   </p>
   <p>
    „Jaj, ja by sa bála pozrieť do neho,“ trasie sa komorná.
   </p>
   <p>
    „Nuž čože vidíte v ňom?“ pýta sa Cigánka.
   </p>
   <p>
    Seba samú vidím, bosorka, i teba a všelijaké haky-baky,“ a obrátiac sa ku komornej,
         povedala: „Pri mesačnom svetle je akosi úžasne do neho hľadieť.“
   </p>
   <p>
    „Mne chodí po tele mráz,“ trasie sa komorná.
   </p>
   <p>
    „Tie haky-baky ja muším teraž vyšvetľovať. Tento váš obraž, v akej šláve ša on objavuje
         pred mojimi očima,“ ukazuje prstom do zrkadla. „Tu nad vašou hlavou štojí jašný punktík, a
         to žnamená blešk kráľovškej koruny, ktorá ša bude blyšťať na vašej hlave ako tá hviežda na
         nebi. Tieto punktíky okolo vášho hrdla šú krášne perly, biele ako šneh. Tento háčik je
         žlatá reťaž, čo vám viší ž hrdla a na ňom žltá hviežda šo šamými diamantmi. Tu na plečiach
         vám je kráľovšký hermelínový plášť biely ako mlieko a na nohách ša vám ligotajú žlatom
         vyšívané črievičky a okolo váš barš veľa tišíče ľudštva, ktoré kľakajú na kolená pred vami
         ako pred kráľovškou milošťou.“
   </p>
   <p>
    I hodí sa ženská ako šialená na kolená, pobozká palatínkinu pančuchu, a vyskočiac zo
         zeme ako vo vytržení, jastrí blýskavými očami, plesne dlaňami a zvolá:
   </p>
   <p>
    „Dživaha amen, mišto anglodel adija kiralyiškami ráni!
    <sup>
     [
     <a class="footnote" href="#ftn.id2581246" name="id2581246">
      84
     </a>
     ]
    </sup>
    Budete tak šlávne žiť ako dajaká kráľovná!“
   </p>
   <p>
    „Ach,“ vzdychla komorná, „aké veľké šťastie sa hrnie na pani veľkomožnú!“
   </p>
   <p>
    „Dosť už toho,“ hovorí Mária Cigánke. „Hlava sa mi dokola krúti. Preč už to zrkadlo!“
   </p>
   <p>
    Cigánka zakrúti zrkadlo s haďacou hlavou do handričky, odloží do koliby.
   </p>
   <p>
    „Ešte by sa jej rada spýtala,“ obrátila sa Mária ku komornej, „či by táto bosorka
         nevedela liek na krásu?“
   </p>
   <p>
    „Nože sa jej ráčte spýtať!“
   </p>
   <p>
    „Ty,“ obracia sa palatínka k Cigánke, vychodiacej z koliby, „ty, ako s úžasom pozorujem,
         veľmi mnoho vecí poznáš. A ja sa ti veru chcem bohato odmeniť. Ale ešte by som sa na voľačo
         spýtala.“
   </p>
   <p>
    „Ráčte len rožkážať, ja šom vždy k šlužbám hotová.“
   </p>
   <p>
    „Povedz mi, ako by sa nastálo dala zachovať ženská krása?“
   </p>
   <p>
    „Hm, to je ťažko, veľmi ťažko. Ale predša nie nemožné!“
   </p>
   <p>
    „Keďže nie je nemožné, teda ako?“
   </p>
   <p>
    „Keď je mešiačik na šplne,“ hovorí pološeptom Cigánka držiac prst na ústach, „v ten čaš
         ž mladého, nevinného dievčaťa teplou krvou ša umývajte, i doštanete bielu mäkkú kožku a
         ružovú červenosť na tvári.“
   </p>
   <p>
    „Dosť už toho,“ povedala zarazená Mária, „tu máš odmenu.“
   </p>
   <p>
    I nasypala jej do zásterky strieborných peňazí.
   </p>
   <p>
    „Maj sa dobre,“ kývla ešte Cigánke rukou a odišla.
   </p>
   <p>
    Cigánka pozerá za odchádzajúcimi s potuteľným úsmevom. Obzerá sa a číta s veľkou a
         divokou veselosťou darované peniaze.
   </p>
   <p>
    „More, či čuješ?“
   </p>
   <p>
    Starý Cigán a za ním všetci Cigáni a polonahé Cigánčatá dali sa do behu k starene.
   </p>
   <p>
    „Dikhez more, ava!“
    <sup>
     [
     <a class="footnote" href="#ftn.id2581354" name="id2581354">
      85
     </a>
     ]
    </sup>
    vytŕča stariga peniaze a štrngá nimi.
   </p>
   <p>
    „Šoškere mamo?“
    <sup>
     [
     <a class="footnote" href="#ftn.id2581369" name="id2581369">
      86
     </a>
     ]
    </sup>
    ohlási sa starý.
   </p>
   <p>
    „Devla marle!“ vreštia poskakujúce Cigánčence.
   </p>
   <p>
    A všetci sa zhŕknu okolo Cigánky chcejúc brať do rúk peniaze.
   </p>
   <p>
    „Arrak,“ hrozí im päsťou starena, „arrak more, ništa pchela! Arrak!“
    <sup>
     [
     <a class="footnote" href="#ftn.id2581394" name="id2581394">
      87
     </a>
     ]
    </sup>
   </p>
   <p>
    Cigáni výskajú od radosti a skáču.
   </p>
   <p>
    „Teraš ša mi chytila veľká ryba na udiču,“ hovorila starena vážne. „Ale čujte, už tu
         neoštaneme — pôjdeme ďaleko - ku Košičiam.“
   </p>
   <p>
    Kým sa Cigáni tak radovali, kráčala palatínka i so svojou komornou tou istou cestou hore
         do zámku. O všeličom sa zhovárali. Nám možno z ich rozhovoru iba málo vypočuť.
   </p>
   <p>
    „A ty si čo myslíš o tej rade?“ pýta sa Mária.
   </p>
   <p>
    „Ja som čosi také už počula — ale — to je hrozné,“ povedala preľaknutá komorná.
   </p>
   <p>
    „Bezpochyby si i ty počula o Alžbete Bátoričke, Nádaždyho vdove v Čachticiach. Tá sa
         kúpavala v krvi mladých dievčat, ktorých, ako sa hovorí, za niekoľko rokov dala do šesťsto
         ani jahnence porezať.“
   </p>
   <p>
    „Ach,“ zalamuje rukami komorná, „ach, je to hrôza, a či sa jej za to nič nestalo?“
   </p>
   <p>
    „Bývalý palatín Thurzo jej za to prisúdil doživotný žalár. Ale sluhovi, ktorý tie
         dievčatá sťa mäsiar ostrým nožom v pivnici poklal, dal zoťať hlavu. Dve staré baby, ktoré
         krv zabitých dievčat do hrncov chytali a do kadí pre kúpeľ lievali, dal v Bytči ohňom
         upáliť.“
   </p>
   <p>
    „Bože môj, mne až vlasy dupkom vstávajú, keď si len na to pomyslím!“
   </p>
   <p>
    „Dosť na tom, takému lieku my dáme pokoj,“ povedala Mária a stratila sa s komornou v
         lesíku, ktorý sa opieral o samý zámok.
   </p>
   <p>
    Rok 1665 je v dejinách Uhorska prepamätný.
   </p>
   <p>
    Keď v tom čase z celého bývalého Uhorska pod berlou cisára a kráľa už nič viac
         nezostávalo než samo naše pekné romantické Slovensko, čiže trinásť hornouhorských stolíc a
         určitá čiastka Zadunajska, a k tomu ešte Chorvátsko, úpela najväčšia čiastka krajiny,
         bolestne úpela pod preťažkým jarmom divokých Turkov. Títo barbari, ktorí ešte ani podnes
         ľudskosť na seba nevzali, panovali tam podľa svojej surovej ľubovôle a hovädskej
         svojvoľnosti. Áno, oni vtedy nijako nepristávali na svoje doterajšie výboje; no po hroznom
         spustošení toľkých krajín, po ujarmení toľkých národov, hnaní svojím slepým osudom,
         zaumienili si, že stoj čo stoj nielen tú zostávajúcu čiastku Uhorskej krajiny, to hornaté
         Slovensko s bohatými banskými mestami, na ktoré už dávno dychtivým okom pozerali, musia do
         svojej moci uchvátiť, ale i moc nemeckého cisára z koreňa vyvrátiť, ba i celej Európe
         pohroziť. Za tým cieľom konali sa po celej ohromnej tureckej ríši vojnové prípravy vo
         veľkých, úžasných rozmeroch, nad čím sa od strachu zatriasla nielen Austria, ale sa
         predesila celá Európa. Preto teraz Austria, nad ktorou sa vlastne sťahovali tieto čierne
         mrákavy a blížiacou sa búrkou, nesmiernou povíchricou a konečným spustošením jej hrozili —
         napla všetky svoje sily a s úzkosťou vyzvala na pomoc a podporu i celú kresťanskú Európu.
         No i čiastky Uhorska a Chorvátska, ktoré tu stáli v prvom šíku a najmä najbližšiemu návalu
         divokých hord boli vystavené, zaraz pocítili nielen veľkosť nebezpečenstva, ktoré hlavne im
         hrozilo, no pochopili a spoznali i znamenitú úlohu, ktorá predovšetkým im teraz pripadala:
         obranu vlastného života i majetku.
   </p>
   <p>
    Palatín Vešelín mocou svojho úradu a z kráľovského naloženia ešte v zime bol rozpísal
         všeobecnú insurekciu. A teda bez meškania sa z horných slovenských stolíc hrnulo všetko
         bojaschopné mužstvo s veľkou ochotou a zápalom pod krajinské zástavy. Neobyčajný vojnový
         ruch zachvátil celé krásne Slovensko a Chorvátsko. Bojachtivá myseľ, zápal, nadšenie i
         odhodlanosť na život a na smrť, pre krvavú pomstu za nesmierne vraždy a ukrutnosti na
         slovenskom národe a Uhorskej krajine popáchané — zaujímali všetko obyvateľstvo. Pri takejto
         srdnatosti a oduševnení vojska za spravodlivú a dobrú vec i jeho vodcovia si trúfali
         vykonať veľké a slávne skutky.
   </p>
   <p>
    V tomto veľkom a rozhodujúcom boji cisár zveril najvyššie veliteľstvo maršalovi
         Montecuculimu, skúsenému a preslávenému vodcovi v mnohých krutých bitkách. Montecuculi
         rozložil a dal do poriadku svoj tábor pri Rábe, kam sa zhromaždili všetci cisárski vodcovia
         so svojimi oddielmi, ba i pomocné kresťanské vojská Európy.
   </p>
   <p>
    Rímsky pápež Alexander VII., aby ostatným mocnárom Európy predchádzal dobrým príkladom,
         poslal cisárovi podporu sedemstotisíc tvrdých toliarov. Z Nemecka došlo pätnásťtisíc
         pomocných vojakov, z Francúzska šesťtisíc mužov pod vedením grófa Coligniho.
    <sup>
     [
     <a class="footnote" href="#ftn.id2581601" name="id2581601">
      88
     </a>
     ]
    </sup>
    Takisto došli i zo Španielska, ako aj od vojvodcov z Toscany a z Mantuy, od
         benátskej a janovskej republiky — buď pomocné vojská alebo aspoň značné peňažné podpory,
         takže všetko kresťanské vojsko, ktoré v tom čase Európa postavila na nohy a ktoré sa v
         Uhorsku zhromaždilo, svojím počtom už sa takmer vyrovnalo tureckej armáde, no hlavne svojím
         výcvikom, taktikou a vojenským umením vtedy ju už značne prevyšovalo.
   </p>
   <p>
    Nádeje na prajný výsledok tejto vojny boli veľké. A tieto nádeje rástli väčšmi a väčšmi
         preto, že slávni chorvátski hrdinovia Zrinskovci,
    <sup>
     [
     <a class="footnote" href="#ftn.id2581633" name="id2581633">
      89
     </a>
     ]
    </sup>
    bán Nikolaj a jeho mladší brat Petor, po celú ešte trvajúcu zimu zmužilou
         smelosťou a veľkým šťastím so svojimi bojachtivými Chorvátmi vrhli sa na mocného nepriateľa
         Turka, vyrvali mu z rúk dôležité pohraničné zámky a mestá, ako Berzanicu, Baboču,
         Pätikostolie a nadovšetko spálili drevený, osemtisíc krokov dlhý, pre Turkov veľmi dôležitý
         most pri Esseku. Po tomto čine rozniesla sa sláva Zrinskovcov, ale nadovšetko meno
         hrdinského bána Nikolaja po Európe tak chytro ako blesk. — A mocnári kresťanov pretekali sa
         jeden pred druhým vyznamenať a odmeniť toho slávneho víťaza. Jedni mu písali listy plné
         úcty a chvály, druhí ho poctili významnými darmi a hodnosťami. Pápež Alexander VII. mu
         poslal na znak úcty do daru zlatý pamätný peniaz. Španielsky kráľ Filip IV. ho menoval
         rytierom Zlatého rúna. Francúzsky kráľ Ľudovít XIV. mu daroval na podporu a vojenské ciele
         značné peňažné dary. Cisár Leopold ho chcel menovať kniežaťom Nemeckej ríše, za ktoré
         vyznačenie sa Nikolaj Zrinský ako bán a chorvátsky vlastenec úctivo poďakoval.
   </p>
   <p>
    Tento skvelý príklad Zrinskovcov roznietil i bojovnosť cisárskeho generála Soucheza,
         stanujúceho so svojím vojenským oddielom na Slovensku, takže i on už začiatkom jari vo
         viacerých bitkách uštedril Turkom citeľné rany a šťastlivo im vyrval z rúk mestá i zámky,
         ako Nitru, Levice, Parkan.
   </p>
   <p>
    No všetky tieto víťazoslávne začiatky boli strpčené hneď potom vzniklými povážlivými
         roztržkami medzi bánom Nikolajom a maršalom Montecuculim. Tieto neblahé roztržky zašli tak
         ďaleko, že bán Nikolaj, rozmrzený maršalovou nečinnosťou a váhavosťou a okrem toho ním ešte
         aj nečestne podozrievaný pred cisárom, rozhodol sa svoju hodnosť a vodcovstvo nad chrabrými
         Chorvátmi zložiť a utiahol sa na svoje súkromné majetky. Jeho mladší brat Petor opustil
         Chorvátsko a odišiel najprv k svojmu zaťovi Rákóczimu do Mukačeva a odtiaľ na Muránsky
         zámok k palatínovi Vešelínovi.
   </p>
   <p>
    Keď Petor Zrinský dorazil na Muráň, bolo tam práve na návšteve viac veľmožov a uhorských
         pánov, ako Tököly, Mariaši, spišský podžupan Barkóci, Orlay de Karva a Bakoš de Ožďan. Títo
         všetci úctivo privítali prišlého hosťa a dychtivo sa vypytovali na priebeh vojny a udalosti
         v Chorvátsku.
   </p>
   <p>
    „Páni,“ začal po oddychu Zrinský, „keď si len pomyslím na všetky úskoky a zrady, urážky,
         zneuctenia a očerňovania pred cisárom, ktoré oproti mne a môjmu bratovi spáchal onen
         zradný, prekliaty Talian Montecuculi, krv sa mi v žilách búri — i srdce krváca nad
         nezdarenými nádejami. No verte mi, jeho zlosť je nesmierna, on pri svojej očividnej
         podlosti by bol vstave nás uhorsko-chorvátskych pánov zničiť a krajinu i národy Turkami
         nechať celkom vyhubiť.“
   </p>
   <p>
    „Ja som sa už pred piatimi rokmi všemožne o to snažil,“ prevzal slovo Vešelín, „aby
         tohto nášho zaťatého protivníka Montecuculiho z armády odstránili. A bolo sa mi už raz i
         podarilo, keď sme spoločným dorozumením s viedenskými ministrami cisára na to priviedli, že
         tohto svojho miláčika, ktorého ako poľného maršala a dvorského vojnového radcu bol
         ustanovil veliteľom Rábu, z úradu prepustil. Bohužiaľ, netrvalo to dlho a cisár zasa len
         jemu zveril hlavné velenie nad všetkým vojskom.“
   </p>
   <p>
    „Keď jeho prívrženci v cisárskej armáde, ktorých je mnoho, vedeli cisára prehovoriť, že
         bez Montecuculiho nie sú vstave Turkom odolávať, že v celom vojsku niet vojvodcu, ktorý by
         sa mohol postaviť oproti takému mohutnému nepriateľovi, ako práve ten Modenčan
         Montecuculi,“ povedal posmešne Tököly.
   </p>
   <p>
    „Páni, ale ja vás uisťujem,“ chytil sa slova ohnivý Zrinský, „že aspoň toľko, ak nie
         viac hrdinskosti a vojenskej skúsenosti a obozretnosti vlastní i môj brat Nikolaj. Veď on s
         malou hŕstkou našich junáckych Chorvátov toľké divy udatnosti vykonal, ba i oveľa väčšie
         čaty Turkov srdnate napádal a veľa ráz ich rozprášil. A čo v akom nebezpečenstve bol môj
         brat a akokoľvek sa mu dobre darilo, takže by s malou pomocou bol mohol z našich krajín
         vyhnať Turkov, maršal mu nikdy nechcel so svojím vojskom prispieť na pomoc, vždy iba váhal
         a bitku odkladal. Áno, i keď náš vlastný zámok, ktorý sa pri rieke Mure vypínal,
         obklopovali Turci, odtiahnuť z neho rozkázal a ľahostajne sa na to díval, ako ho Turci
         zbúrali a zrovnali so zemou. Už také niečo bola nevýslovná zlosť a podlosť. No ešte väčšej
         podlosti sa tým dopustil, keď môjho brata pred cisárom obhováral, že mu pre jeho vojsko
         odoprel poslať prepotrebnú potravu. Preto môj brat namrzený a urazený toľkými hanebnosťami
         zložil svoj úrad a hodnosti.“
   </p>
   <p>
    „Už to ani ináč nie je,“ prevzal slovo Vešelín, „Montecuculi vám bratom vojenské šťastie
         závidel. Áno, áno, práve len pre vaše skvelé víťazstvá zanevrel na vás. A veď akože by i
         nie! Veď vaše hrdinské skutky začali zatieňovať jeho vodcovskú slávu!“
   </p>
   <p>
    Vtom vstúpil do izby palatínov komorník a odovzdal Zrinskému čiernou pečaťou zapečatený
         list, ktorý pre neho priniesol rýchly posol z Chorvátska.
   </p>
   <p>
    Zrinský sa zarazil, otvorí list, číta… bledne a list mu vypadne z ruky…
   </p>
   <p>
    „Čo je? Čo je? Vari nejaké nešťastie?“ volajú všetci.
   </p>
   <p>
    „Veľké a neslýchané nešťastie!… Môj hrdinský, vrúcnemilovaný brat, môj Nikolaj viac
         nežije!“
   </p>
   <p>
    „Teda zomrel?“ zúri Vešelín. „Ako? Na akú nemoc?… Ach, už viem — on akiste padol
         prebodnutý úkladnou talianskou dýkou.“
   </p>
   <p>
    „Možno,“ povedal smutno Zrinský. „Píšu mi však, že ho na poľovačke divý kanec roztrhal a
         brat tam vypustil svoju hrdinskú dušu.“
   </p>
   <p>
    „Nech mu je sláva večná!“ zvolal Vešelín.
   </p>
   <p>
    „A pomsta jeho vrahom!“ dodal Zrinský.
   </p>
   <p>
    „Pomsta! Pomsta,“ rozlieha sa teremom.
   </p>
   <p>
    „Ale teraz, páni, odpusťte,“ Zrinský vstal a povedal smutným hlasom: „Ja odchodím. Musím
         sa domov ponáhľať.“
   </p>
   <p>
    I rozkázal zapriahnuť. A odobral sa od všetkých, náhlil sa k svojej domovine.
   </p>
   <p>
    Po jeho odchode boli všetci prítomní hostia i s palatínom uzrozumení, že práve teraz
         nastal zvrchovaný čas, keď sa zo všetkých strán musí naliehať na maršala, aby viac neváhal,
         nevyhýbal sa bitke, ale aby už konečne zobral všetky svoje sily a uderil na armádu
         tureckého vezíra. Ak to neurobí, vydá si pred celým kresťanským svetom svedectvo osobnej
         zbabelosti a vojenskej neschopnosti. Palatín prisľúbil, že v takomto zmysle chce písať i
         samému maršalovi, no i cisárovi a viedenským ministrom, aby sa Montecuculi alebo rútil do
         boja, alebo ponechal vodcovstvo schopnejšiemu.
   </p>
   <p>
    Tak sa potom stalo, že maršal Montecuculi, keď zo všetkých strán silno na neho
         naliehali, ba i jeho vojsko žiadalo bitku, viacej s bitkou nemohol odkladať. Zobral teda
         všetky svoje sily, oboril sa na turecké voje pri Svätom Gottharde a rozpútal krvavú hroznú
         bitku, v ktorej kresťanské vojská svojím vojnovým umením a vojenskou taktikou dokázali po
         prvý raz skvelú prevahu nad surovou mocou divokých ázijských barbarov.
   </p>
   <p>
    Táto bitka sa skončila úplnou porážkou a takmer úplným zničením celej mohutnej tureckej
         armády.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2580683" name="ftn.id2580683">
        80
       </a>
       ]
      </sup>
      <span class="emphasis">
       <em>
        Ján Dionis
       </em>
      </span>
      — posledný evanjelický kňaz, ktorý na palatínkin
               rozkaz musel cirkevné dôchodky odvážať zámockému kňazovi na Muráni. Keď sa nemohol
               uživiť ani podporami gemerských kňazov, núdza ho prinútila opustiť Šumiac.
     </p>
    </div>
    <div class="footnote">
     <p>
      <sup>
       [
       <a class="para" href="#id2580743" name="ftn.id2580743">
        81
       </a>
       ]
      </sup>
      <span class="emphasis">
       <em>
        Pani veľkomožná
       </em>
      </span>
      — Mária Seči, hoci prestala byť evanjeličkou,
               veľmi sa miešala do záležitostí evanjelického seniorátu. Robila na protiveň Dionisovi
               a čo on schválil odmietla a naopak.
     </p>
    </div>
    <div class="footnote">
     <p>
      <sup>
       [
       <a class="para" href="#id2581077" name="ftn.id2581077">
        82
       </a>
       ]
      </sup>
      <span class="emphasis">
       <em>
        Mri pfuri
       </em>
      </span>
      (cig.) — moja žena
     </p>
    </div>
    <div class="footnote">
     <p>
      <sup>
       [
       <a class="para" href="#id2581107" name="ftn.id2581107">
        83
       </a>
       ]
      </sup>
      <span class="emphasis">
       <em>
        Haďacou hlavou
       </em>
      </span>
      sa bosorovalo.
     </p>
    </div>
    <div class="footnote">
     <p>
      <sup>
       [
       <a class="para" href="#id2581246" name="ftn.id2581246">
        84
       </a>
       ]
      </sup>
      <span class="emphasis">
       <em>
        Dživaha amen, ništo anglodel adija királyiškami ráni
       </em>
      </span>
      (cig.) —
               Žijeme, nič pred bohom netajíme, obetujeme sa mu.
     </p>
    </div>
    <div class="footnote">
     <p>
      <sup>
       [
       <a class="para" href="#id2581354" name="ftn.id2581354">
        85
       </a>
       ]
      </sup>
      <span class="emphasis">
       <em>
        Dikhez more, ava
       </em>
      </span>
      (cig.) — Uvidíš, chlapče, prídem.
     </p>
    </div>
    <div class="footnote">
     <p>
      <sup>
       [
       <a class="para" href="#id2581369" name="ftn.id2581369">
        86
       </a>
       ]
      </sup>
      <span class="emphasis">
       <em>
        Šoškere mamo
       </em>
      </span>
      (cig.) — Čo robíš, pane?
     </p>
    </div>
    <div class="footnote">
     <p>
      <sup>
       [
       <a class="para" href="#id2581394" name="ftn.id2581394">
        87
       </a>
       ]
      </sup>
      <span class="emphasis">
       <em>
        Arrak more, ništa pchela! Arrak!
       </em>
      </span>
      (cig.) — Strať sa, chlapče,
               nič nedostaneš. Zmizni!
     </p>
    </div>
    <div class="footnote">
     <p>
      <sup>
       [
       <a class="para" href="#id2581601" name="ftn.id2581601">
        88
       </a>
       ]
      </sup>
      <span class="emphasis">
       <em>
        Gróf Cóligni
       </em>
      </span>
      — Coligny — tu akiste knieža Henrich, správca
               južnej časti Nemecka
     </p>
    </div>
    <div class="footnote">
     <p>
      <sup>
       [
       <a class="para" href="#id2581633" name="ftn.id2581633">
        89
       </a>
       ]
      </sup>
      <span class="emphasis">
       <em>
        Bratia Zríniovci
       </em>
      </span>
      — Nikolaj záhadne umrel a Petor úspešne
               bojoval proti Turkom. Po prezradení sprisahania ho zajali a sťali. Jeho majetky
               skonfiškovala kráľovská komora. O smrti Nikolaja (Mikuláš) je niekoľko verzií.
               Historici sa vo svojich mienkach rozchádzajú.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581945">
       </a>
       VI.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Radostný chýr o veľkom víťazstve, ktoré kresťanské vojsko vydobylo nad Turkami, rozletel
         sa po krajine ako blesk, no a sláva hlavného vojvodcu Montecuculiho šírila sa po celej
         Európe. A nie div, lebo takéto rozhodné víťazstvo bolo dosiaľ neslýchané, neobyčajné. Až
         posiaľ vypínali sa turecké zástavy s veľkou hrdosťou nad zástavami kríža, až posiaľ moc a
         nadvláda polmesiaca zdala sa byť nezlomná, neodolateľná a panstvo Osmanov šírilo sa vždy
         ďalej a ďalej po západnej Európe ako povodeň, takže celé kresťanstvo trnulo hrôzou a
         strachom už i pred samým menom vychýrených, nepremožiteľných janičiarov.
   </p>
   <p>
    A veľký vezír bol práve teraz zohnal z celej ohromnej tureckej ríše, čo sa
         rozprestierala po troch dieloch sveta, prepočetné vybrané, v ustavičných bojoch vyskúšané a
         otužené vojská, ktorých bojovým jadrom boli krvižíznivé pluky janičiarov.
   </p>
   <p>
    Preto boj pri Svätom Gottharde koncom augusta 1665 vyznačoval sa náramne tuhým zápasom,
         krutým a veľmi krvavým, keď sa tie dve veľké armády zrazili. Trval od deviatej ráno až do
         štvrtej odpoludnia. Prvý napadol Turkov Montecuculi. Turci, najmä však janičiari, i teraz
         revali podľa svojho zvyku „Alah, Alah!“ a vrhali sa na kresťanské šíky. Tieto stáli ako
         múry, odrážali zmužilo ich výpady. No sami kresťanskí bojovníci obozretne napádali Turkov
         spredu, hneď zboku, hneď od chrbta i nedožičili im oddychu. A keď už boli nepriatelia
         poriadne ustatí a oslabení, Montecuculi rozkázal všeobecný útok. Vyrútila sa celá sila
         kresťanského vojska a vrazila v pevných šíkoch akoby tvrdý klin do stredu tureckej armády.
         Turecké voje boli rozrazené na dve polovice a hneď na to, ako keď sa valí strašná povodeň
         po zúriacej víchrici, ktorej nič viac nevie odolať, ktorá trhá a borí všetky hrádze, všetky
         zátarasy — tak poráža znak kríža všetky oproti stojace čaty polmesiaca. Darmo volá zúrivý
         vezír, darmo preklína a v zúfalstve si bradu trhá, nadarmo zúriví pašovia ostrými šabľami
         naháňajú svoje vojsko do nového zápasu. V tureckom vojsku nastal zmätok. Tatárske pluky,
         ľahká jazda a ostatné nepravidelné vojsko cúvajúc, v divokom úteku hľadalo spásu. No
         janičiari nechceli svoju doterajšiu vojenskú slávu zhanobiť, bili sa stále, vytrvalo, chlap
         proti chlapovi, neohrozene na život a na smrť. Vtom ich cisárske pluky obkolesili zo
         všetkých strán, a predsa ani vtedy neustupovali a neprestávali sa biť, kým všetci slávne
         nevykrvácali.
   </p>
   <p>
    Tak sa stalo, že v tejto bitke zahynulo šestnásťtisíc Turkov, ale najviac janičiarov, že
         stoštyridsať zástav, nesmierne množstvo zbrane, celý turecký tábor, i všetky vojenské
         zásoby ukoristili kresťania.
   </p>
   <p>
    Preto bola z tohto víťazstva nesmierna radosť nielen vo Viedni a v Prešporku, ale i vo
         všetkých stoliciach a kráľovských mestách. Po všetkých zámkoch konali sa slávnostné
         poďakovacie služby božie, hrmeli delá a mažiare, zvonilo sa na všetkých zvonoch a radostné
         chválospevy veriaceho ľudu vznášali sa k nebu. Tak to všetko bol nariadil krajinský palatín
         — František Vešelín.
   </p>
   <p>
    Počas týchto slávností bavil sa Vešelín v banských mestách a s daktorými veľmožmi vybral
         sa z Bystrice na svoj Ľupčiansky zámok.
   </p>
   <p>
    „Tak sme predsa len donútili toho falošného Taliana k tomu, že sa rozhodol pre tú veľkú
         bitku. Hľa, a tým sme len jemu dopomohli k sláve, ktorú by ináč nebol dosiahol.“
   </p>
   <p>
    Tak rečnil Čáky, keď si páni zasadli v palote a besedovali o minulej bitke.
   </p>
   <p>
    „Ale si ju nezasluhuje,“ povedal Nádaždy, „lebo za to, čo sa vykonalo, musíme ďakovať
         udatnosti a vytrvalosti celého kresťanského vojska, ako i vojenskej skúsenosti a
         obozretnosti všetkých jeho vodcov.“
   </p>
   <p>
    „Ono je to pravda,“ prevzal slovo Vešelín, „ono je to pravda, že sa tu teraz po prvý raz
         na kresťanskom vojsku, usporiadanom a vedenom umnejším spôsobom, roztreskla surová presila
         a prevaha divokých Turkov. Nuž ale nech je už akokoľvek, teraz žiada krajina, Európa
         očakáva, že maršal Montecuculi neustane v boji, že teraz bude nasledovať bitka za bitkou,
         porážka za porážkou, kýmkoľvek len Uhorská krajina nebude konečne vyčistená od Turkov a
         naše víťazné zástavy na belehradských hradbách.“
   </p>
   <p>
    „Veď by to ozaj bola najväčšia hanba a podliactvo, keby azda teraz, keď je naše vojsko
         nanajvýš oduševnené víťazstvom, malo sa zastaviť na ceste slávy!“ povedal Forgáč.
   </p>
   <p>
    „Ba práve teraz,“ pokračoval Tököly, „keď Turkov pochytil náramne veľký strach,
         neprestajne ich treba napádať, mestá a zámky vyrvať z ich moci a vyhnať ich konečne nielen
         z krajiny, ale z celej Európy — nech idú, skadiaľ prišli — do Ázie.“
   </p>
   <p>
    „Áno, čas sa už naplnil,“ prevzal opäť slovo Nádaždy, „aby sa im, ako náleží, odplatilo
         za všetky tie hrozné krivdy, ukrutnosti, vraždy a lúpeže, krviprelievania a trýznenia,
         ktoré tí divosi popáchali na krajinách a kresťanských národoch, a nadovšetko na našej
         biednej vlasti, ktorej veľkú čiastku premenili na pustatinu. Hľa, kamkoľvek len doteraz
         zasiahli turecké hordy, všade ostali do základov vyvrátené a rozborené mestá, vypálené
         osady, mečom a hladom vyhubené obyvateľstvo a divoká púšť, hrozná to pamiatka po nich.“
   </p>
   <p>
    „Páni,“ skočil mu do reči Vešelín, „páni, ja vám za to ručím, že odteraz už bude ináč, a
         naša tak hlboko ponížená a spustošená krajina zasa pozdvihne svoju moc, veľkosť a slávu.“
   </p>
   <p>
    Keď palatín toto ohnivo rozprával, vkročil do paloty Nagy a pokloniac sa palatínovi i
         ostatným veľmožom, odovzdal s týmito slovami list: „Posol z tábora priniesol od maršala
         tento list vašej veľkomožnosti.“
   </p>
   <p>
    Vešelín otvoril list a dlho čítal. Jeho čelo sa zachmúrilo, tvár zbledla, ruky sa
         chveli. Po chvíli hodil list na stôl a rozhnevaný zavolal: „Teda pokoj!… Sotva desať dní
         pominulo od víťaznej bitky, a už, hľa, pokoj — a to pokoj hanebný — je už s Turkom
         uzavretý. Páni, krv sa vám pobúri v žilách, keď vám rozpoviem o podlých podmienkach tohto
         pokoja. Cisár, víťaz — kupuje pokoj! Hanba! Hanba!“
   </p>
   <p>
    V sieni nastal náramný lomoz a krik, a z toho lomozu dali sa vyrozumieť tieto otázky:
         „Čože? Ako to?“
   </p>
   <p>
    Keď sa búrka trochu utíšila, chytil sa slova Nádaždy: „Nuž a stavy Uhorskej krajiny a
         diéta vari už nemajú mať ani hlasu, ani práva ozvať sa, či chcú pokoj a aký pokoj?!“
   </p>
   <p>
    „Však sa to práve nás a našej krajiny týka,“ vyskočil zo sedadla Tököly. „My sme
         priniesli najväčšie krvavé a hmotné obete. Nám ide vlastne o život, o bytie alebo nebytie.“
   </p>
   <p>
    „Náš snem,“ povedal Čáky, „má zákonom poistené právo a rozhodný hlas ohľadne vojny i
         pokoja. Kto sa opovažuje nám toto právo ukracovať a odopierať?!“
   </p>
   <p>
    „Toto právo,“ podporoval ho Forgáč, „nedáme si za žiadnu cenu.“
   </p>
   <p>
    „O tejto tak nesmierne dôležitej veci,“ prevzal slovo Vešelín, „musí sa v každom prípade
         vysloviť snem. Áno, pred Európou sa musí osvedčiť snem — ale počúvajte len, páni, maršal mi
         v liste dokladá, akoby ma chcel pokúšať, že si cisár zaumienil do Viedne povolať
         najpoprednejších veľmožov, aby si tam z úst jeho ministra vypočuli pohnútky, ktoré ho
         prinútili k tak rýchlemu uzavretiu pokoja.“
   </p>
   <p>
    „Čo nás je do jeho ministrov,“ vykríkol nahnevaný Tököly. „My si nedáme od nich
         našepkávať, ani sa márnymi rečami mámiť.“
   </p>
   <p>
    „Však my dobre vieme,“ podporoval ho Nádaždy, „že to tak nasnovali cisárski radcovia pre
         našu potupu a na skazu našej krajiny!“
   </p>
   <p>
    „Diétu, diétu treba zvolať,“ kričia všetci.
   </p>
   <p>
    „A to čím skôr,“ dodal Tököly.
   </p>
   <p>
    „A naším vojskom obsadiť všetky krajinské zámky,“ horlil Nádaždy.
   </p>
   <p>
    „I ja som práve takej mienky,“ prevzal slovo Vešelín. „Áno, ja si myslím, že za takých
         povážlivých okolností, v akých žijeme, treba nám čím skôr vydržiavať diétu. Ale ktoré mesto
         by v tomto čase najlepšie vyhovovalo na zasadanie snemu, úprimne vyznám, že som v
         rozpakoch. Už vopred viem dobre, že nás budú všade obkľučovať špehúni a nemeckí vyzvedači,
         a predsa teraz je tu čas, aby sa každý bez akéhokoľvek obávania a nátlaku otvoreným srdcom
         a slobodným čelom vyslovil, čo za najlepšie a najprimeranejšie uznáva pre dobro vlasti. Nuž
         teda, páni, čo poviete, ktoré mesto by ste si žiadali zvoliť na vydržiavanie snemu?“
   </p>
   <p>
    „Muráň, Muráň,“ volajú všetci.
   </p>
   <p>
    „Dobre teda,“ povedal uspokojene Vešelín. „Nech vám bude po vôli. Na Muráni zasadneme ku
         krajinskej porade a ja ihneď rozpíšem diétu.“
   </p>
   <p>
    „Apaffiho
    <sup>
     [
     <a class="footnote" href="#ftn.id2582292" name="id2582292">
      90
     </a>
     ]
    </sup>
    a Rákócziho tiež treba na ňu povolať,“ nástojil Tököly.
   </p>
   <p>
    „Stane sa, a to prostredníctvom našich zvláštnych poslov,“ osvedčoval sa Vešelín.
   </p>
   <p>
    „Vivat palatinus,“ zahrmelo dvoranou.
   </p>
   <p>
    „Nech žije sloboda!“ dodal Nádaždy.
   </p>
   <p>
    „Preč s tyranmi!“ dovŕšil Tököly.
   </p>
   <p>
    I rozišlo sa vysoké zemianstvo a každý sa ponáhľal do svojej kúrie, aby sa poradil so
         známymi a prichystal na diétu.“
   </p>
   <p>
    *
   </p>
   <p>
    Po uzavretí pokoja očakávalo rakúsko-uhorské vojsko, ktoré neďaleko prepamätného bojiska
         ležalo táborom, rozkazy z Viedne. Ale pomocné vojská, najmä francúzske, talianske a
         nemecko-ríšske boli ihneď prepustené domov. I rozlúčiac sa so svojimi spolubojovníkmi,
         rozchodili sa do svojej domoviny — a kadiaľkoľvek prechádzali, všade ich prijímali s veľkým
         nadšením.
   </p>
   <p>
    V nádhernom, veľkému tureckému vezírovi odobratom šiatri, ktorý sa stal maršalovou
         korisťou, zhromaždili sa cisárski hlavní velitelia na poradu. Jedni si hoveli na
         hodvábnych, bohato zlatom vyšívaných divánoch, druhí sa prechodili po ozdobných, na zemi
         rozostretých perzských kobercoch, daktorí obdivovali skvostné zbrane a drahé náradie,
         podaktorí si pochutnávali na čiernej káve, nápoji, čo bol v tých časoch Európe ešte
         neznámy, no Turkami veľmi obľúbený, ktorej zásobu našli v tom šiatri.
   </p>
   <p>
    „Nápoj čierny, saperment,“ povedal Susa, keď už bol niekoľko čaší toho neobyčajného moku
         vypil — „nápoj čierny ako uhoľ, horký ako blen, nerozochvieva krv a napína žily do boja ako
         pekelný kameň.“
   </p>
   <p>
    „Na moju česť, to je nápoj pre vojaka,“ prisvedčil Nigrelli. „Ja by som radil, aby sa
         každému chlapovi pred bitkou aspoň za pol holby
    <sup>
     [
     <a class="footnote" href="#ftn.id2582377" name="id2582377">
      91
     </a>
     ]
    </sup>
    nalialo z neho do hrtana.“
   </p>
   <p>
    „A to za horúca,“ podporoval Karaffa
    <sup>
     [
     <a class="footnote" href="#ftn.id2582392" name="id2582392">
      92
     </a>
     ]
    </sup>
    mienku obidvoch, „aby tak tiekla čierna krv turecká prúdom, keď im moja šabľa
         otvorí žilu pri pažeráku. Psi aby im oberali kosti! Mne je rozkošou brodiť sa v krvi.“
   </p>
   <p>
    „Teraz už tvoja ostrá šabľa musí v pošve hrdzavieť,“ povedal so smiechom Karaffa, „preto
         ti radím, aby si si ju na znak smútku obviazal čiernym závojom.“
   </p>
   <p>
    „Bohužiaľ,“ vzdychol si Spankau, „že mohutný cisársky orol práve teraz pri svojom
         bystrom a takom šťastlivom lete sa musel zastaviť.“
   </p>
   <p>
    „A že naše víťazne vejúce zástavy, ktoré sme my chceli vztýčiť na belehradské hradby,
         zase sa musia poskladať na miesto odpočinku,“ dodal Špork.
   </p>
   <p>
    „Boh mi je svedok,“ horlil Kopp, „že nielen my vodcovia, ale ani vojsko tento náhly
         pokoj neočakávalo.“
   </p>
   <p>
    „Zvesť o tomto pokoji sa tak nemilo dotkla nášho vojska, akoby sme boli bitku prehrali,“
         mrzel sa Strassaldo.
   </p>
   <p>
    „A keď si pomyslíme ešte na uhorské vojsko a uhorských vodcov, saperment, tí boli akoby
         hromom omráčení, keď počuli, že sa uzavrel pokoj,“ povedal Susa.
   </p>
   <p>
    „Nielen samo vojsko tu v tábore,“ prisviedčal Vrbna, „ale i veľmoži a zemianstvo zjavne
         repce po celej krajine, a to na pokoj, na viedenskú vládu, i na nás. Áno, mnohí sa nám
         vyhrážajú ako svojim nepriateľom a zradcom.“
   </p>
   <p>
    „Per Bacco,“ vyskočí z divána Montecuculi. „Páni, ja to veľmi dobre poznám. Len čo sa
         Uhri o tomto pokoji dozvedeli, nastala medzi nimi náramná nespokojnosť a rozhorčenosť, že
         sa to vraj stalo bez vedomia stavov a na zjavnú škodu krajiny. O tom som hneď písal do
         Viedne a cisár práve teraz dal povolať najpoprednejších uhorských veľmožov, naložiac
         ministerskému kancelárovi Lobkovicovi,
    <sup>
     [
     <a class="footnote" href="#ftn.id2582478" name="id2582478">
      93
     </a>
     ]
    </sup>
    aby im vec vysvetlil a presvedčil ich, aký prepotrebný bol pre našu ríšu pokoj.
         Ja sám som veľmi dobre uvážil všetky okolnosti a stav celej ríše, úprimne vyznávam, že som
         radil pokoj, hoci i pre mňa žiadosť vojenskej cti a slávy nie je menej vábivá, ako i pre
         vás, páni a druhovia moji.“
   </p>
   <p>
    „Cisárovej vôli sa všetci ochotne podrobujeme,“ povedal Vrbna.
   </p>
   <p>
    „Na moju česť,“ skríkol Nigrelli. „Vojak nesmie odvrávať, ani mudrovať, ale poslúchať.“
   </p>
   <p>
    „A do politiky sa nemá priveľmi starať, saperment,“ podporoval obidvoch Susa.
   </p>
   <p>
    „Tak to má byť,“ prisviedčal i Spankau. „A ja okrem toho musím ešte vyznať, že sa mi tá
         pomoc cudzieho vojska nijako nepáčila. Veď ako sme to všetci s nevôľou pozorovali, pomocné
         francúzske vojsko nestaralo sa ani tak o vyhnanie Turkov z krajiny, ako skôr o to, aby nám
         odcudzilo Uhrov.“
   </p>
   <p>
    „Aby psi oberali ich kosti,“ srdil sa Karaffa. „Preto oni tak od nás bočili a iba s
         odbojnými Uhrami sa chceli priateliť.“
   </p>
   <p>
    „Per Bacco,“ povedal nahnevaný Montecuculi. „O tom už dobre vie i sám cisár, ako i to,
         že veľmoži a uhorskí vodcovia nám všetko robia napriek. Povážte len, páni, teraz to už tak
         ďaleko prišlo, že mesto Košice, kam by mal ísť oddiel nášho vojska prezimovať, už vopred ho
         odoprelo prijať. Ja teraz musím pred vami otvorene hovoriť, čo som už aj do Viedne oznámil.
         Uhri zle zmýšľajú o rakúskom dvore. Oni vydržiavajú tajné schôdze a kujú zradu. O tom ja už
         mám isté správy a dôkazy od našich vyzvedačov, že dujú do kameňa ako hady. Páni, majte sa
         preto na pozore. Áno, snažne vás napomínam, striehnite na všetky činy a kroky nespokojného
         zemianstva, lebo, a to mi verte, v tejto krajine hrozí nám väčšie nebezpečenstvo od Uhrov
         než od Turkov. A je naším šťastím, že v týchto časoch budeme mať aspoň od týchto pokoj, aby
         sme mohli Uhrov držať na pevnej uzde.“
   </p>
   <p>
    „Chuť po odboji im prejde,“ udrel Susa rukou po šabli.
   </p>
   <p>
    „Psi aby im kosti obrali,“ zaštrngoce šabľou Karaffa, „seknem im žily a rozbúrená krv sa
         im utíši.“
   </p>
   <p>
    Vtom vošiel dnu posol a odovzdal maršalovi list od cisára.
   </p>
   <p>
    Po prečítaní listu hovorí Montecuculi s vyjasneným čelom: „Čo som si v týchto
         okolnostiach žiadal predovšetkým, stalo sa. Podľa cisárovho rozkazu sa teraz všetko uhorské
         vojsko rozpustí domov a my obsadíme krajinské zámky naším vojskom. To je výborné! Nech žije
         cisár!“
   </p>
   <p>
    „Nech žije,“ volajú všetci.
   </p>
   <p>
    „Odteraz sme teda my pánmi krajiny,“ povedal spokojne Susa.
   </p>
   <p>
    „Hahaha,“ smeje sa Karaffa. „Veď to Uhri aj dobre pocítia.“
   </p>
   <p>
    „Len čo sa uhorské vojsko rozíde, dostanete odo mňa rozkaz, kam kto pôjde so svojím
         oddielom, a ktoré zámky a mestá obsadí.“
   </p>
   <p>
    „Nech žije maršal! Nech žije náš vodca! Sláva bojovníkom,“ volali vodcovia, keď
         Montecuculi dopovedal posledné slová.
   </p>
   <p>
    *
   </p>
   <p>
    Veľmoži, vracajúci sa z Viedne, navštívili na Ľupčianskom zámku palatína, ktorý ich už
         túžobne očakával a radostne prijal.
   </p>
   <p>
    „Nuž, páni,“ pýtal sa ich Vešelín po vzájomnom pozdravení, „nuž, páni, čože vám povedal
         cisár?“
   </p>
   <p>
    „Cisár nás síce prijal blahosklonne, ale o pokoji nepovedal ani slova. No poslal nás k
         ministerskému kancelárovi Lobkovicovi, že ten nám všetko vysvetlí,“ odpovedal Esterházy.
   </p>
   <p>
    „A ten akúže udal príčinu k takému prenáhlenému kroku, ktorý pobúril celú krajinu a nad
         čím sa zarazila celá Európa?“ spytoval sa zvedavo Vešelín.
   </p>
   <p>
    „Musím úprimne doznať,“ odpovedal Forgáč, „že všetky Lobkovicove vysvetlenia boli také
         nejasné a nedostatočné, že nás nijako nemohli uspokojiť.“
   </p>
   <p>
    „Všetky jeho neopodstatnené reči a bezzákladné výhovorky nás dokonca upevnili v tom
         presvedčení,“ povedal Nádaždy, „že rokovanie s Turkom o pokoj stalo sa pod akýmisi tajnými
         podmienkami, ktoré majú pred verejnosťou ostať navždy ukryté neprehľadným závojom.“
   </p>
   <p>
    „Také pokračovanie s nami,“ krúti hlavou Vešelín, „je veľmi podozrivé a nebezpečné. Veď
         nie jednotlivým veľmožom, ale krajinskému snemu, a nie iba povrchne a čiastočne, ale úplne
         a v celej pravdivosti a hodnovernosti sa mali všetky podmienky pokoja predložiť na
         odobrenie. Tak to so sebou prináša právo a zákony posvätnej koruny svätého Štefana. Nuž ale
         predsa len povedzte, čo povedal Lobkovic.“
   </p>
   <p>
    „Z jeho reči,“ odpovedal Forgáč, „sme toľko vyrozumeli, že na žiadosť vezírovu cisár
         pristal a uzavrel s ním na dvadsať rokov pokoj, ponechajúc Turkom Veľký Varadín, Nové
         Zámky, Novohrad. Za to majú cisárovi pripadnúť Rákócziho zámky okolo Tisy. Čo sa
         Sedmohradska týka, stadiaľ sa majú zaraz vysťahovať i cisárske i turecké vojská a krajina
         si má slobodne vyvoliť svoje knieža. No, čo je v celej veci najčudnejšie a najurážlivejšie
         pre nás i pre celú ríšu — cisár Leopold má poslať sultánovi ako dar dvestotisíc zlatých.“
   </p>
   <p>
    „To je hanba,“ zvolal Vešelín, „to je neslýchaný posmech — pre celú Európu!“
   </p>
   <p>
    „Veru hanba a nesmierna urážka pre nás,“ prisviedčal Nádaždy. „Teda uhorský kráľ ako
         víťaz kupuje si od premoženého nepriateľa pokoj za peniaze. Na čo teda i žiadal od
         európskych mocností toľkú pomoc. Prečo začínal s toľkým hurhajom túto vojnu, ktorá budila
         toľké nádeje nielen v nás, ale i v celej Európe — keď si zmyslel kupovať taký hanebný pokoj
         za peniaze?“
   </p>
   <p>
    „Ba či by ozaj,“ hovoril nahnevaný Vešelín, „i pápež Alexander, Nemecká ríša,
         Francúzsko, Taliansko boli povolili také nesmierne sumy a poslali pomocné vojsko, keby boli
         mohli čo len tušiť, že i po najskvelejšom víťazstve vlastne nič nevyhráme, ale prehráme?!
         Áno, prehrali sme pred Európou to, čo si máme najväčšmi ceniť, našu národnú česť a dobré
         meno. A na čo som i ja zvolal pod zástavy všetko bojaschopné mužstvo z Horného Uhorska? A
         zišli sa veru tí sokoli v takom veľkom počte a s takým oduševnením sa vrhali do boja za
         oslobodenie našej ubiedenej krajiny, že smelí a schopní vodcovia mohli s takýmto vojskom
         vykonať divy udatnosti a nepopustiť, dokiaľ by sa Turci do posledného chlapa neboli
         vypratali z krajiny. I zasa nás budú napádať, naše mestá a osady lúpiť, vypaľovať a
         pustošiť ako predtým. Beda nám, beda našej vlasti!“
   </p>
   <p>
    „My sme Lobkovicovi všetko vysvetľovali živými farbami,“ povedal Esterházy, „že takýto
         pokoj nepotrebujeme, pretože je škodlivejší než vojna. Predostreli sme mu, že naše vojsko
         chce bojovať, chce sa biť do posledného muža. Lenže všetky naše reči boli daromné. Ten sa
         vôbec nijako nedal prehovoriť, a jednostaj opakoval, že konečný výsledok vojny je veľmi
         neistý a že sa už pociťuje aj veľký nedostatok peňazí na ďalšie vedenie vojny.“
   </p>
   <p>
    „Už aj s tými dvestotisíc zlatými, ktoré sľúbil sultánovi, už či ako daň alebo dar, bolo
         by sa dobre naše vojsko zaopatrilo,“ namietal Vešelín.
   </p>
   <p>
    „Okrem toho,“ povedal Forgáč, „Lobkovic sa nehanbil povedať, že nášho vojska nie je
         veľa, že —“
   </p>
   <p>
    „I čo do počtu,“ pretrhol mu reč Vešelín, „i čo do chrabrosti a smelosti prevyšuje ono
         tureckú armádu, ktorá po tejto porážke je veľmi preriedená a skľúčená a prejde mnoho času,
         kým sa znova postaví na nohy.“
   </p>
   <p>
    „A napokon doložil i to,“ hovoril Nádaždy, „že to pomocné cudzozemské vojsko je
         nespoľahlivé a nemožno sa naň s istotou spoliehať.“
   </p>
   <p>
    „To sa bilo,“ zastával Vešelín, „ako treba, a bolo hotové biť sa do poslednej kvapky
         krvi za oslobodenie Uhorska z tureckých pazúrov.“
   </p>
   <p>
    „Teraz je už neskoro,“ ohlásil sa Andráši, „a nepomôžu nám nijaké ponosy, keď je už raz
         pokoj uzavretý a podpísaný. My teraz už musíme, hoci nám to ako ťažko padne, pristať na
         cisárovu vôľu.“
   </p>
   <p>
    „My nechceme dokázať chabosť,“ skočil mu Nádaždy prudko do reči. „No my nechceme prísť
         ani o naše práva. Nech sa osvedčí krajinský snem, a to čím skôr, nech zvie svet, ako Uhri
         zmýšľajú. Palatín má teraz nielen právo, ale i povinnosť zvolať národ na snem!“
   </p>
   <p>
    „I ja som toho názoru,“ podporoval Nádaždyho mienku Vešelín. „My musíme snem zvolať, aby
         sa národ osvedčil, či chce čestne žiť, a či s hanbou zaniknúť medzi národmi. A preto som už
         aj rozpísal diétu na Muráň a verím, že sa nielen poslanci miest a stolíc, ale i veľmoži
         dostavia na porady, a to vo veľkom počte, ako to dôležitosť veci žiada.“
   </p>
   <p>
    „Prídeme, nech žije vlasť, nech žije palatín,“ hrmí dvoranou.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2582292" name="ftn.id2582292">
        90
       </a>
       ]
      </sup>
      <span class="emphasis">
       <em>
        Apaffi
       </em>
      </span>
      — Michal, roku 1660 vymenovaný tureckým sultánom za
               sedmohradské knieža. Podporoval protihabsburský odboj Imricha Thökölyho.
     </p>
    </div>
    <div class="footnote">
     <p>
      <sup>
       [
       <a class="para" href="#id2582377" name="ftn.id2582377">
        91
       </a>
       ]
      </sup>
      <span class="emphasis">
       <em>
        Holba
       </em>
      </span>
      (z nem.) — stará miera (0,708 l)
     </p>
    </div>
    <div class="footnote">
     <p>
      <sup>
       [
       <a class="para" href="#id2582392" name="ftn.id2582392">
        92
       </a>
       ]
      </sup>
      <span class="emphasis">
       <em>
        Karaffa
       </em>
      </span>
      — Caraffa, habsburský dvor sa pomstil povstalcom. Pri
               krvavých výčinoch sa vyznačil generál Caraffa, keď roku 1687 dal v Prešove popraviť
               dvadsaťštyri mešťanov a šľachticov. (Prešovské jatky.)
     </p>
    </div>
    <div class="footnote">
     <p>
      <sup>
       [
       <a class="para" href="#id2582478" name="ftn.id2582478">
        93
       </a>
       ]
      </sup>
      <span class="emphasis">
       <em>
        Lobkovic
       </em>
      </span>
      — Václav Eusebius (1609 — 1677), príslušník českého
               šľachtického rodu, minister a predseda cisárskej tajnej rady.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2582852">
       </a>
       VII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Roku 1666 konali sa na Muráni veľkolepé prípravy k nastávajúcej diéte, ktorá sa tu mala
         vydržiavať.
   </p>
   <p>
    Očakávali mnohých hostí, a to nielen snemových poslancov z trinástich hornouhorských
         stolíc, z kráľovských a banských miest, ale obzvlášť mnohých popredných uhorských a
         chorvátskych pánov, knieža Rákócziho, ba i sedmohradských poslancov.
   </p>
   <p>
    Palatínka Mária starala sa predovšetkým o to, aby všetci hostia dostali na zámku
         pohodlné izby, preto sama prezerala celé bývanie a zámocké izby. Áno, každý tamojší
         obyvateľ, už či to bol vojenský dôstojník, úradník, remeselník, akých sa na Muráni mnoho
         nachodilo, musel najlepšiu čiastku svojho bývania prepustiť prichodiacim hosťom. Ešte i po
         baštách sa mali páni ubytovať; ich služobníctvo zasa po rozličných komorách a pivniciach.
         Vozy a kone s pohoničmi mali dostať bývanie v blízkej, pod samým zámkom na priehlbine vrchu
         ležiacej dedinke. Keď už bolo všetko prichystané a doba snemu sa blížila, palatínka i so
         svojím manželom ešte raz všetko obzrela, aby sa presvedčila, či navlas splnili jej vôľu.
   </p>
   <p>
    „Dobre si to, duša moja, všetko usporiadala,“ povedal Vešelín, keď sa vrátili do svojej
         svetlice. „Myslím, že naši hostia, nech sa už v akomkoľvek počte dostavia, budú s takým
         pohodlím spokojní.“
   </p>
   <p>
    „I mne sa tak vidí,“ povedala Mária, „ale teraz, drahý môj, i ja od teba očakávam, že
         nebudeš už viac váhať ako doposiaľ, ale že, ako sa patrí, odhodlane vystúpiš a smelým čelom
         i junáckou odvahou vypovieš vojnu Nemcom i cisárovi.“
   </p>
   <p>
    „Opatrnosť matka života,“ povedal vážne Vešelín.
   </p>
   <p>
    „Aj priveľká opatrnosť je slabosť,“ odsekla Mária. „Zlý je to vojak, ktorý neprestajne
         rozmýšľa o všelijakom nebezpečenstve vojny a mudruje len o tom, kde a ako by mu mohol
         vyhnúť. Taký si nemyslí, že chrabrých junákov samo šťastie za pätami nasleduje, ale pred
         zbabelcami uteká.“
   </p>
   <p>
    „Lenže i ten vojak je nešťastný, ktorý beží voslep v ústrety istej záhube,“ zavrátil ju
         Vešelín.
   </p>
   <p>
    „Vtedy, keď si dobýjal tento hrad, takto si nerozprával,“ povedala Mária s rozhorčeným
         úsmevom.
   </p>
   <p>
    „Skutočne, vtedy som slepo nasadil česť a život, aby som si vybojoval teba, duša moja,“
         povedal láskavo Vešelín a chcel objať svoju rozhnevanú krásnu paniu.
   </p>
   <p>
    „Ba ja som vystavovala svoju ženskú česť za to, aby dostala muža, čo bude žiadostivým
         cti a slávy,“ povedala Mária, vyhnúc sa mu. I pozerajúc akýmsi prísnym okom na neho,
         zastala si pred ním: „No akože mám teraz zmýšľať o ňom, keď mi koruna takrečeno do lona
         padá — a on sa bojí, ba i mne bráni čiahať po nej?!“
   </p>
   <p>
    „Už mi to len ver, duša drahá, že bez mocných spojencov, ktorých už dávno hľadám, nikdy
         nedôjdem k cieľu, po ktorom ty tak túžiš,“ vyhováral sa Vešelín.
   </p>
   <p>
    „Teraz alebo nikdy,“ povedala odhodlane Mária. „Uvažuj len o tomto: cisár je taký
         mladušký, že ho ľahko možno oklamať alebo zastrašiť. Celá krajina je nespokojná. Zemianstvo
         vrie nenávisťou oproti Nemcom, ale najmä oproti cisárskym radcom. Všetci veľmoži sú na
         tvojej strane. Jedným slovom: v Uhorsku je nahromadené toľko zápalných látok, že treba do
         toho len iskru hodiť, a vybúši taký mohutný plameň odboja, že ho celá nemecká presila
         nezahasí, nepremôže, neudusí. A pováž len, keď Bočkay, Bethlen a Rákóczi mohli vykonať také
         hrdinské skutky, ba i korunu uhorskú si mohli postaviť na hlavu, prečo by si to ty
         nedokázal, keby si len chcel a mužne sa o to usiloval?! Ale — — —“
   </p>
   <p>
    „Všetci títo mali vonkajších spojencov,“ skočil jej do reči Vešelín. „Áno, oni zdvihli
         svoj meč proti Nemcom práve v takom čase, keď títo boli ťažkými vojnami v ríši zamestnaní.
         No teraz musíme uvážiť i to, že cisár uzavrel s Turkom na dvadsať rokov pokoj a že nemecké
         vojsko opanovalo všetky krajinské zámky, z ktorých na nás striehne sťa dravý sup na svoju
         korisť. No ani pri tom všetkom sa nedomnievaj, že som malomyseľný. Ja sa chcem však
         predovšetkým dozvedieť výsledok nášho vyjednávania s Apaffim a Turkom, pretože mi na tom
         veľmi záleží. A teda potom — poručeno bohu, šabľa mi prekliesni cestu k prestolu i ku
         korune.“
   </p>
   <p>
    „Teraz alebo nikdy,“ hodila Mária rukou a odišla.
   </p>
   <p>
    „Ako ma tá moja žena násilne ozlomkrky ženie do odboja. A ako jej len pristane to
         horlenie! Nemôžem ináč: nech sa jej stane po vôli, veď je to i moja vrúcna žiadosť!… Čosi
         mi však neprestajne šepce: Maj sa na pozore, aby si seba a krajinu prenáhlene neuvrhol do
         priepasti! No darmo je, už sa to ďalej nedá odkladať. Musím, musím konať. Veď čo i
         slovenský ľud sa tomu prieči, skoro všetci Maďari sú so mnou, všetci veľmoži, no i celá
         slovenská šľachta! A od čohože je meč? Všetok ľud musí byť s nami, lebo inak mu beda! Čo sa
         má stať, nechže sa teda čím skôr stane!“
   </p>
   <p>
    Tak, strmým krokom po svojej chyži chodiac, hovoril Vešelín sám pre seba. Z jeho očú
         šľahali blesky, prsia sa mu dvíhali, jeho telo akoby omladlo, päste mal zaťaté, jedným
         slovom celá jeho postava dosviedčala, že jeho duch je ohnivou lávou.
   </p>
   <p>
    O malú chvíľu, keď sa trochu upokojil, zacengal. Sluhovi, ktorý vstúpil dnu, rozkázal,
         aby mu zavolal Nagya.
   </p>
   <p>
    Keď sluha odišiel, rozprával sa Vešelín sám so sebou: „Tento Nagy je práve taký muž,
         akého potrebujem; spoľahlivý, opatrný a rozvážny. On vždy navlas vyplní moje rozkazy, a čo
         je najhlavnejšie, zadrží tajnosti pre seba a pred každým nepovolaným zamlčí ako ryba!“
   </p>
   <p>
    Pri posledných slovách vstúpil Nagy, ukláňajúc sa: „Na žiadosť vašej veľkomožnosti!“
   </p>
   <p>
    „Ako stoja teraz veci?“ spýtal sa Vešelín svojho tajomníka po privítaní. „Tak sa zdá, že
         veľmoži a zemianstvo je na mojej strane. Ale o arcibiskupovi Lippaym a o klerikálnej
         stránke neviem, ako mám zmýšľať.“
   </p>
   <p>
    „Lippay sa akosi nechce odhodlať určite vysloviť, a teda i zmýšľanie vyššieho kňazstva
         je záhadné a tajomné.“
   </p>
   <p>
    „A predsa nám na tom veľmi záleží, aby vyššie a nižšie kňazstvo pridalo sa k nám s celým
         zápalom a držalo s nami. Ono má vplyv na ľud, áno, len s ním dosiahneme veľkú váhu v našej
         veci, a to nielen v samej krajine, ale i v očiach Európy.
   </p>
   <p>
    Teraz, pravda, musíme použiť všetky cesty a prostriedky, aby sme duchovenstvo pripútali
         k svojim cieľom, pretože ho veľmi potrebujeme.
   </p>
   <p>
    A čo si myslíte vy, ako by sme mohli získať pre našu vec nielen protestantské stavy, ale
         i ich duchovenstvo? Veď títo stáli v popredí vo všetkých odbojoch a vždy sa urputne bránili
         proti nemeckej nadvláde; ale odvtedy, čo syn Jura Rákócziho, mladý František, prestúpil na
         katolícku vieru, začínajú akosi od nás bočiť a nedôverujú nám.“
   </p>
   <p>
    „Musím vyznať, že krok mladého Rákócziho bol veľmi nepolitický, keď mnohé reformátske
         cirkvi a potockú školu obral o ich majetky, lebo tým ich náramne rozhneval proti sebe a
         proti jezuitom. Teraz sa už i luteráni obávajú, že príde rad aj na nich, keď budú reformáti
         potlačení a zničení.“
   </p>
   <p>
    „Tak teda nespokojnosť je všeobecná, lebo i katolíci sa boja, nie síce o svoju cirkev,
         ale o svoje krajinské slobody.“
   </p>
   <p>
    „Nám na tom musí záležať a rozličné stránky stoj čo stoj upokojiť a medzi sebou urovnať.
         Áno, my musíme všetku vinu uvaliť na viedenskú vládu, nenávisť oproti Nemcom pri každej
         príležitosti rovnako rozduchovať, aby mohla potom vybúšiť v mohutný plameň.“
   </p>
   <p>
    „Hovoríte naozaj obozretne a správne, len hľadajte spôsob, prostriedky i na to súcich
         mužov.“
   </p>
   <p>
    „O to sa veľmi starám a použijem pritom spoľahlivých ľudí, i Vitnediho — ten svoju úlohu
         pochopí.“
   </p>
   <p>
    „Len keby sa nám podarilo získať Rákócziho matku na svoju stranu, uveril by som, že s
         ňou získame protestantské kňazstvo a všetok ľud, ktorý je proti nám. Zemianstvo? To pôjde s
         nami, o tom vôbec niet pochybností, lebo ono i dosiaľ vždy bolo hotové do bitky buď s
         Nemcami oproti Turkom alebo s Turkami oproti Nemcom; len mu pripomeniem: ako to posolstvo
         trinástich hornouhorských stolíc nadarmo chodilo so žalobami pre mnohé utlačovania
         nemeckého vojska ku kráľovi do Viedne a ako cisár teraz práve tak ako predtým krajinské
         cirkevné i svetské úrady neprávne a protizákonne rozdáva cudzím, akí hluchí sú vo Viedni ku
         všetkým ponosám a žalobám Uhorskej krajiny — a že teda už naozaj nič neostáva, len meč
         vziať do ruky a ním si obhájiť svoje sväté práva.“
   </p>
   <p>
    Pri posledných slovách sa otvorili dvere a vstúpila dnu Mária. Nagy vstal a hlboko sa
         jej uklonil.
   </p>
   <p>
    „Zvedavosť mi nedá pokoja,“ oslovila Nagya krásna „muránska ruža“ ako ju vtedajší svet
         nazýval, „zvedavosť mi nedá pokoja, či ozaj z veľmožov a popredných zemanov mnohí prídu na
         Muráň, keďže už raz treba urobiť rozhodný krok.“
   </p>
   <p>
    „Ráčte mi uveriť, veľkomožná pani, že ako Muráň stojí, nikdy ešte nevidel toľko slávneho
         a vysokopostaveného panstva, ako uvidí teraz. Ja mám spoľahlivé správy. Príde Rákóczi i
         Apaffiho poslovia sú už na ceste,“ odpovedal Nagy.
   </p>
   <p>
    „Keby tak prišla Rákócziho matka, hrdá Bátorička, veru by som si ju uctila ako
         kráľovnú,“ vzdychla si Mária.
   </p>
   <p>
    „Ak vám smiem poradiť,“ obrátil sa Nagy k Vešelínovi, „tak navrhujem, aby sa verejné
         porady nikdy nevydržiavali inak ako pri zamknutých dverách, aby sa každý prítomný prísahou
         zaviazal k mlčanlivosti, a napokon, aby sa k vzájomnému písaniu používalo tajné písmo
         prostredníctvom istých znakov, ktoré som ja už dokonale usporiadal.“
   </p>
   <p>
    „Toho sa budeme pridŕžať, lebo nás to zabezpečí pred vyzvedačmi a zradcami,“ prijímal
         jeho radu Vešelín.
   </p>
   <p>
    Vtom vkročí dnu komorník a oznamuje príchod Mariašiho, Véčeyho, Bakoša, Orlaya a mnohých
         zemanov, ktorí onedlho predstúpia s poklonami pred palatína a palatínku.
   </p>
   <p>
    „Buďte mi srdečne vítaní, páni, ako naši prví hostia,“ vítal ich Vešelín.
   </p>
   <p>
    „Veď sa i tak svedčí,“ dodala milostivo Mária, „aby sa naši najbližší, najdrahší susedia
         najskôr dostavili.“
   </p>
   <p>
    „Poklonu vám, veľkomožná pani, s najväčšou úctou a oddanosťou činiac, prinášame i milú
         správu, že sa nám pošťastilo Rákócziho matku, Žofiu Bátori a s ňou celú protestantskú
         stránku získať pre naše ciele.“
   </p>
   <p>
    „Ach, to ma teší, sadnite si, páni,“ ukázala Mária svojou útlou rukou na sedadlá.
   </p>
   <p>
    „I Apaffiho poslovia sú už nablízku, dnes alebo zajtra dorazia na zámok,“ oznamoval
         Orlay.
   </p>
   <p>
    „Aj tureckí pašovia, menovite budínsky a jágerský, tiež žičia našim snahám a odkazujú
         svoje služby, že by si nič tak nepriali, aby kráľovský diadém mohol zdobiť hlavu
         veľkomožnej pani palatínky,“ ukláňal sa Bakoš.
   </p>
   <p>
    „Ďakujem, ďakujem za túto zdvorilosť a dobroprianie,“ povedala s milým úsmevom Mária.
   </p>
   <p>
    „Keby nám i sám sultán tak dobre bol naklonený ako títo pašovia,“ pohodil hlavou
         Vešelín.
   </p>
   <p>
    „Sultán, ktorý je teraz premožený, musí hľadať priateľov a spojencov. No jemu to
         dozaista bude vítané, keď sa s ním spojíme, lebo len s našou pomocou bude môcť odolávať
         rastúcej Leopoldovej moci,“ odpovedal Bakoš.
   </p>
   <p>
    „A keď mu ešte ponúkneme ročitý plat, tak asi tridsať alebo štyridsaťtisíc dukátov, iste
         nimi neopovrhne, lebo i on pre ustavičné vojny potrebuje peniaze,“ uisťoval Orlay.
   </p>
   <p>
    „Hoci by sme mu ročite i šesťdesiattisíc platili, to našej krajine nepadne ťažko,“
         povedal Vešelín. „Lenže čo na to povie Európa. Či sa kresťanskí mocnári s Nemcami nespoja
         proti nám. Toto musíme predovšetkým prostredníctvom našich diplomatických posolstiev
         prekaziť. Teraz nám najlepšie žičia Francúzi, ale si musíme hľadieť zaistiť i priateľstvo
         alebo aspoň neutralitu nemeckých kniežat.“
   </p>
   <p>
    „Teraz, páni, treba sa vám trochu občerstviť, lebo viem, že ste si nemohli na tej dlhej
         ceste odpočinúť. Nech sa páči, poďme do obednice.“
   </p>
   <p>
    „To je dobrá myšlienka,“ povedal Vešelín a uviedol svojich hostí do priestrannej,
         drahocennej svetlice.
   </p>
   <p>
    *
   </p>
   <p>
    Na druhý deň poprichádzalo množstvo popredných pánov bratov zemanov, no dostavili sa i
         všetci poslanci z trinástich hornouhorských stolíc. Celý zámok a všetky budovy boli
         preplnené hosťami, ba museli ešte i šiatre postaviť ako v nejakom tábore.
   </p>
   <p>
    Keď sa príchodzí občerstvili pri bohato, rozličnými výbornými pokrmami a nápojmi
         prehýbajúcich sa stoloch, povolal ich Vešelín do veľkej siene svojej paloty, aby sa vopred
         dorozumeli, kedy a ako by mali snem otvoriť.
   </p>
   <p>
    Už na tejto predbežnej porade bolo možno pozorovať veľkú rozhorčenosť prítomných
         poslancov a pánov uhorských oproti nemeckej vláde. Veľmi ostré a príkre výrazy padali z úst
         najmä proti ministerstvu a cisárskym radcom. Len keď náruživosti a rozdráždenosť myslí
         dostúpili vrcholu, chytil sa slova Vešelín, a po jeho slovách prestal krik a lomoz zbraní,
         ako keď načas utíchne vlnobitie, aby po chvíli zasa, a to ešte prudkejšie prepuklo.
   </p>
   <p>
    Vypočujme si aspoň poniektoré výbuchy hnevu a podráždenosti prítomných poslancov.
   </p>
   <p>
    „Páni,“ začal svoju reč Vešelín, keď sa lomoz trochu utíšil, „páni, ja som toho
         presvedčenia, že zväzok Uhorska s Austriou od prvopočiatku sa podobá nepodarenému,
         nešťastnému manželstvu, v ktorom jedna i druhá stránka má celkom rozdielne, ba opačné
         náhľady, túžby a ciele. Preto si jedna druhej stále zavadzajú a jedna druhej napriek robia,
         takže sa nijako nevedia dohodnúť a zjednotiť. No nikdy nebude medzi nimi pokoj, okrem
         ustavičnej žiarlivosti, podozrievania a boja, lebo len v jednom sú obe stránky jednotné, že
         sú obe rovnako nespokojné a nešťastné. A preto ak je v daktorom prípade potrebný rozsobáš,
         tu by on bol na svojom mieste, a to navždy.“
   </p>
   <p>
    „In secula seculorum,“
    <sup>
     [
     <a class="footnote" href="#ftn.id2583437" name="id2583437">
      94
     </a>
     ]
    </sup>
    Tököly na to.
   </p>
   <p>
    „V Uhrách je veru všeobecná nespokojnosť, a teraz dostúpila na svoj vrchol, aby vybúšila
         v plameň,“ mienil Ostrosith.
   </p>
   <p>
    „A ako by aj nie!“ zvolal Barkóci. „Uvážme si len toto: my udatní synovia tejto vlasti
         sme odstránení dokonca zo všetkých vyšších vojenských hodností. Sme cudzincami vo svojej
         vlastnej domovine!“
   </p>
   <p>
    „Nielen vo vojsku, ale i na krajinských zámkoch sú všetci velitelia cudzinci,“ dodal
         Petróci.
   </p>
   <p>
    „Ba aj nad stolicami a nad kráľovskými slobodnými mestami panujú Nemci so všetkou svojou
         nadutosťou a nehanblivosťou,“ povedal s opovržením Štefan Bočkay.
   </p>
   <p>
    „Preč s tyranmi,“ volali všetci.
   </p>
   <p>
    „Ako tu v Uhrách, tak práve alebo ešte horšie to vyzerá u nás v Chorvátsku,“ prevzal
         slovo Petor Zrinský, len čo sa trochu krik a lomoz utíšil. „I niet divu, keď i môj brat
         Mikuláš, bývalý bán, zo zúfalstva nad nešťastím svojej vlasti hľadal smrť, ktorá mu bola
         milšia než otrocký život!“
   </p>
   <p>
    „Mne sa krv v žilách búri, keď si len pomyslím na všetky tie násilenstvá, lúpeže,
         ukrutnosti a vraždy, ktoré u nás vyčíňajú tí nemeckí prefekti zámkov a ich bezbožné vojsko.
         Veď je to už na nevydržanie!“ povedal Rákóczi.
   </p>
   <p>
    „A čo máme povedať my protestanti, keď nám už i naše chrámy a školy vojenskou mocou
         berú?!“ obrátil sa Satmáry k Rákóczimu. „No bolí nás to dvojnásobne, keď už i sami Uhri,
         naši bývalí ochrancovia a patróni, teraz odpadlíci od našej cirkvi, chrámy, školy a
         fundácie nám násilne berú a našim cirkvám svojich kňazov platiť, ba i len medzi ich
         poddanými bývať im s hrozbou zakazujú.“
   </p>
   <p>
    „Smutno, hanba!“ kričia protestanti.
   </p>
   <p>
    „Áno, je to smutné a hanba, keď sa už i sami medzi sebou budeme hrýzť a prenasledovať,“
         povedal Petróci, keď sa hluk utíšil.
   </p>
   <p>
    „Aby nás totiž Nemci tým ľahšie všetkých spolu ubili a potlačili,“ dodal Tököly.
   </p>
   <p>
    „Ja sa držím tej zásady, ktorú ste i vy za svoju donedávna uznávali: Cujus regio, illius religio.
    <sup>
     [
     <a class="footnote" href="#ftn.id2583538" name="id2583538">
      95
     </a>
     ]
    </sup>
    A kto mi v tom môže rozkazovať?“ srdil sa Rákóczi.
   </p>
   <p>
    „Škoda sa nám je teraz púšťať do náboženských škriepok a začínať roztržky,“ povedal
         trpko Vešelín.
   </p>
   <p>
    „Tak je, dajme tomu pokoj!“ volal Frankopan a všetci prítomní katolíci.
   </p>
   <p>
    „Veď sa my, čo sa viery týka, sami medzi sebou najlepšie pokonáme,“ udobroval Vešelín.
         „Teraz len o tom rozmýšľajme, ako by sme sa mohli spoločného cudzieho jarma striasť a našej
         krajine slobodu a nezávislosť vydobyť.“
   </p>
   <p>
    „Nateraz máme síce s Turkom pokoj, ktorý je však podľa môjho názoru horší než vojna!“
   </p>
   <p>
    „Preto sa radšej poddajme Turkom, než by sme mali i naďalej ostávať otrokmi Nemcov!“
         radil rozhorčený Barkóci.
   </p>
   <p>
    „Turci nás istotne prijmú pod svoju mocnú ochranu, a to za priaznivých podmienok,“
         podporoval radu Barkóciho Véčey.
   </p>
   <p>
    „Keď sa cisár zaviazal z uhorskej pokladnice zaplatiť sultánovi dvestotisíc zlatých,
         prečo by sme mu my neplatili hoci aj šesťdesiattisíc dukátov ročne. Veď o koľko viac musíme
         platiť Nemcom?“ hneval sa Tököly.
   </p>
   <p>
    „A keď budeme platiť Turkom, nuž bude mať krajina od nich pokoj,“ tvrdil Bóniš.
   </p>
   <p>
    „Uhorská krajina si slobodne volí svojho kráľa,“ Barkóci na to.
   </p>
   <p>
    „A okrasou našej konštitúcie je Zlatá bula,
    <sup>
     [
     <a class="footnote" href="#ftn.id2583606" name="id2583606">
      96
     </a>
     ]
    </sup>
    ktorú nám vydobyli naši predkovia,“ ohlásil sa Ostrosith.
   </p>
   <p>
    „Veď by sme boli podlí slabosi, keby sme si práva a výsady predkami nadobudnuté nevedeli
         hoci aj mečom zachrániť,“ štrngal svojou šabľou Nádaždy.
   </p>
   <p>
    „Teraz prišiel čas,“ riekol Orlay, „aby sa Zlatá bula Ondreja II. Jeruzalemského uviedla
         do života.“
   </p>
   <p>
    „A to ozbrojenou rukou!“ vyskočil Bakoš zo svojho sedadla. „V nej zreteľne stojí: Žiadny
         zeman nesmie byť trestaný prv, než by bol postavený pred súd a odsúdený.“
   </p>
   <p>
    „Našou spásou je jedine meč,“ chytil sa meča Donč. „Veď sa už koná všetko proti
         zreteľným slovám onej buly, v ktorej stojí toto: Keď cudzinci, ľudia nie nepriateľskí,
         prídu do krajiny, bez poradenia sa s krajinou v hodnosti nebudú povyšovaní.“
   </p>
   <p>
    „A čo je najhlavnejšie v tejto bule,“ povedal Tököly: „Ak by kráľ alebo ktokoľvek iný z
         jeho nástupcov nedodržal toto ustanovenie, aby biskupi, župani a všetci zemania a
         jednotlivci prítomní a budúci mali právo, bez poškvrny nejakej nevernosti, postaviť sa
         proti kráľovi a jeho nástupcom a mohli mu protirečiť.“
   </p>
   <p>
    „Tento diplom nemá nikto práva vytrieť z nášho zákonníka,“ hrozil prstom Nádaždy. „Lebo
         veď s jeho odstránením ihneď padne i celá naša konštitúcia a sloboda!“
   </p>
   <p>
    „Preto je už zvrchovaný čas, aby sme sa moci mocou, násiliu násilím zjavne postavili na
         odpor,“ povedal Ostrosith.
   </p>
   <p>
    „Beztak my s našimi protestmi a rekurzmi ako aj posiaľ, tak aj potom nikdy nič nevyhráme
         a nevykonáme,“ odôvodňoval mienku predrečníkov Petróci.
   </p>
   <p>
    „Tak je, tak je!“ volalo celé zhromaždenie.
   </p>
   <p>
    „Ako vidím,“ povedal po nastalom tichu Vešelín, „všetci sme jednej mysli.“
   </p>
   <p>
    „V krajine je málo takých, ktorí by od nás bočili,“ odpovedal Barkóci, „a nesúhlasili s
         nami.“
   </p>
   <p>
    „Predsa mi je len nápadné,“ krútil hlavou Tököly, „že Andráši z Krásnej Hôrky a
         podaktorí iní neprišli medzi nás.“
   </p>
   <p>
    „Peklo zradcom!“ volali všetci, vyskakujúc zo svojich miest.
   </p>
   <p>
    Medzi hrmotom vstúpil do siene Nagy, poklonil sa a oznamoval palatínovi a prítomným
         pánom bratom, že poslanci kniežaťa Apaffiho, Mikuláš Bethlen a Michal Teleky
    <sup>
     [
     <a class="footnote" href="#ftn.id2583715" name="id2583715">
      97
     </a>
     ]
    </sup>
    sú už na zámku.
   </p>
   <p>
    „Páni,“ povedal Vešelín slávnostným hlasom, keď sa lomoz utíšil, „páni, patrí sa nám,
         aby sme poslancov jeho kniežacej milosti slávnostne uvítali a uviedli do snemu. Preto
         menujem grófov Nádaždyho, Čákyho a pánov Ostrositha, Petróciho a Mariašiho, aby ich svojím
         a naším menom pozdravili a priviedli medzi nás. Okrem toho treba sa nám predbežne
         dorozumieť, aký dar pošleme kniežaťu Apaffimu
    <sup>
     [
     <a class="footnote" href="#ftn.id2583747" name="id2583747">
      98
     </a>
     ]
    </sup>
    z našej pokladnice, ktorá je pod palatínkinou opaterou.“
   </p>
   <p>
    „Ja si myslím, že aspoň tridsaťtisíc zlatých,“ navrhoval Nádaždy.
   </p>
   <p>
    „Dobre, dobre!“ volali všetci.
   </p>
   <p>
    Medzitým už odišla menovaná deputácia. Prítomní snemovníci si posadali okolo zeleného
         stola na svoje miesta. Palatín zaujal svoj predsednícky, červeným hodvábom obtiahnutý a
         bohato zlatom vyšívaný stolec, nad ktorým sa skvela zlatom vyšitá uhorská koruna a
         krajinský erb.
   </p>
   <p>
    O malú chvíľu vstupovali sedmohradskí poslovia, sprevádzaní privítavšími ich pánmi do
         siene. Pri ich príchode povstali snemovníci zo stolíc a volali: „Vivat princeps Apaffi!
         Vivat ejus plenipotentiarii, vivat!“
   </p>
   <p>
    Apaffiho poslanci sa úctivo poklonili palatínovi a snemovníkom a odovzdali predsedovi
         svoje splnomocňujúce listiny. Tento ich odovzdal snemovému zapisovateľovi Ištvánfymu, aby
         ich prečítal. Poslancom vykázal čestné miesto po svojej pravici.
   </p>
   <p>
    Po prečítaní listín upozornil palatín prítomných na veľkú dôležitosť tohto snemu a na
         bezočivú dotieravosť nemeckých špehúňov a vyzvedačov. I narádzal, aby sa v tomto sneme
         rokovalo tajne pri zatvorených dverách, aby všetci prítomní zložili prísahu mlčanlivosti,
         aby podpísali listinu, ktorú zapisovateľ položil na stôl snemovne, a napokon i to, aby
         sprisahanci si odteraz všetci písali s palatínom tajným písmom, ktorého kľúč je u Nagya.
   </p>
   <p>
    Keď všetko toto celá snemovňa jednomyseľne schválila, a keď sa to všetko ihneď aj
         uskutočnilo, Vešelín vstal a oslovil Apaffiho poslancov a ostatných snemovníkov touto
         ráznou rečou:
    <sup>
     [
     <a class="footnote" href="#ftn.id2583833" name="id2583833">
      99
     </a>
     ]
    </sup>
   </p>
   <p>
    „Bratia najmilší! S pohnutým srdcom vás vítam,“ Vešelín sa obrátil k Apaffiho poslancom,
         „ako poslov najjasnejšieho kniežaťa Sedmohradska, so strachom a nádejou, že sa všemohúci
         boh nad nami zľutuje. Lebo veď nám ide o starootcovské práva a výsady, o vieru a
         najdôležitejšie pozemské veci, čo so slzami a kvílením vyznával kedysi slávny, no teraz
         rozorvaný a v najväčšom nebezpečenstve postavený uhorský národ, ako to aj otvorenými očami,
         ak len nechce byť slepou, pozoruje Európa, čo vidíte i vy! — Keď nás otomanská porta vojnou
         napadla a kresťanské mocnosti nám odopreli svoju pomoc, keď už ich vojská s najväčším
         šťastím bojovali, takže náš úhlavný nepriateľ, ktorý nás nešťastným osudom zožieral, bol v
         zmätok uvedený a k nášmu zvrchovanému víťazstvu už nič nechýbalo, iba prenasledovať
         premoženého nepriateľa, keď sa nám už prisnilo, že čokoľvek náš národ predtým bol stratil,
         to my všetko teraz naspäť dobyjeme, vtedy, žiaľbohu, náš najjasnejší kráľ — na čiu radu? To
         on vie najlepšie — bez porady s nami, nepamätlivý, pod akými podmienkami dosahujú uhorskí
         králi žezlo vlády — s nepriateľom taký pokoj uzavrel, ktorého podmienky ani Uhorskej
         krajine, ku ktorej prospechu sa vec konala, ani iným nezdalo sa mu užitočným toto oznámiť.
         A teda keď sú podmienky pokoja čestné, tak naozaj nieto príčiny, prečo by sa mali
         zatajovať. Nie sme my takí nemysliaci, aby sme predobre nezavoňali a nepredvídali, že kráľ
         si naše slobody vôbec neváži a pripúšťa, aby nám ich iní uchvátili. Preto keď pre nás už
         vôbec nieto nádeje, keďže nám on po predkoch zdedenú slobodu závidí — a keďže už iba padnúť
         môžeme, zhyňme teda ako Samson
    <sup>
     [
     <a class="footnote" href="#ftn.id2583898" name="id2583898">
      100
     </a>
     ]
    </sup>
    so spoločnou záhubou toho, ktorý posmechu a lúpeži kráča v ústrety a i posiaľ
         prečasto dychtil po našej záhube. Zvrchovaná potreba nás núti k tomu, aby sme sa nateraz
         tureckej presile podrobili. Vieme síce, že sa to kresťanskému svetu záhadné, ba
         nepochopiteľné bude zdať, keď si my toho, kto bol doteraz naším najzúrivejším nepriateľom,
         za svojho pána zvolíme a nášho kráľa za svojho úhlavného nepriateľa budeme pokladať. Keď
         nám ubiedeným naozaj inšie nič nepozostáva; kam nás povedú naše osudy, nasledovať musíme!…
         Lež všetko toto bez najväčšieho nebezpečenstva konať inak nesmieme, iba tak, keď
         najjasnejší sedmohradský knieža svojím opatrným dômyslom sprostredkovanie tejto veci sám
         prevezme. Turek sa musí o to požiadať, no čím najtajnejšie, aby azda nevčasné zámery
         najjasnejšiemu rakúskemu dvoru boli prezradené a jeho ozbrojené sily nevyvolali oproti nám
         nepripraveným, a my aby sme roztratení všetci po našich vlastných príbytkoch neboli pobití.
         Okrem toho, pretože dlhý čas tajnostiam vždy strojí osídla, traktát
    <sup>
     [
     <a class="footnote" href="#ftn.id2583940" name="id2583940">
      101
     </a>
     ]
    </sup>
    s Turkami treba uskoriť. — A tiež musíme opatrne vyjednávať s takým národom,
         ktorý pod heslom sladkého pokoja toľké národy uvrhol do otroctva a toľké kráľovstvá
         vyvrátil. Obsah traktátu — ak sa bohu tak bude páčiť — i spôsob nášho podania, bratia
         premilí, sa vám oznámi a jasne vysvetlí i táto vec. Za čo vás teraz na vaše svedomie a na
         všemohúceho boha zaklínam, aby ste toto všetko, čo som vám zveril, žiadnemu inému
         smrteľníkovi nevyjavili, okrem najjasnejšieho kniežaťa Sedmohradska, ktorému i tak pomáhaj
         boh, ako on svojmu, k blízkej smrti pracujúcemu národu — v tejto veci podá pomocnú pravicu.
         Po bohu iba sám Apaffi — čo pred vami úprimne vyznávam, môže nás vytrhnúť z konečného
         utonutia. Vy dostanete od nás veľké odmeny, väčšie však váš knieža — a čo sa pri
         veľkodušnosti kniežaťa najvyššie cení — sláva ním zachovaného maďarského národa, ktorú
         slávu mu teraz podáva šťastie a ktorú by mohol znevážiť len podlý duch!“
   </p>
   <p>
    Po týchto slovách vstal poslanec Bethlen: „Náš pán a najjasnejší Sedmohradský knieža,
         ktorého my pri tomto slávnom uhorskom sneme za česť si pokladáme zastupovať, hotový je,
         pravda, podľa svojich síl, podporovať snahy zbrataného národa: no my sa musíme predovšetkým
         s istotou presvedčiť, či je celý tu prítomný snem s tým uzrozumený, čo sme práve počuli z
         úst veľkomožného pána palatína?“
   </p>
   <p>
    „Všetci, všetci do jedného!“ volali z miest svojich povstavší snemovníci a hrmotali
         šabľami.
   </p>
   <p>
    „Uisťujem ctených pánov poslancov, že za nami stojí celý národ ako jeden muž,“ povedal
         Nádaždy, keď sa hluk utíšil.
   </p>
   <p>
    „Uhorské zemianstvo je na to pripravené poddať sa Turkovi, ktorému už beztak prináleží
         väčšia čiastka,“ mienil Rákóczi.
   </p>
   <p>
    „Aspoň nebude krajina roztrhnutá na dve polovice a pustošená z jednej i druhej strany,“
         ohlásil sa Barkóci.
   </p>
   <p>
    „A či je uhorský národ pripravený i s Austriou pustiť sa do rozhodného boja?“ spytoval
         sa poslanec Teleky.
   </p>
   <p>
    „Na život a na smrť!“ odpovedal mu Tököly.
   </p>
   <p>
    „Ako v Uhrách, tak i v Chorvátsku,“ doložil Zrinský.
   </p>
   <p>
    „A či sa Uhorská krajina podvolí platiť ročitú daň sultánovi a koľko?“ pýtal sa poslanec
         Bethlen.
   </p>
   <p>
    „Hotoví sme,“ odpovedal sám Vešelín, „dávať sultánovi ročite šesťdesiattisíc dukátov a
         aj kniežaťu Apaffimu pošleme teraz do daru zo spoločnej pokladnice tridsaťtisíc zlatých.“
   </p>
   <p>
    „Tak sme načistom,“ povedal Bethlen.
   </p>
   <p>
    „Páni,“ obrátil sa Vešelín k snemovým poslancom, „listinu, podpísanú všetkými tu
         prítomnými, ukryjeme na bezpečnom mieste. No teraz bude jedenkaždý zaviazaný prísahou, že
         bude rozkazy spravujúceho výboru slepo vykonávať. Ak by sa však niekto spreneveril a stal
         sa zradcom, ten bude nami stíhaný a kdekoľvek prichytený, potrestaný bude smrťou. Ostatne
         odteraz, nie iba ja sám, ale výbor, pozostávajúci z mužov požívajúcich všeobecnú dôveru,
         bude spravovať naše veci. I vyzývam slávny snem, aby spomedzi seba tajným hlasovaním
         vyvolil tento výbor.“
   </p>
   <p>
    I zvolili si výborníkov.
   </p>
   <p>
    A keď zápisnicu, notárom Ištvánfym prečítanú, odobrili, snem sa rozišiel.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2583437" name="ftn.id2583437">
        94
       </a>
       ]
      </sup>
      <span class="emphasis">
       <em>
        In secula seculorum
       </em>
      </span>
      (lat.) — až na veky vekov
     </p>
    </div>
    <div class="footnote">
     <p>
      <sup>
       [
       <a class="para" href="#id2583538" name="ftn.id2583538">
        95
       </a>
       ]
      </sup>
      <span class="emphasis">
       <em>
        Cujus regio, Illius religio
       </em>
      </span>
      (lat.) — čia je krajina, toho je
               i náboženstvo
     </p>
    </div>
    <div class="footnote">
     <p>
      <sup>
       [
       <a class="para" href="#id2583606" name="ftn.id2583606">
        96
       </a>
       ]
      </sup>
      <span class="emphasis">
       <em>
        Zlatá bula
       </em>
      </span>
      — uhorský kráľ Ondrej II. vydal roku 1222 Zlatú
               bulu, v ktorej zaistil šľachte práva na úkor kráľovskej moci
     </p>
    </div>
    <div class="footnote">
     <p>
      <sup>
       [
       <a class="para" href="#id2583715" name="ftn.id2583715">
        97
       </a>
       ]
      </sup>
      <span class="emphasis">
       <em>
        Michal Teleky
       </em>
      </span>
      — potomok šľachty, ktorá dostala od kráľa
               Žigmunda erbom opatrený list a rozličné statky
     </p>
    </div>
    <div class="footnote">
     <p>
      <sup>
       [
       <a class="para" href="#id2583747" name="ftn.id2583747">
        98
       </a>
       ]
      </sup>
      <span class="emphasis">
       <em>
        Vivat princeps Apaffi! Vivant ejus plenipotentiarii, vivat!
       </em>
      </span>
      (lat.) — Nech žije knieža Apaffi — nech žije splnomocnenec, nech žije!
     </p>
    </div>
    <div class="footnote">
     <p>
      <sup>
       [
       <a class="para" href="#id2583833" name="ftn.id2583833">
        99
       </a>
       ]
      </sup>
      <span class="emphasis">
       <em>
        Vešelínova reč
       </em>
      </span>
      je prevzatá z latinskej Bartolomeidovej reči
               doslova.
     </p>
    </div>
    <div class="footnote">
     <p>
      <sup>
       [
       <a class="para" href="#id2583898" name="ftn.id2583898">
        100
       </a>
       ]
      </sup>
      <span class="emphasis">
       <em>
        Samson
       </em>
      </span>
      — starozákonný židovský hrdina vynikajúci neobyčajnou
               silou
     </p>
    </div>
    <div class="footnote">
     <p>
      <sup>
       [
       <a class="para" href="#id2583940" name="ftn.id2583940">
        101
       </a>
       ]
      </sup>
      <span class="emphasis">
       <em>
        Traktát
       </em>
      </span>
      (lat.) — pojednanie
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2584087">
       </a>
       VIII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Muránsky snem sa rozišiel. Apaffiho poslanci, nesúc hojné dary pre seba i pre knieža,
         vrátili sa naspäť do Sedmohradska. Každému bolo nápadné, že snemovníci, keď sa ich na
         spiatočnej ceste zvedaví zemania a mešťania dopytovali, čo sa na Muráni robilo a uzavrelo,
         len málo alebo vôbec o tom nechceli hovoriť a každej určitej odpovedi sa vyhýbali.
         Cisárskym prefektom zámkov a veliteľom vojska bolo to síce všetko podozrivé, no nimi najatí
         vyzvedači o tom nemohli podať žiadne isté správy. Vitnedi, ktorý, ako sa zdalo, vybral sa
         do Slovenskej Ľupče v záležitostiach svojho panstva, zišiel sa v Bystrici ,náhodou‘ s
         Nemcom Zahnom, s ktorým mal dlhý dôverný rozhovor.
   </p>
   <p>
    Po odchode snemovníkov bavili sa na Muráni krátky čas podaktorí poprední mužovia,
         ktorých snem zvolil do výboru a ktorým vlastne pripadla úloha dopodrobna vypracovať celý
         plán odboja, ale i spôsob jeho uskutočnenia, vyznačiť tiež každému zo sprisahancov istú
         úlohu a okres účinkovania po stoličných a kráľovských mestách.
   </p>
   <p>
    Tento výbor mal svojich dôverníkov nielen v Uhorsku, Sedmohradsku a Chorvátsku, ale i v
         cisársko-nemeckých krajoch, i v samej Viedni, no nadovšetko v Štajersku, kde gróf
         Tattenbach s daktorými zemanmi pridal sa rozhodne k Vešelínovým zámerom, zložil prísahu a
         podpísal listinu sprisahancov.
   </p>
   <p>
    Prvý rozhodný krok sa mal stať v Štajersku.
   </p>
   <p>
    Mladušký cisár Leopold
    <sup>
     [
     <a class="footnote" href="#ftn.id2584163" name="id2584163">
      102
     </a>
     ]
    </sup>
    mal si vziať za manželku Margitu, dcéru arcikniežaťa Ferdinanda. I zamýšľal
         osobne sa vybrať po svoju nevestu z Viedne do Štajerského Hradca. I muránsky výbor
         sprisahancov naložil Nádaždymu, ktorý mal svoje majetky i v samom Rakúsku, a Tattenbachovi,
         aby s ozbrojenými jazdcami z úkrytu cisára na ceste prepadli, zajali a aby ho uväznili na
         niektorom opevnenom hrade v Chorvátsku alebo v Uhorsku. V prípade, že by sa to nepodarilo,
         mali zapáliť cisársky hrad vo Viedni a všetky studne v ňom otráviť. Tattenbach mal okrem
         toho zaobstarať potrebné strelivo. Zrinský a Frankopan mali so svojimi Chorvátmi dobyť
         pevné mestá a hrady v Chorvátsku a v Štajersku. Rákóczi mal priviesť svoje vojsko k Tise a
         spojiť sa tam s Apaffim, len čo sa ten privalí do Uhier, aby potom spojenými silami zaujali
         Košice a banské mestá. A keď sa aj ostatní veľmoži k nim pripoja, aby sa porážajúc
         jednotlivé oddiely nemeckého vojska ponáhľali cez Prešporok rovno do Viedne a dobyjúc toto
         sídelné mesto ako víťazi stanovili podmienky pokoja.
   </p>
   <p>
    Tento plán bol ustálený výborom.
   </p>
   <p>
    Palatín tento plán odboja schválil. I vyslali k tureckému sultánovi a vezírovi zvláštne
         posolstvo s darmi a s prosbou, aby im čím skôr prispeli vojenskou silou. Áno, i do Nemecka
         vyslali Michala Bóryho, prefekta Vešelínových statkov, k mohučskému arcibiskupovi, princovi
         Jánovi Filipovi pod zámienkou žiadať ho o pomoc proti Turkom, vlastne však preto, aby jeho,
         ale aj ostatné nemecké kniežatá, ktorí svoju nevrlosť a nespokojnosť oproti cisárovi jasne
         dokazovali a po samostatnosti túžili, usiloval sa získať pre záujmy muránskych
         sprisahancov.
   </p>
   <p>
    „Tak by bolo všetko v poriadku,“ povedal Tököly po porade výboru, kde sa na uvedenom
         pláne boli uzniesli. „No musíme sa usilovať, aby sme i všetko duchovenstvo na našu stranu
         pripútali a k tomu ho viedli, žeby sa, keď príde čas, so zápalom hlásilo do krížovej vojny
         proti Nemcom. Ja pevne verím, že musíme zvíťaziť.“
   </p>
   <p>
    „A mne s Tattenbachom pripadne prvá úloha,“ povedal Nádaždy.
   </p>
   <p>
    „Tak je, nech vám pomáha boh,“ vzdychol si Vešelín.
   </p>
   <p>
    „A junácke šťastie, ako vravieva môj tesť bán Zrinský,“ povie Rákóczi.
   </p>
   <p>
    „Spoľahnite sa na nás, my ju vykonáme, ako sa patrí,“ uisťoval Nádaždy.
   </p>
   <p>
    „Audaces fortuna juvat,“
    <sup>
     [
     <a class="footnote" href="#ftn.id2584279" name="id2584279">
      103
     </a>
     ]
    </sup>
    povedal Vešelín a rozpustil výbor.
   </p>
   <p>
    Na palatínov rozkaz boli i všetci jeho úradníci na gazdovstve tvrdou prísahou k
         mlčanlivosti zaviazaní a každému z nich bolo vykázané pole účinkovania. Nagy predovšetkým
         naliehal, aby všetky Vešelínove hrady boli zásobené zbraňou, strelivom a potravinami.
         Vitnedi dostal za úlohu, aby gemerské kňazstvo, ktoré v tom čase s malými výnimkami bolo
         protestantské, a s ním aj všetok ľud podnecoval k odboju v prospech milovanej vlasti.
         Vitnedimu bola táto úloha po chuti, že sa mu od radosti až oči iskrili. I zaklínal sa na
         boha a na dušné spasenie, že splní tú úlohu navlas.
   </p>
   <p>
    Nagy Vitnediho horlivosť schvaľoval, ale Ištvánfy krútil hlavou: „Daj boh, aby ste sa v
         ňom nesklamali. Ale dajte si na neho dobrý pozor, lebo mne sa všetko len tak vidí, že je to
         líška plná falše a úskoku.“
   </p>
   <p>
    Len čo vyšiel Vitnedi zo zámku, čakali pred bránou na neho richtári z balockej doliny,
         menovite Balážik z Drienčan, Pazúrik z Lipovca, Trieska z Hrušova. Keď ho zazreli, hlboko
         sa mu uklonili, držiac pod kabaňou jeden baranča, druhý prasiatko, tretí kohúta.
   </p>
   <p>
    „Nuž hrmen bohov,“ okríkol ich Vitnedi, „čože táto slovenská bedač chce na zámku? Vari
         ste prišli dačo žobrať od slávneho panstva? Otvorte papule!“
   </p>
   <p>
    „Nuž, prosím ponížene,“ pokrčil Balážik plecami, „priniesli sme vám, pán urodzenký,
         tieto maličké darčeky.“
   </p>
   <p>
    A každý ukázal, čo priniesol.
   </p>
   <p>
    „Či tak? Ach, to je iné!“ povedal udobrený Vitnedi. „Odneste to mojej kuchárke pod
         zámok. Nuž, dobrí ľudkovia, čože nového u vás?“
   </p>
   <p>
    „Bodaj by som sa radšej nebol narodil, ako sa dožiť tejto pliagy,“ odpľul Balážik.
   </p>
   <p>
    „Ba čo by teraz človek i počul dobrého na svete?“ osmelil sa i Pazúrik. „Veru nič, iba
         všetko čo najhoršie.“
   </p>
   <p>
    „Zle je to u nás, pán urodzený,“ počal zasa Balážik. „Ani od strachu neviem, ako mám
         začať!“
   </p>
   <p>
    „Veru tak, veru tak!“ kývajú Trieska a Pazúrik hlavami.
   </p>
   <p>
    „Neokolkujte toľko, ale povedzte, nuž čože je, čo sa stalo?“ okríkol ich netrpezlivý
         Vitnedi.
   </p>
   <p>
    „Už sa nám naše ženy a deti ani z dediny vychodiť neopovážia, bodaj by sa nikdy nebol
         narodil,“ vzdychol si Balážik.
   </p>
   <p>
    „Ba keby sme v takomto súžení i naďalej mali ostať, radšej sa vysťahujeme von z dediny,“
         povedal Pazúrik.
   </p>
   <p>
    „Veď my sa, pán urodzený, už bojíme — odpytujem vašu poctivú hlávku — i tie naše ovečky
         i tie naše svine von do poľa vyhnať,“ ohlásil sa Trieska.
   </p>
   <p>
    „Ale hrmen bohov,“ skríkol Vitnedi, „veďže už hovorte, čo vám je? Či vám azda Turci
         ležia na záhumní? Či vás Nemci vyžierajú? Či kýho hroma?!“
   </p>
   <p>
    „Jaj, pán urodzenký,“ triasol sa Balážik, „horšie od Turka a Nemca, bodaj by sa nebol
         narodil!“
   </p>
   <p>
    „Do sto čertov,“ srdil sa Vitnedi, „tak dajaká mátoha vás straší?“
   </p>
   <p>
    „Hadisko, veľké hadisko,“ zvolal Pazúrik.
   </p>
   <p>
    „Opravdivá potvora!“ dodal Trieska.
   </p>
   <p>
    „Azda vám daktorému vliezla do brucha, a či čo?“ pýtal sa Vitnedi.
   </p>
   <p>
    „Oj, nie je to taký had ako druhý!“ odpovedal Pazúrik. „Veď ja som, prosím ponížene, i
         takého videl ako pavúz, ale to všetko nie je nič proti tejto ozrute, ktorá má pysky ako
         vráta a na hlave taký veľký hrebeň, čo by vystalo z neho i päťdesiat takých hrebeňov, ako
         čo ich naše kohúty na hlavách majú.“
   </p>
   <p>
    „Do čerta, a má vari krídla ako šarkan?“ smial sa Vitnedi.
   </p>
   <p>
    „To my naisto nevieme,“ odpovedal Trieska. „Ale bude taký tučný ako táto vežička nad
         zámockou bránou, no a dlhý ako tá najvyššia jedľa v tejto hore.“
   </p>
   <p>
    „Nuž a čože teda chcete odo mňa? Či ho ja mám ísť chytať, či čo?“ pýtal sa Vitnedi.
   </p>
   <p>
    „Ba ver, čo by ste nám, hľa,“ poškrabal sa Balážik za uchom, „z Balockého zámku požičali
         jedno veľké delo, a my by sme ho namierili oproti tej jaskyni, keď tá potvora polezie von.“
   </p>
   <p>
    „Do sto čertov, z toho nebude nič,“ okríkol ich Vitnedi. „Ale viete čo? Či ste počuli
         dakedy o veľrybe, čo prehltla Jonáša?
    <sup>
     [
     <a class="footnote" href="#ftn.id2584479" name="id2584479">
      104
     </a>
     ]
    </sup>
    Čo —“
   </p>
   <p>
    „Na tretí deň ho zasa vyvrhla na morský breh!“ skočil mu do reči Pazúrik.
   </p>
   <p>
    „No tak, keď viete, dám vám radu,“ povedal potuteľne sa usmievajúci Vitnedi. „Stanete si
         každý s ostrým krivákom pred tú jaskyňu. To hadisko vyjde a pohltí vás síce všetkých troch,
         ako čo by dlaňou pľasol, ale potom ostane to hadisko meravo ležať, ako to vždy býva, keď
         dačo veľkého zožerie a vtedy sa vy traja vzopriete pätami jeden oproti druhému a krivákmi
         mu rozpárete brucho vonkoncom od hlavy až po chvost. Tak vyjdete zasa na svet ako ten
         Jonáš. Či ma rozumiete?“
   </p>
   <p>
    „Ba veľmi!“ škrabe sa Balážik za ušima.
   </p>
   <p>
    „No, teda choďte domov! To čo ste priniesli, odovzdajte kuchárke,“ povedal Vitnedi,
         odchodiac od nich.
   </p>
   <p>
    „Kmotre,“ obrátil sa Pazúrik k Balážovi, „ja by myslel, že by sme tých našich farahúnov
         postavili pred tú jaskyňu.“
   </p>
   <p>
    „Lenže ich musíme najprv opojiť ako syslov,“ radil Trieska.
   </p>
   <p>
    „Hľa, veď sa to rozumie,“ povedal Balážik a poberal sa domov.
   </p>
   <p>
    Na Muráni očakával Vešelín s veľkou netrpezlivosťou správy od Nádaždyho a Tattenbacha,
         ako sa im podaria úklady kladené mladému cisárovi.
   </p>
   <p>
    „Všetko naše podujatie a prajný výsledok len od toho závisí, či nám cisár padne do rúk,
         alebo nie,“ hovoril Vešelín jedného rána svojej panej. „Ak áno, tak ho dáme zatvoriť ako
         väzňa, a to sem na náš pevný hrad a dotiaľ ho nevypustíme, kým všetky naše žiadosti
         nevyplní a nezriekne sa prestolu v Uhorsku pre seba i pre svojich potomkov.“
   </p>
   <p>
    „To by sa, pravda, malo tak stať,“ povedala Mária, pohliadnúc akosi nedôverčivo na
         svojho muža. „No ale aby sme si boli istí svojím cieľom, zvolajte národ, ozbrojte ľud,
         postavte ho pod zástavy v pevné šíky do boja, lebo verte mi, v ľude je sila, a to veľká
         sila, ktorej nikto neodolá, práve tak, ako keď sa zodvihne hrozná povíchrica nad našimi
         vrchmi a povodeň sa valí prudkým behom a neodolateľnou silou dolu dolinami, kotúľajúc so
         sebou ohromné skaliská a z koreňa vyvrátené jedle.“
   </p>
   <p>
    „A tá povodeň obráti všetky úrodné polia a trávnaté lúky v holú pustatinu — a či nie?“
         pozrel Vešelín čudným pohľadom na svoju vnadnú manželku. „Drahá Mária, tvoju radu použijeme
         len v najvyššej tvŕdzi, lebo keby sme privčas neuvážene celej tej surovej mase ľudu dali
         zbrane do ruky, ona by ju mohla obrátiť i proti nám samým a použiť ju na našu záhubu. Nie
         je radno rozdráždeného medveďa pustiť z reťaze, aby ostrými zubami neroztrhal svojho pána.“
   </p>
   <p>
    „Ak budete takto váhať,“ hodila Mária nevrlo rukou, „tak nemecká armáda, čo by ste i
         zajali cisára, vyslobodí ho z vašich rúk prv, než bude mať vaše vojsko a povstalci čas
         zhromaždiť sa pod vaše zástavy.“
   </p>
   <p>
    „Priznám,“ povedal Vešelín, „že je to pre nás veľmi nepríhodné, keď práve v tomto čase
         všetko uhorské vojsko je na rozkaz cisárov rozpustené a naše zámky sú poväčšine v moci
         nemeckých prefektov. No my sme už urobili také poriadky, že len čo doletí chýr, že cisár je
         väzňom a v našej moci, hneď sa všetko naše vojsko, zemianstvo a povstalci zhŕknu pod naše
         zástavy a uderia na roztratené oddiely nemeckého vojska.“
   </p>
   <p>
    „Potom i ja vysadnem na koňa,“ povedala hrdo Mária, „schytím do ruky meč, aby ste sa vy
         chlapi učili od slabej ženy, ako máte za svoju vlasť a slobodu bojovať.“
   </p>
   <p>
    „Už len dočkaj, drahá duša!“ objal si žienku Vešelín. „Už len dočkaj, kým príde správa.
         Veď ak sa Nádaždyho úklad nepodarí a naše zámery vyjdú najavo — potom sa beztak musíme
         všetci brániť a bojovať na život a na smrť.“
   </p>
   <p>
    „Vždy len potom a — potom… až bude neskoro. Ale ja veru ešte i potom dokážem, že viem
         svoj život draho predať.“
   </p>
   <p>
    Náruživo to povediac, odišla Mária strmým krokom a ani len nepozrela na svojho muža,
         ktorý stál ako socha naprostred izby a meravo za ňou hľadel.
   </p>
   <p>
    „Tá moja žena,“ povedal sám sebe Vešelín, chodiac dlhými krokmi po chyži, „tá moja žena
         by veru bola vstave svojou prudkosťou a nevčasnou bojachtivosťou všetky naše nádeje a
         námahy prekaziť. Darmo je, u žien nehľadaj politickú zrelosť a múdru rozvážnosť. Ja sa
         nedám pomýliť ani svojou vlastnou ženou, ktorú tak vrúcne milujem. No pevne ostanem pri
         tom, na čom sme sa pri porade uzniesli. Nádaždy nám má poslať heslo do povstania a teraz už
         každú chvíľu sa musí dostaviť jeho rýchly posol.“
   </p>
   <p>
    Sotva tieto slová dopovedal, vstúpil Nagy s listinou v ruke do izby.
   </p>
   <p>
    „Od koho je to?“ pýta sa netrpezlivo palatín.
   </p>
   <p>
    „Od grófa Nádaždyho,“ znela odpoveď.
   </p>
   <p>
    Vešelín chytro schytí písmo, otvorí ho, no zbadajúc, že je písané tajnými písmenami,
         oddal ho Nagyovi, aby ho on prečítal.
   </p>
   <p>
    „Pán palatín,“ číta Nagy, „náš pokus bol dobre pripravený — ale, žiaľbohu — sa
         nepodaril.“
   </p>
   <p>
    Vešelín pri týchto slovách zbledol ani stena. Nagyovi sa tak triasli ruky, že skoro
         nemohol v nich list udržať.
   </p>
   <p>
    „Len chytro ďalej,“ povedal Vešelín trasúcim sa hlasom. „Nech je už akokoľvek, musíme sa
         dozvedieť, ako stojíme.“
   </p>
   <p>
    „V určený deň,“ číta Nagy ďalej, „čakal som s päťsto husármi v hore neďaleko Štajerského
         Hradca v úkryte až do druhého dňa na cisárov príchod — cisár neprišiel a nás zbadali. I
         museli sme sa vzdialiť až za uhorské hranice.“
   </p>
   <p>
    „Toto je pre nás hrozná porážka,“ vzdychol si Nagy.
   </p>
   <p>
    „Je to prekliate zle — no, ale ďalej!“ súril palatín.
   </p>
   <p>
    „Po našom odchode,“ čítal Nagy, „prišiel cisár o dva dni neskoršie, než ho čakali,
         sprevádzaný veľkou družinou a silným oddielom nemeckých jazdcov až do Štajerského Hradca.“
   </p>
   <p>
    „Hoj, blesky nebeské!… nejaký podliak nás prezradil,“ skríkol Vešelín.
   </p>
   <p>
    „Naostatok som sa ešte dopočul,“ pokračoval Nagy, „že svadba bola skvelá a cisársky pár
         s veľkým vojenským sprievodom odviezli do Viedne. — Tattenbach ma uisťuje, že vo Viedni
         bude postupovať podľa dohovoru, a že je tam posiaľ ticho. Či nevedia alebo sa len tak
         robia, akoby nevedeli nič o našich zámeroch? Najnovšie kolujú také chýry, že cisár chce,
         aby i cisárovná čím prv bola korunovaná v Uhrách. O tom sa nám bude treba teraz poradiť.
         Nádaždy.“
   </p>
   <p>
    „Teda ešte nie je najhoršie s nami,“ vzdychol si Nagy zhlboka a položil list na stôl.
         „Qui habet tempus, habet vitam. Kto má čas, má život.“
   </p>
   <p>
    „Prvý útok je teda zmarený,“ hovoril Vešelín akoby pre seba. „Budeme myslieť na druhý, a
         ten sa nám azda podarí.“
   </p>
   <p>
    „Korunovanie kráľovnej musíme prekaziť,“ radil Nagy.
   </p>
   <p>
    „To sa veru nesmie stať!“ povedal palatín. „To na každý pád prekazíme, a to diétou. Len
         čo dostanem o tom od cisára rozkazy, ihneď zvolám diétu. A čo myslíte, kde by bolo na to
         najpríhodnejšie miesto?“
   </p>
   <p>
    „Čím ďalej od Viedne, tým lepšie, niekde okolo Tisy,“ radil Nagy.
   </p>
   <p>
    „A to je veru dobrá rada,“ položil Vešelín Nagyovi ruku na plece; „teda v Trebišovciach.
         No a teraz idem aj svojej panej oznámiť obsah Nádaždyho listu. Ako ju poznám, bude ma duriť
         do boja, lenže sa nesmieme prenáhliť, lebo by sme všetko prehrali. Tento list ukryte na
         bezpečné miesto.“
   </p>
   <p>
    Podal mu ruku a odišiel.
   </p>
   <p>
    „Stane sa podľa rozkazu,“ povedal Nagy, meravo hľadiac za odchádzajúcim. „Podľa toho,
         ako veci stoja, pôjde nám to už oveľa ťažšie. Ale čo robiť? Alea iacta est!…
    <sup>
     [
     <a class="footnote" href="#ftn.id2584836" name="id2584836">
      105
     </a>
     ]
    </sup>
    Nech je už akokoľvek, my musíme svoju úlohu splniť. Najväčšia naša nádej je
         istotne len pomoc Turkov a Apaffiho. S týmito musíme naozaj vyhrať, a tí nás len nenechajú
         v kaluži, nesmú nechať. Čo sa Nemecka týka, odtiaľ nemáme čo očakávať, to je daromná nádej.
         Ja musím naliehať na palatína, aby teraz, keď už naše posolstvo i dary odovzdali Turkovi,
         súril Apaffiho, aby viac neváhal, ale so svojím vojskom vtrhol do krajiny a začal bojovať.
         Jeho vojsko, ku ktorému sa pridá Rákóczi, bude stredom, okolo ktorého my sústredíme svoje
         sily. Nemecké posádky jednu po druhej dobijeme a vyženieme z krajiny.“
   </p>
   <p>
    *
   </p>
   <p>
    Onedlho naozaj prišiel palatínovi cisársky list, v ktorom bola vyslovená žiadosť, aby
         cisárovná bola korunovaná v Prešporku ako uhorská kráľovná. Palatín ihneď odpovedal, že
         žiadosť jeho jasnosti pokladá za milú povinnosť predbežne krajinským stavom predostrieť. A
         zvolal snem do Trebišoviec.
   </p>
   <p>
    V Trebišovciach zhromaždené stavy cisárovu žiadosť celkom odopreli, udávajúc ako
         príčinu, že posolstvo trinástich hornouhorských stolíc nadarmo chodilo do Viedne, keď
         ponosám a prosbám jeho jasnosť vôbec nevyhovela. Také rozhodnutie snemu urobilo na Viedeň
         nemilý dojem, pretože už vtedy radcovia koruny žiadali, aby sa proti Uhrom prísnejšie
         postupovalo, ba poukazovali i na ich odbojné zámery; len knieža Lobkovic,
         minister-kancelár, zachovával ešte vždy odmeranú chladnosť a zhovievavosť a žiadal menom
         cisára, aby palatín povolal nový snem do Prešporka.
   </p>
   <p>
    Vešelín veľmi dobre predvídal Lobkovicove úmysly a považoval ich za šachový ťah, ktorým
         by mu pri jeho odbojných pokusoch nohu bol chcel podraziť, preto chcel zahrmieť Lobkovicovi
         novým ťahom „šach mat“
    <sup>
     [
     <a class="footnote" href="#ftn.id2584923" name="id2584923">
      106
     </a>
     ]
    </sup>
    — a zvolal po porade s veľmožmi a svojimi prívržencami snem do Banskej
         Bystrice. No akokoľvek i palatínka i jeho prívrženci na neho naliehali, že je už zvrchovaný
         čas pustiť sa do boja, lebo že inak všetky ich sladké nádeje budú zmarené jeho vlastnou
         váhavosťou, Vešelín sa predsa nedal nahovoriť, aby dal znamenie k výbuchu vojny. On takto
         mudroval: „Kým sa snem zíde do Banskej Bystrice, zatiaľ sa Apaffi naisto dostaví s vojskom
         k Tise a dovtedy sa i turecké vojsko postaví do boja, preto nech bystrický snem vypovie
         cisárovi vojnu, vyhlási všeobecné povstanie, a ja ako najvyšší veliteľ uhorského vojska z
         vôle národa a podľa uznesenia snemu hneď a hneď rozviniem zástavu odboja. Na to máte moje
         čestné slovo.“
   </p>
   <p>
    S týmto jeho konečným osvedčením i najohnivejší Vešelínovi prívrženci, ktorí ho po
         nevydarených úkladoch Nádaždyho a Tattenbacha s tým väčším úsilím a fanatickou horlivosťou
         hnali do víru odboja, ba i jeho bojachtivá manželka Mária — museli sa uspokojiť a istý čas
         ešte čakať.
   </p>
   <p>
    Pred samým bystrickým snemom prichodili na Muráň k palatínovi najdôvernejší priatelia,
         aby počuli najnovšie správy, čo a ako si počínajú Turci a Apaffi.
   </p>
   <p>
    „Toľko viem,“ hovoril jedného dňa Vešelín, „toľko viem naisto, drahí bratia, že Apaffi
         sa skutočne znamenite pripravuje na vojnu a okrem toho hľadá diplomatickou cestou spojencov
         pre seba i pre nás. Medziiným poslal svojich poslancov k braniborskému kurfirstovi,
    <sup>
     [
     <a class="footnote" href="#ftn.id2584993" name="id2584993">
      107
     </a>
     ]
    </sup>
    aby ho presvedčil, že sme si my dobre rozvážili pohnútky a príčiny tohto nášho
         skutočne zúfalého kroku a že sme vybadali jeho zvrchovanú potrebu.“
   </p>
   <p>
    „Ja sa len obávam,“ krútil hlavou Mariaši, „aby týmito našimi posolstvami nevyšlo najavo
         celé naše podujatie.“
   </p>
   <p>
    „Alebo,“ podporoval jeho mienku Véčey, „aby sa snáď nemecké kniežatá nepozastavili na
         tom, že práve teraz, keď je už s Turkom ustálený pokoj, čo oni, ako cisárovi spojenci, sami
         tak žiadali, my Uhri chceme zasa tento pokoj narušiť a oznove požiar vojny roznietiť.“
   </p>
   <p>
    „Však práve o to usilujeme,“ vysvetľoval Vešelín, „aby sme ich mohli presvedčiť, že my
         Uhri, ktorých sa to najviac týka, nepoznáme tajné punkty tohto pokoja, a čo sú akiste na
         skazu našej vlasti namierené, a to je vlastne tá príčina, čo nás pohla do odboja a k
         spojeniu sa s Turkami.“
   </p>
   <p>
    „Ale tie rokovania sú veľmi zdĺhavé,“ namietol Tököly, „a preto sú pre nás nebezpečné.“
   </p>
   <p>
    „A preto predsa len musíme ísť s farbou von,“ povedal Barkóci, „lepšie dnes, než zajtra.
         Takto aspoň skôr prídeme k cieľu.“
   </p>
   <p>
    „Už len trochu pozhovejte,“ povedal Vešelín, ktorého tieto výčitky namrzeli. „Naše veci
         stoja takto: Ako je vám známe, vyzvali sme Turka v mene krajiny, aby prišiel a podmanil si
         celé Uhorsko. Naši poslovia nám oznamujú, že vezír sľubuje, že príde, no žiada od nás, aby
         sme mu vopred dali ešte niektoré zámky. A tu v tomto trčí ten hák, na ktorom sa všetci
         pozastavujeme, pretože sa obávame, že by sme sa takto Turkom celkom na milosť a nemilosť
         odovzdali. Preto sme poslali v mene trinástich hornouhorských stolíc Apaffimu prosbu, v
         ktorej sme mu vysvetlili a vyložili všetky podmienky i spôsob poddania sa Turkom, aby
         uskutočnil konečné dorozumenie a vyrovnanie medzi Uhorskom a sultánom. Veď on vie
         najlepšie, ako sa utvoril a vyvinul tento odboj veľmožov a zemianstva proti Leopoldovi.“
   </p>
   <p>
    „A dostal od nás aj svoj diel,“ ohlásil sa Mariaši. „Nemôže povedať, že sa ustáva
         zadarmo.“
   </p>
   <p>
    „I vezír,“ pokračoval Vešelín, „i sultánovi ministri, ba ešte aj poprednejší pašovia,
         ako budínsky a jágerský, dostali z našej spoločnej pokladnice znamenité dary. A tak teda,
         bratia moji drahí, z toho všetkého môžete usúdiť, že nateraz nemecká vláda v Uhrách je v
         takom položení ako podkopaný, zo všetkých strán obkľúčený zámok, ktorý v tej chvíli, keď sa
         k sudom naplneným pušným prachom priloží iskra, zaraz vybúši a vyletí do povetria. Preto
         dávajte dobrý pozor, aby každý bol v pravý čas na svojom mieste a svojich ozbrojencov mal
         pohromade.“
   </p>
   <p>
    „My sme hotoví,“ volali všetci.
   </p>
   <p>
    „Už len na heslo čakáme,“ povedal Véčey.
   </p>
   <p>
    „A naši poddaní tiež musia ísť s nami bojovať,“ ozval sa Mariaši.
   </p>
   <p>
    „Poddaných nech zemskí páni s kňazmi poučujú,“ radil Vešelín. „Áno, títo nech ľud aj
         svojím príkladom oduševňujú, lebo tak to vyžaduje šťastie našej spoločnej vlasti, aby
         všetci či už páni alebo poddaní obetovali za ňu svoje majetky i životy. Lepšie umrieť, než
         byť otrokom vo svojej vlasti!“
   </p>
   <p>
    „Vivat palatinus, vivat!“ volali všetci s nadšením.
   </p>
   <p>
    Onedlho potom všetci posadali na kone a dolu romantickým Pohroním poberali sa do Banskej
         Bystrice.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2584163" name="ftn.id2584163">
        102
       </a>
       ]
      </sup>
      <span class="emphasis">
       <em>
        Mladušký cisár
       </em>
      </span>
      — Leopold I., cisár rímsky, nemecký, kráľ
               český a uhorský. Potlačením Vešelíniho sprisahania a Thökölyho povstania upevnil
               habsburský trón v Uhorsku. Úspešne bojoval s Turkami.
     </p>
    </div>
    <div class="footnote">
     <p>
      <sup>
       [
       <a class="para" href="#id2584279" name="ftn.id2584279">
        103
       </a>
       ]
      </sup>
      <span class="emphasis">
       <em>
        Audaces fortuna juvat
       </em>
      </span>
      (lat.) — Smelému šťastie žičí.
     </p>
    </div>
    <div class="footnote">
     <p>
      <sup>
       [
       <a class="para" href="#id2584479" name="ftn.id2584479">
        104
       </a>
       ]
      </sup>
      <span class="emphasis">
       <em>
        Jonáš
       </em>
      </span>
      — starozákonná postava, podľa Písma ho prehltla
               veľryba, vyhodila na breh a tak sa zachránil
     </p>
    </div>
    <div class="footnote">
     <p>
      <sup>
       [
       <a class="para" href="#id2584836" name="ftn.id2584836">
        105
       </a>
       ]
      </sup>
      <span class="emphasis">
       <em>
        Alea iacta est
       </em>
      </span>
      (lat.) — kocka je hodená
     </p>
    </div>
    <div class="footnote">
     <p>
      <sup>
       [
       <a class="para" href="#id2584923" name="ftn.id2584923">
        106
       </a>
       ]
      </sup>
      <span class="emphasis">
       <em>
        Šach-mat
       </em>
      </span>
      (perzs.) — koniec šachovej hry, mat
     </p>
    </div>
    <div class="footnote">
     <p>
      <sup>
       [
       <a class="para" href="#id2584993" name="ftn.id2584993">
        107
       </a>
       ]
      </sup>
      <span class="emphasis">
       <em>
        Kurfirst braniborský
       </em>
      </span>
      — braniborské knieža. Braniborsko,
               provincia pruského kráľovstva
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2585153">
       </a>
       IX.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na hrade Krásna Hôrka za Rožňavou, postavenom kedysi slávnymi Bebekovcami, bol v tých
         časoch prefektom Andráši, skúsený a svojmu kráľovi verne oddaný vojak. On sa vôbec
         nezúčastňoval na snemoch a zemianskych schôdzkach, ale úmyselne sa im vyhýbal. Po uzavretí
         pokoja s Turkami usilovne zásoboval Krásnu Hôrku všetkými vojenskými potrebami.
   </p>
   <p>
    Viedenská vláda akoby bola s istotou predvídala, že v Uhrách čoskoro vybuchne odboj a
         rozposlala i zvláštnych komisárov, ktorí mali prezrieť všetky krajinské zámky obsadené
         cisárskym vojskom. I naložila týmto komisárom, že ak by našli niekde nejaký nedostatok, aby
         zaraz porobili potrebné poriadky, aby každý zámok, ak by bolo potrebné, i dlhšie obkľúčenie
         mohol vydržať.
   </p>
   <p>
    Na Krásnu Hôrku prišli ako komisári Esterházy a generál Špork, vrúcni priatelia
         Andrášiho, no i verní spoločníci v mnohých krvavých bitkách.
   </p>
   <p>
    Starostlivo prezreli zámok, i či je potravy nadostač, a všetko našli v poriadku.
   </p>
   <p>
    „No vy už len pokojne môžete očakávať napadnutie nespokojencov, ktorí, ako sa mi zdá,
         najskôr sa obrátia oproti vám, aby túto naozaj Krásnu Hôrku vyrvali z vašich rúk,“ hovoril
         Špork s úsmevom Andrášimu.
   </p>
   <p>
    „Nech sa len o to pokúsia!“ usmial sa Andráši. „Ja sa nazdávam, že odtiaľto odídu s
         krvavými hlavami ta, odkiaľ prišli. Ani jeden Andráši sa ešte nespreneveril svojmu
         zákonnému kráľovi.“
   </p>
   <p>
    „Ani Esterházy,“ dodal Esterházy hrdo.
   </p>
   <p>
    „Mne sa všetko tak zdá,“ povedal Andráši, „akoby palatín chcel dôstojnosť koruny
         znevážiť a pred krajinou si ju zmyslel zľahčiť, a z toho na ujmu kráľovskej moci pre seba a
         pre svoj úrad sa snažil koristiť. Len tomu sa čudujem, že takmer všetci poprední vodcovia,
         a nielen uhorskí, ale i chorvátski, sťa omámení bežia za fantómom a svoje hlavy stavajú na
         kocky.“
   </p>
   <p>
    „Nám vojakom sa nepatrí politizovať, no svojho zákonitého kráľa si treba ctiť a
         poslúchať, a ak sa treba biť, tak ako sa patrí,“ dokazoval Esterházy. „No ako vlastenci
         musíme iba ľutovať, že naša krajina nesmiernou palatínovou ctižiadosťou a priveľkou
         horlivosťou premrštených názorov popredných vodcov a zemianstva sa rúti voslep do záhuby.“
   </p>
   <p>
    „Teraz sú už náruživosti natoľko rozjatrené, že už len vybúšiť. Páni moji, pre vás by to
         bola zbytočná robota, keby ste chceli krotiť a tíšiť tých, ktorí teraz už beztak na vás ako
         na zradcov vlasti pozerajú,“ povedal Špork.
   </p>
   <p>
    „Tie ich nádeje sa ešte môžu všelijako zvrtnúť, tak ako to čertovo koleso na jelšavskej
         radnici,“ zasmial sa Andráši. „Tam sedí navrchu kolesa kráľ s korunou na hlave, s berlou v
         ruke, odetý šarlátovým plášťom, nad ktorým je nápis ,regno‘ (panujem), druhý letí dolu
         hlavou s nápisom ,regnavi‘ (panoval som), tretí leží pod kolesom horeznačky prehodený s
         nápisom ,sum sine regno‘ (som bez kráľovstva), a štvrtý sa driape hore na osudné koleso
         rukami i nohami a pri tom je nápis ,regnabo‘ (budem kraľovať). Tak sa teraz driape i
         Vešelín a nerozváži si, ako ľahko zaryje nosom do prachu. A čím kto vyššie stojí, tým
         hlbšie padne!“
   </p>
   <p>
    „Vanitas vanitatum,“ pretrhol jeho reč Špork. „Nech akokoľvek rozväzujem palatínov
         úmysel i úmysel jeho spojencov, veru nevidím nijakú možnosť, aby sa im ich opovážlivosť
         mohla podariť. Tak slepo sa rútili do nebezpečenstva, že by som za ich hlavy nedal ani
         deravý groš. Neviem, neviem, či im do takto roka budú sedieť na krku. Prvý krok sa im
         nevydaril. Ako sa im teraz môže podariť zaujatie toľkých krajinských zámkov, ktoré sú
         obsadené vycvičeným vojskom. Napokon, veď palatín a jeho prívrženci nemajú ani zbrane, ani
         potrebné strelivo. Nemajú vôbec možnosť uskutočniť svoj krkolomný úmysel.“
   </p>
   <p>
    „Ja sa iba tomu čudujem, prečo nedá cisár tých odbojníkov ihneď pochytať?“ krútil hlavou
         Andráši.
   </p>
   <p>
    „Jedno je isté,“ povedal po malej chvíli Špork, „že Viedeň všetky palatínove kroky
         pozorne sleduje. Vojsko je v pohotovosti a vtrhne kedykoľvek do krajiny. Ako vidno,
         tentoraz ešte váhajú a chcú len diplomatickou cestou zabrániť, aby Turci a Apaffi neprišli
         s vojenskou silou Vešelínovi na pomoc. Viedenská politika istotne sleduje, aby predovšetkým
         Vešelín ostal osamotený. Len čo sa podarí cudzozemských spojencov od neho odvrátiť, potom
         ľahko môžu odbojnikov prekvapiť vojenskou silou, a tak i všetok odpor sa môže potom ľahko
         potlačiť. A medzitým sama Viedeň sa takmer dožaduje, aby sa Vešelín so svojimi prívržencami
         ešte zreteľnejšie osvedčil a svoju farbu ukázal, aby sa tým jeho nevernosť a odpadlíctvo
         tým jasnejšie ukázali pred očami Európy.“
   </p>
   <p>
    „Lesť a úskoky označujú všetky doterajšie Vešelínove kroky,“ tvrdil Esterházy. „Veď on
         len preto nechce zvolať snem do Prešporka, že by tam bol blízko Viedne a cisárske vojsko by
         mu stálo za chrbtom. Bojí sa on o svoju kožu! A veru by najmúdrejšie urobil, keby ešte aj
         teraz hľadal u cisára milosť. Ja si myslím, že by cisár na všetko zabudol a odpustil mu.“
   </p>
   <p>
    „Mne sa vidí, že je už neskoro,“ mienil Andráši. „Veď sa už tak ďaleko pustili, že sa
         nemôžu vrátiť naspäť, pretože už nielen s Turkom a Apaffim, no i s nemeckými kniežatami
         rokujú.“
   </p>
   <p>
    „Vešelín by sa azda ešte dal nakloniť na pravú cestu,“ povedal po malej prestávke
         Esterházy, „veď je to človek nestály a prelietavý, no jeho márnomyseľná a ctižiadostivá
         manželka Mária ho ženie ozlomkrk do priepasti.“
   </p>
   <p>
    „Už nech bude akokoľvek, my ostaneme verní svojej povinnosti,“ tvrdil Andráši.
   </p>
   <p>
    „Až do smrti,“ dodal Esterházy.
   </p>
   <p>
    „Boh vám pomáhaj!“ vzdychol si Špork. A rozišli sa.
   </p>
   <p>
    *
   </p>
   <p>
    Za palatínom sa vybrala na Ľupčiansky zámok s početnou družinou i jeho manželka Mária,
         aby počula za horúca, na čom sa dohodnú na bystrickom sneme, ale najmä aby mohla palatína
         duriť do rozhodného kroku.
   </p>
   <p>
    Vitnedi ostal na Muráni sám. A z palatínovho rozkazu povolal do Podmuráňa všetkých
         okolitých richtárov z muránskeho a balockého panstva. Richtári, nedôverujúc zemanom,
         poslali miesto seba ľudí nevýznamných, chudobných, niktošov, ale oni ostali doma. Vedeli
         totiž dobre, na čo ich chcú upotrebiť. Počuli rozličné chýry, ba i poburujúce reči proti
         cisárovi. No i to sa im dostalo do uší, že páni zemania chcú cisárovi odobrať korunu a
         postaviť ju palatínovi na hlavu. I chápali, že to má byť vlastne boj medzi zemanmi a
         cisárom, ktorý, už či jedna alebo druhá stránka vyhrá, nedonesie úbohému slovenskému ľudu
         nijaký úžitok ani poľahčenie. Nachodili sa teda medzi dvoma ohňami a mali nastaviť svoju
         kožu, ako to obyčajne so slovenským ľudom býva, nevediac vlastne ani prečo a začo. Preto od
         zemianstva bočili a trúsili svoje poznámky, čo si vraj sami páni navarili, nech si i sami
         jedia. Druhí sa zasa ohlásili, nech vraj len pánboh tomu pomáha, kto nám chce dobre. Iní
         vystríhali svojich hovoriac, čo ťa nepáli, nehas a nedobre je vraj prsty pchať medzi dvere
         a s pánmi z jednej misy čerešne jesť! Nevoľní! Mysleli si, že to ponad ich hlavy preletí
         tak ako hrmavica ponad grúne.
   </p>
   <p>
    Nie tak myslel Vitnedi.
   </p>
   <p>
    Rozhnevaný nad neposlušnosťou richtárov poslal prišlých roľníkov s kliatbou domov a
         napísal richtárom tento náruživosti plný list: „Ostali ste doma, vy psi, a poslali ste mi
         ešte väčšiu háveď, než ste sami! Či tak plníte moje rozkazy? Teraz vám znova prikazujem,
         aby ste sa pozajtre ráno všetci do jedného dostavili do Podmuráňa, lebo ak sa nedostavíte,
         vy sprostáci, vy ničomníci, dám vás okovať a každému dvadsaťpäť palíc vylepiť. Či ma
         rozumiete, vy psi, stobohov sa vám do vašej matere! — Vitnedi.“
   </p>
   <p>
    Takémuto rozkazu nemohol síce žiaden richtár vyhnúť, no každý šiel do Podmuráňa so
         strachom, keď si pomyslel na možné následky vzbury proti pomazanému a korunovanému kráľovi.
   </p>
   <p>
    „Bisťubohu!“ povedal richtár Pevný cestou. „Tí páni nedobre s nami zamýšľajú.“
   </p>
   <p>
    „Mne sa toto nijako nepáči,“ škrabal sa za uchom richtár Výboh.
   </p>
   <p>
    „Hľaďteže, susedko, či by sme to nejako mohli navliecť, aby bol aj vlk sýty i baran
         celý,“ pozrel richtár Záslav na Výboha.
   </p>
   <p>
    „Veru tak, čerta si nepohoršiť a s kňazom byť zadobre!“ mudroval richtár Dubovský.
   </p>
   <p>
    „Hľaďteže, kmotre,“ povedal Pevný, „páni majú pre seba rozum a my máme tiež pre seba. Či
         ma rozumiete?“
   </p>
   <p>
    „Veď vari ani moja hlava nie je zadrvená tĺkom!“ hodil hlavou obrazený Dubovský.
   </p>
   <p>
    „Nieže, kmotrík, veď som to ja tak nemyslel,“ udobroval ho Pevný.
   </p>
   <p>
    „Všetko pekne-krásne vypočujeme,“ radil Záslav, „a jedným uchom dnu a druhým von,
         bračekovci!“
   </p>
   <p>
    „Tak je,“ kýval hlavou Pevný. „Do očú ,pomáhaj pánboh‘, a za chrbtom ,ber si vás čert!‘“
   </p>
   <p>
    Keď prišli do Podmuráňa k Vitnedimu, prijal ich tento týmito hrubými výbuchmi: „Nuž, vy
         hovädá, osvedčte sa teraz, s kýmže vy budete držať, či s pánmi, či s cisárom?“
   </p>
   <p>
    „Čože by sme my nebožatá chceli mudrovať? My sme zvyknutí len poslúchať,“ škrabal sa za
         uchom Výboh.
   </p>
   <p>
    „My len ako nám páni rozkážu,“ podvihol si opasok Pevný.
   </p>
   <p>
    „Tak budete vo všetkom poslúchať krajinskú vrchnosť, ktorá vám chce dobre, ale nie
         Nemcov. Či je tak?“ spytoval sa Vitnedi.
   </p>
   <p>
    „Nemci ako Nemci, len by sme už i od Turkov mali pokoj,“ odpľul si Dubovský.
   </p>
   <p>
    „Nám sedliakom už len vtedy bude dobre, keď nás položia do hrobu,“ vzdychol si Výboh.
   </p>
   <p>
    „Mamľasi!“ hromžil Vitnedi, „panstvo vám dobre chce, a vy by ste predsa radi nosili
         hnusné nemecké jarmo.“
   </p>
   <p>
    „Ktokoľvek nám ho zakladá, ono je vždy ťažké,“ pozrel Záslav významne na spoludruhov.
   </p>
   <p>
    „A nosiť ho predsa musíme, tak, či tak,“ pokrčil plecami Pevný.
   </p>
   <p>
    „Veru sme my úbohé tvory,“ pozrel na neho Dubovský. „My vždy musíme iba robotovať, už či
         na panskom, či na krajinskom; tu ti máme zámky stavať, tam strelivo, zbrane a potraviny na
         zámky dovážať, tamto ísť s pánom na insurekciu a jeho batožinu za ním rozvážať, tu daň a
         mýta platiť, no pre seba pracovať a živnosť si hľadať, to nedajbože! Nemáš času, a keď i
         jesto čosi poživne, tu ti príde besný Turek a všetko poberie.“
   </p>
   <p>
    „Ba ďakuj bohu, ak ti len nechá holý život,“ skočil mu do reči Výboh.
   </p>
   <p>
    „Veru nám neostáva inšie, len hladom pomrieť,“ kýval smutno hlavou Pevný.
   </p>
   <p>
    „A za živa si ľahnúť do hrobu,“ dodal Záslav.
   </p>
   <p>
    „Ale čože už toľko bedákate ako staré baby,“ okríkol ich Vitnedi. „Či neviete, že sa
         cisár s Turkom spriatelil na našu záhubu? Či neviete, že nemeckí ministri tak radia
         cisárovi, aby nás všetkých ohňom a mečom vyhubil?“
   </p>
   <p>
    „Jaj, beda, veď my sme nič nezavinili,“ vykríkol Výboh.
   </p>
   <p>
    „Či beda alebo nebeda, už je to raz tak,“ povedal Vitnedi. „Ale my tým nemeckým
         ministrom prejdeme cez rozum! Viete čo, my sa radšej sami poddáme Turkovi.“
   </p>
   <p>
    „Bisťubohu, ešteže čo,“ zvolal preľaknutý Pevný.
   </p>
   <p>
    „Vari aby sme sa stali pohanmi, a či ako?“ Dubovský na to.
   </p>
   <p>
    „Bože nás uchovaj!“ vzdychol si Záslav.
   </p>
   <p>
    „Už ste vy len sprosté hlavy, keď to nechápete,“ smial sa Vitnedi.
   </p>
   <p>
    „Choďte teraz domov, veď vám to i tak ešte lepšie vysvetlia vaši farári z kazateľnice.
         Aleže sa mi aj podľa toho správajte.“
   </p>
   <p>
    „Hahaha,“ smial sa škodoradostne Vitnedi, keď sa richtári vzdialili. „V tejto veci nájdu
         moji milí páni u týchto sprostákov náramne veľkú podporu. A ja ich v tom ešte aj utvrdím,
         že sedliakom treba len rozkázať a palicou pohroziť, a pôjdu za nimi do boja ako besní. No a
         o tomto zápale poddaných za vec svojho panstva majú sa i v nemeckom tábore dozvedieť. O to
         sa postarám, ba ešte i kňazov vovlečiem do kaluže.“
   </p>
   <p>
    Kým sa Vitnedi takto tešil, náhlili sa namrzení richtári domov i bedákali nad svojím
         biednym postavením.
   </p>
   <p>
    „Je to hrôza! Ešte sa vraj Turkovi poddať!“ mrzel sa Pevný.
   </p>
   <p>
    „Nám už ide do zúfania!“ vzdychol si Výboh.
   </p>
   <p>
    „O všetko nás chcú pripraviť, ešte i o naše večné spasenie,“ povedal Dubovský.
   </p>
   <p>
    „Ba na čo nám je taký biedny život?“ zúfalo sa spytoval Záslav.
   </p>
   <p>
    „Pánom je to všetko jedno,“ tvrdil Dubovský, „či Turkovi, či čertovi slúžiť, nech len
         oni sú všade a vo všetkom pánmi, ešte i v pekle.“
   </p>
   <p>
    „A my len samá bedač,“ poškrabal sa Záslav za uchom, „na ktorej im celkom nič nezáleží,
         či žije, či hynie; len keď oni majú všetkého nazvyš. Ako, ľa, či ste to počuli o
         palatínke?“
   </p>
   <p>
    „A veď my to vieme,“ hodil Pevný rukou, „že tá má ver plné sudy dukátov a toliarov i na
         Ľupči i na Muráni, ktoré nazháňala lakomstvom.“
   </p>
   <p>
    „Nech si ona tam či s Turkom pohanom, či s čertom drží, my držíme s bohom,“ povedal
         Výboh.
   </p>
   <p>
    „A to na veky vekov!“ dodal Záslav.
   </p>
   <p>
    Richtári sa rozišli každý do svojej dediny. Vitnedi sa náhlil do Ľupče. Na ceste sa dlho
         zhováral so Zahnom.
   </p>
   <p>
    *
   </p>
   <p>
    Na bystrický snem sa dostavilo veľké množstvo popredných pánov a zemianstva zo všetkých
         strán Uhorska a Chorvátska.
   </p>
   <p>
    V Banskej Bystrici bolo hlučno. Všetky hostince boli preplnené hosťami, hudba a spev sa
         ozývali zo všetkých strán.
   </p>
   <p>
    Veľmoži a poslanci stolíc a kráľovských miest vymenovali spomedzi seba popredných mužov,
         aby v mene snemu pozdravili v Ľupči palatína a slávnostne ho odprevadili do Banskej
         Bystrice.
   </p>
   <p>
    Vešelína a jeho márnomyseľnú manželku to náramne tešilo. I sama sa chcela zúčastniť na
         sneme, aby sa jej dostalo pocty, ktorú zhŕňal jej manžel, a ešte aj preto, aby mohla
         popredných snemovníkov povzbudzovať k odhodlanému kroku.
   </p>
   <p>
    Na mnohé palatínove prosby predsa len ostala v Ľupči.
   </p>
   <p>
    „Nestaraj sa už toľko, moja drahá,“ povedal jej Vešelín, „a nebuď taká netrpezlivá, aká
         si bývala doteraz. Veď už prišiel čas, keď sa Uhorská krajina ústami svojich poslancov
         slávnostne a zjavne osvedčí pred Európou, ako zmýšľa a kam cieli.“
   </p>
   <p>
    „Bodaj by sa to ešte takto rok bolo na Muráni stalo,“ vzdychla si Mária, „lebo čím ďalej
         sa s tým odkladá, tým väčšie prekážky sa nám budú na ceste hromadiť.“
   </p>
   <p>
    „Darmo je,“ pokrčil Vešelín plecami, „bez času sa nič nemôže stať. My sme sa museli
         najprv medzi sebou dorozumieť, a to veru nebola ľahká vec pri takých rozličných náhľadoch
         našich veľmožov. I protestantov sme museli peknými sľubmi získať. A napokon sme si museli
         zaistiť i priateľstvo a pomoc nielen u Apaffiho a Turkov, ale i u nemeckých kniežat. Veď
         vieš, že naše sily neboli dostatočné.“
   </p>
   <p>
    „A predsa,“ povedala Mária, „zo všetkej tej nádejnej pomoci nemáme doposiaľ nič, celkom
         nič. Preto hovorím i teraz s presvedčením: Spoľahnite sa vy len na seba a na svoje ostré
         meče, a nie na cudziu pomoc. Postavte sa sami v pevných šíkoch do boja a udatne sa bite. A
         keď to vybadá už či priateľ alebo nepriateľ, nuž si svojím hrdinstvom získate spojencov,
         lebo z tých vašich domnelých a nádejných spojencov sa ani jeden nebude ponáhľať prísť vám
         na pomoc.“
   </p>
   <p>
    „Máš pravdu, drahá Mária,“ podal jej Vešelín ruku. „Veď nám už naozaj nič iné neostáva,
         iba zbrane sa chytiť. A keď sme kráľovnú nechceli korunovať a na cisárovo pozvanie sme sa
         do Prešporku nechceli ustanoviť, no proti jeho vôli sme sa sem do Banskej Bystrice zišli —
         nastúpili sme už cestu zjavného odboja, čo vo Viedni istotne dobre vedia. Teraz —“
   </p>
   <p>
    „Práve preto, že to tak dobre vedia,“ skočila mu Mária do reči, „neradno vám čakať, kým
         Nemci s vojskom k vám dorazia a zo všetkých strán vás obkľúčia, pochytajú a v okovách
         odvedú do Viedne.“
   </p>
   <p>
    „Pri mne sa takej radosti istotne nedožijú!“ povedal Vešelín odhodlane. „Ja ti za to
         stojím, že ma cisár nikdy živého do rúk nedostane. I na to som v najhoršom prípade
         pripravený.“
   </p>
   <p>
    A ukázal Márii fľaštičku naplnenú jedom.
   </p>
   <p>
    „Preboha, čo to má byť?“ vykríkla Mária a chcela mu ju vytrhnúť z rúk.
   </p>
   <p>
    „Daj pokoj,“ povedal palatín, schovajúc jedom naplnenú nádobku u seba, „daj pokoj, veď
         som ti povedal, že len v najhoršom prípade to má byť mojím útočišťom.“
   </p>
   <p>
    „Ale ja ťa zaklínam pre všetko, čo ti je sväté,“ zopla Mária ruky, „vyhoď si z hlavy
         takú nešťastnú myšlienku a odhoď ten smrteľný mok ďaleko od seba. Veď by to bola od teba
         podlosť a zbabelosť, ktorou by si všetkých uvrhol do záhuby. Uváž len, že si hlavou celého
         podujatia, a keby nebolo teba, všetkých by nás pochytali ako poplašené ovce a zaviedli na
         jatku. Ale keď mužskou odhodlanosťou a hrdinskou mysľou budeš všetkým príkladom, nuž sa
         všetci smelo postavia zoči-voči nepriateľovi a budú bojovať ako zúrivé levy. A tvoje meno
         sa bude slávne skvieť v dejinách Uhorska, a boh dá, že i koruna svätého Štefana bude zdobiť
         tvoju hlavu.“
   </p>
   <p>
    „Tak je, alebo koruna alebo smrť,“ povedal slávnostne Vešelín.
   </p>
   <p>
    „Nerozprávaj mi o smrti,“ zatriasla sa Mária ako osika. „Ja to nemôžem z tvojich úst
         počúvať. A ešte raz ťa zaklínam na tvoju česť a spasenie, aby si ani na sneme, ani pred
         priateľmi nedal na sebe poznať nejaký náznak strachu, rozpakov alebo nepokoja. Keby sa tak
         stalo, tak budem preklínať hodinu môjho zoznámenia sa s tebou, ak ťa totiž neuvidím v
         rozhodnej chvíli konať tak, ako sa svedčí na muža, na hrdinu, na manžela ,muránskej ruže‘.
         Nuž a teda buď mužom!“
   </p>
   <p>
    A odišla z komnaty vážnym krokom krásna ako bojachtivá amazonka.
   </p>
   <p>
    „Hviezdy nebeské, čo to bude! Ale nech sa hoci i svet zrúti, musím konať mužne, lebo to
         ona chce! Hnevá ju síce moja nerozhodnosť a malomyselnosť, ale i to prejde. Ženský hnev a
         plač netrvá dlho. A čo sa mňa týka, počuje snem, počuje krajina, počuje Európa, že viem
         hovoriť a konať, ako sa patrí na muža.“
   </p>
   <p>
    Dlhým strmým krokom meral samotný Vešelín svoju izbu a zhováral sa sám so sebou. Po
         niekoľkých okamihoch zacengal. Komorníkovi rozkázal, aby mu poslal Vitnediho.
   </p>
   <p>
    „Vám, môj milý, som vždy veľmi dôveroval,“ privítal palatín Vitnediho. „I teraz od vás
         očakávam, že svoju úlohu, ktorú vám zverím, pri vašich neobyčajných schopnostiach náležite
         splníte.“
   </p>
   <p>
    „Na dôveru vašej veľkomožnosti som vždy býval hrdý. A ako dosiaľ som bol vaším oddaným
         služobníkom telom i dušou, takým budem do posledného dychu. Ráčte teda i teraz rozkázať a
         na mňa sa úplne spoľahnúť.“
   </p>
   <p>
    „To rád počujem,“ poklepkal ho Vešelín po pleci. „Z bystrického snemu rozpošleme
         príhlasy všetkým stoliciam a mestám, v ktorých vyzveme národ k všeobecnému povstaniu proti
         Nemcom, vyžierajúcim našu krajinu. I nastávajú nám teda na všetkých stranách kruté borby a
         boje na život a na smrť. A teda potrebujeme, aby kňazstvo a celý slovenský ľud bol s nami.
         Preto musíme pevne na svoju stranu pripútať kňazov. Príhlasy sú už hotové. Jeden odpis
         dostanete hneď a doručíte ho v mojom mene všetkým gemerským kňazom, aby ho prečítali v
         chráme zhromaždenému ľudu a oduševnili ho za našu svätú vec, za slobodu a nevázislosť
         krajiny. Okrem toho naložte všetkým richtárom na mojom rozsiahlom panstve, aby ihneď
         poslali svojich mladých mužov do zámockej posádky, a aj ostatný ľud nech sa ozbrojí, ako
         len môže. Naozaj sa svedčí, aby moji poddaní stáli medzi obrancami vlasti v prvých šíkoch a
         aby boli príkladom zmužilosti, obetavosti i celému Uhorsku.“
   </p>
   <p>
    „Ja ručím celým svojím životom, že sa všetko splní navlas,“ povedal Vitnedi, keď mu
         doručil príhlas.
   </p>
   <p>
    „Ja nepochybujem, že svoju úlohu rázne a obozretne splníte. No môžete i za vaše veľké
         zásluhy o našu drahú krajinu čakať aj slušnú odmenu.“
   </p>
   <p>
    „To dobré povedomie,“ uklonil sa lichotivo Vitnedi, „že som podľa svojich slabých síl za
         vašu veľkomožnosť a za drahú vlasť všetko vďačne a s radosťou vykonal — bude mi najkrajšou
         odmenou.“
   </p>
   <p>
    Pri posledných slovách doľahlo k nim opätovné trúbenie.
   </p>
   <p>
    „Posolstvo je tu, cestujte, zbohom,“ povedal mu palatín a prepustil ho.
   </p>
   <p>
    „Ale som vám prichystal kúpeľ z vriacej vody, ktorý náležite oparí vaše beztak horúce
         hlavy, hahaha,“ smial sa škodoradostne Vitnedi, keď už bol vo svojej chyži a sem-tam behal
         ako šialený. „Vám sa ani len nesníva, prekliati odbojníci, že nesmierna priepasť leží
         otvorená pred vami a že vy všetci voslep a ozlomkrky padnete do nej! — Vraj sa mi vlasť
         odmení. Dajsamibože. Ja čakám a hľadám inakšiu odmenu, než si mi ty, pyšný Vešelín, vstave
         dať i so svojou tyranskou ženou, ktorá ma toľkokrát obrazila. No pomsta je sladká — a ja sa
         budem kochať vo vašej záhube. Počkajte len, o svoje poddanstvo sa chcete opierať — a tá
         sedľač vás tak rada vidí ako koza nôž, hahaha. I na tom mám nejakú zásluhu, lebo viem, ako
         treba s tou slovenskou sedľačou zaobchodiť, aby svojich pánov rada videla a ochotne šla za
         nich hoci i na jatku, hahaha. No moja pomsta len vtedy bude úplná, keď s pánmi i kňazstvo,
         najmä protestantské, vženiem do záhuby. Ba ako znie ten príhlas, ktorý majú ľudu čítať?“
   </p>
   <p>
    A číta ho, škodoradostne sa usmievajúc.
   </p>
   <p>
    „Výrazy sú prislabé,“ povedal o chvíľu. „Sám ich musím trochu priostriť, a čo bude
         najurážlivejšie pre cisára a viedenskú vládu, to tam povkladám. Nech to potom kňazi čítajú
         a nech sa na to podpisujú, to bude pre nich dobre! Dobre som si to premyslel, hahaha!“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2586062">
       </a>
       X.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Kráľom roku 1667 do Prešporku vypísaný snem sa nepodaril. I tí poniektorí poslanci, čo
         sa ta boli dostavili, v tichosti sa, akoby ukradomky, rozišli domov.
   </p>
   <p>
    Ale tým skvelejší bol snem, ktorý toho istého roku palatín vypísal do Banskej Bystrice.
         Už sám Vešelínov sprievod z Ľupčianskeho zámku do Bystrice oplýval veľkou nádherou a slávou
         a podobal sa triumfálnemu pochodu. Popredku kráčali početné zemianske bandériá so
         zástavami, za nimi v dlhom rade koče veľmožov, medzi nimi sa nachádzal i palatínov koč,
         obklopený zemianstvom na koňoch v najväčšom skvoste a nádhere. V palatínovom koči bolo
         zapriahnutých šesť vraných koní arabského plemena, ktoré dostal do daru od budínskeho a
         jágerského pašu. Za kočom išiel silný oddiel členov zvolenského bandéria. Streľba hrmela zo
         všetkých strán, ale najmä z Ľupčianskeho zámku tak, že sa zem otriasla a hrmot sa ozýval
         hore i dole pohronskou dolinou. Členovia bandéria celou cestou neprestajne strieľali a
         vykrikovali: „Vivat palatinus, vivat!“ len sa tak ich hlas odrážal od Kopy a Urpína. Keď sa
         približovali k Bystrici, i tu sponad mestskej brány hrmeli mažiare a delá a zvonilo sa na
         všetkých zvonoch. Meštianstvo na čele s mešťanostom, radnými pánmi i duchovenstvom išlo v
         slávnostnom pochode pred bránu privítať palatína. Brána bola ozdobená zelenou čečinou.
         Panny oblečené v bielych šatách hádzali mu kytice a vence do koča. Všetky ulice boli sťaby
         nabité ľuďmi. Keď prechádzal hlavnou ulicou k stoličnému domu, dosiahlo jasanie najvyššieho
         stupňa. Zástupy neprestajne kričali: „Vivat palatinus, vivat Vešelínus, rex Hungariae!“
   </p>
   <p>
    A po tomto slávnostnom príchode nasledovalo hodovanie, hudba i spev a všelijaké
         radovánky po všetkých uliciach mesta, a to až do neskorej noci.
   </p>
   <p>
    Palatínke sa to všetko páčilo, keď jej o tom tajomník Nagy podvečer priniesol na
         Ľupčiansky zámok správu. No náramne ľutovala, že sama tam nebola prítomná. I naložila
         Nagyovi, aby jej každý deň donášal správu, čo a ako sa bude na sneme robiť.
   </p>
   <p>
    Mária Seči očakávala na druhý deň s veľkou netrpezlivosťou správy od Nagya, lebo v ten
         deň mali vyniesť hlavné a rozhodné uznesenie snemu, na ktorom jej tak veľmi záležalo.
   </p>
   <p>
    „Stojím ako na uhlí,“ povedala Mária, keď druhého dňa podvečer dobehol Nagy do paloty v
         Ľupči. „Vravte, čo sa v Bystrici robí?!“
   </p>
   <p>
    „Je tam veľké množstvo veľmožov a zemianstva,“ uklonil sa Nagy. „Ani vysloviť nemôžem,
         aké nadšenie tam panuje za slobodu a nezávislosť krajiny. No najväčší stupeň dosiahlo
         vtedy, keď predseda snemu, veľkomožný pán palatín, s neobyčajným zápalom a s úplnou
         odhodlanosťou na záver celého snemu povedal tieto slová: ,Ak cisár ešte ani teraz nepopustí
         a nesplní všetky požiadavky krajiny — totiž aby sa všetky cudzie vojská z krajiny ihneď
         vysťahovali — a naša uhorská vlasť aby obsiahla úplnú samostatnosť — tak my budeme hľadať
         pomoc v Sedmohradsku a u Turka a proti našim utlačovateľom sa postavíme so zbraňou v
         ruke!‘“
   </p>
   <p>
    „Toto posledné je istotne i najlepšie a iba ono nás privedie k cieľu,“ povedala
         uspokojivo Mária. „Lebo načo sa majú tie isté uzávery rok po rok na každom sneme opakovať?
         To je už do zunovania. Veď to i vy poznáte, že vaše žiadosti vo Viedni nikdy a nikdy
         nesplnia. A načo i to vyhrážanie sa so Sedmohradskom a s Turkami, keď vidíte, že sa tí
         kvôli vám nechcú hýbať. A vy sa na snemoch len uznášate a uznášate, a viac nič. Nuž a
         potom, čo sa ešte robilo?“
   </p>
   <p>
    „Celý snem,“ odpovedal Nagy, „jednohlasne odobril toto uznesenie, a tak sa dostalo i do
         zápisnice.“
   </p>
   <p>
    „A čo ešte?“ vypytovala sa zvedavá palatínka.
   </p>
   <p>
    „Protestantov sme k našej veci celkom naklonili?“
   </p>
   <p>
    „Len čo sa začalo rokovať o záležitostiach trinástich horných stolíc, mali už isté
         výhľady, že sa teraz pre nich už všetko na lepšie obráti. Keď to počuli, rozplamenili sa za
         bojovanie aj ich veľmoži a zemianstvo, i osvedčili sa, že sú hotoví pristať na akékoľvek
         obete. Teraz už pevne verím, že ich kňazi budú naše príhlasy z kancľa čítať a svoj ľud
         podnecovať do boja za slobodu a nezávislosť krajiny.“
   </p>
   <p>
    „To všetko sa už i tak malo stať.“
   </p>
   <p>
    „Ráčte odpustiť, veľkomožná pani, bez uznesenia krajinského snemu sa nič také nemôže
         stať. Veď jednotlivci, bárs by oni akí mocní boli, takú zodpovednosť na seba brať nemôžu.
         To môže iba snem! No dosť na tom, že sme už nastúpili zjavnú cestu odboja, z ktorej cesty
         sa už nemôžeme vrátiť späť. Teraz už každý jeden z nás pozná svoju úlohu. Každý z nás si
         musí pripásať meč a sadnúť na koňa. V tom nás už predišli chorvátski junáci, lebo Zrinský a Frankopan
    <sup>
     [
     <a class="footnote" href="#ftn.id2586258" name="id2586258">
      108
     </a>
     ]
    </sup>
    sa už so svojím vojskom pohli a s chuťou sa pustili do boja. U nás to samé
         urobí Rákóczi; zmocní sa Košíc a my všetci sa pridáme k nemu. Najvyšším vodcom uhorského
         vojska bude palatín.“
   </p>
   <p>
    „No to je dobre. Majte sa rezko k činu. Povedzte palatínovi, že som spokojná. Áno,
         povedzte mu, nech ani hodinu neodkladá, ale nech ihneď vyhlási všeobecnú insurekciu,
         križiacku vojnu. Teraz každý márne stratený deň je pre nás ako prehratá bitka. Ja sama sa
         poponáhľam naspäť na Muráň a odtiaľ na Balocký zámok, aby som o tom prvá upovedomila
         kapitánov a dala im potrebné úpravy.“
   </p>
   <p>
    „Oznámim to pánu palatínovi,“ povedal Nagy, uklonil sa a odišiel.
   </p>
   <p>
    „Konečne prichádza čas, keď sa moje dávne túžby a nádeje majú splniť — splniť sa musia
         stoj čo stoj! Teraz už pevne verím, že môj Vešelín čo len pomyslí na hanebnú samovraždu.
         Veď ho teraz vojenská česť a krajine dané slovo budú hnať dopredu, aby sa postavil na čelo
         svojim verným a hrdinské dielo vykonal ako muž a bohatier. — Ach, aká to len bude pre mňa
         rozkoš, keď zahrmia delá a zástava, ktorú vyšívali moje ruky zlatom, bude sa trepotať v
         povetrí, a dva protivné tábory, sťa husté čierňavy v oblakoch, v ktorých sa križujú blesky
         a rachotia hromy, zrazia sa dovedna. A tam, kde nastane zúfalý zápas, krutá bitka, divoký
         lomoz a rinčanie mečov, zjavím sa ja na svojom sivkovi. Schytím zástavu, ostrou šabľou si
         budem kliesniť cestu cez čaty Nemcov, aby v dejinách Uhorska krvavými písmenami bolo
         naznačené meno Márie Seči! — Hah, tá pyšná Rákócziho matka, Žofia Bátori, nebude sa viac
         nado mňa vyvyšovať. Hrdinská Vešelínka slávou svojho mena zatieni Rákóczičkino meno. A veď
         ktože bol Rákóczi? Nič viac, iba sedmohradský knieža a pán podaktorých potiských stolíc a
         zámkov. No na hlave môjho Vešelína zaligoce sa koruna svätého Štefana — a tým sa oslávi i
         meno Márie Seči. Veď ktože posilňoval Vešelínovho ducha pri jeho váhaní a kolotaní mysle?
         Kto zhŕňal peniaze na toto podnikanie? Kto mu hľadal spoločníkov a prívržencov? Kto ho
         neprestajne hnal do boja? Či nie ja sama? — I ten kráľovský diadém, čo mám dostať, veru
         bude dobre zaslúžený! — Ach, či mi je len čudne okolo srdca — hlava sa mi krúti! Musím ísť
         na čisté povetrie.“
   </p>
   <p>
    Takto so zimničným zápalom sama so sebou hovoriac, vyšla Mária do záhrady, aby sa
         občerstvila a ochladila si obrazotvornosťou rozpálenú hlavu.
   </p>
   <p>
    *
   </p>
   <p>
    Kým sa toto všetko a tak na peknom Pohroní okolo Urpína robilo, konal Vitnedi podľa
         svojho v Gemeri. Hrozbami prinútil, aby sa mu všetci protestantskí kňazi a učitelia
         podpisovali na príhlas, ktorý mu dal palatín, a ten istý prečítali aj ľudu z kancľa. Keď sa
         mu toto všetko podarilo vykonať, zaumienil si s ľudom tak nakladať, aby po prvé, toto
         palatín pobadal a presvedčil sa o jeho horlivosti a vplyve, po druhé, aby si to pred
         cisárskymi mohol ako zásluhu zarátať, a že práve jeho pokračovanie ľud od všeobecného
         povstania odrazilo a ochromilo jeho vôľu. I myslel si, že všetko to docieli hrozbami a
         strachom. Vydal teda pre richtárov prísne rozkazy, aby povyberali mladých chlapov a poslali
         do zámku na cvičenia so zbraňami, pretože nastane krvavá vojna. A ak by niekto nechcel ísť
         podobrotky alebo by sa niekde ukrýval, majú jeho dom alebo stajňu v noci obstúpiť, vidlami
         a sekerami ho premôcť a takého reťazami poviazaného priviesť do zámku. Áno, aby všetci
         občania boli v pohotovosti, aby spoločne šli do boja, ak sa im rozkáže, nie už proti
         Turkom, ale s Turkami proti Nemcom.
   </p>
   <p>
    Takéto rozkazy rozvírili medzi ľudom nevôľu, strach a všeobecnú zatrpknutosť.
   </p>
   <p>
    A toto si Vitnedi prial.
   </p>
   <p>
    *
   </p>
   <p>
    Po zakončení bystrického snemu podaktorí palatínovi dôverní priatelia zhromažďovali sa v
         jeho byte, aby sa s ním ešte pozhovárali a rozlúčili.
   </p>
   <p>
    Vešelín ich vítal s vyjasneným čelom a od radosti iskriacimi očima, lebo vedel, na čom
         je.
   </p>
   <p>
    „Musím vám, priatelia moji drahí, oznámiť radostnú novinu,“ povedal Vešelín, keď práve
         jeho najvernejší druhovia sa u neho zišli. „Práve som dostal spoľahlivé správy, že sa naši
         junácki Chorváti už naskutku s Nemcami bijú a že sa im dobre darí.“
   </p>
   <p>
    „Ja som veru tiež svoju najväčšiu nádej vždy do Chorvátov skladal. Ohnivá krv, čertovskí
         chlapi! Keď sa nazlostia, bežia do ohňa ako besy,“ tvrdil Mariaši.
   </p>
   <p>
    „A najlepšie je to, že sa kvôli nám dajú postrieľať — a na ich mohylách bude rásť naša
         sláva!“ usmieval sa Barkóci.
   </p>
   <p>
    „Ale my by sme predsa len radi počuli určitejšie správy, ako si počínajú tí dvaja
         chorvátski sokoli Zrinský a Frankopan,“ spytoval sa Tököly.
   </p>
   <p>
    „Bán Zrinský chce najprv prepadnúť Štajerský Hradec a na to zaujať Kopranicu a odovzdať
         ju pod tureckú moc. Frankopan má uderiť na Záhreb a zmocniť sa ho. Už ho so svojím vojskom
         aj obkľúčil. I Zrinský už vtrhol so svojimi čatami do Štajerska,“ vysvetľoval Vešelín.
   </p>
   <p>
    „Ba ako sa teraz zachová Tattenbach?“ pýtal sa Petróci.
   </p>
   <p>
    „Ten slovo splnil,“ odpovedal Vešelín. „Hľa, veď Zrinského vojsko zaopatril zbraňami i
         pušným prachom. To isté učinil i Nádaždy.“
   </p>
   <p>
    „A to je veľmi dobré pre nás, že i medzi samými Nemcami máme priateľov!“ povedal
         natešený Véčey.
   </p>
   <p>
    „Keď sme my vždy boli ich miláčikmi,“ usmial sa Tököly. „Čo koho do toho, že ich zo
         srdca nenávidíme, keď do nich dobiedzame a do chuti sa im naposmievame? Veď oni sami sa nám
         podlizujú!“
   </p>
   <p>
    „Naša národná hrdosť a pánovitosť ich núti ohľaduplnosti oproti nám,“ vysvetľoval
         Barkóci.
   </p>
   <p>
    „A nateraz akože stojíme s Turkami? Či sa už verejne za nás osvedčili? Či azda s
         Chorvátmi spoločne bojujú?“ vypytoval sa zvedavý Véčey.
   </p>
   <p>
    „Myslím, že áno,“ pokrčil plecami Vešelín. „Veď i bán Zrinský poslal k nim Bukovaského
         so splnomocnením, i osvedčil sa, že ak obsadí Štajersko a Chorvátsko, stane sa poplatný
         Turkom a že uzná sultánovu zvrchovanosť. Naši poslanci i za nás v Carihrade rokujú. A ja
         očakávam najlepší výsledok, pretože si vezíra podkúpili darmi. Viete i vy dobre, že s
         peniazmi u Turkov sa dá všetko vykonať. Čo sa mi však na tejto veci najviac páči, je to, že
         naše rokovania s Turkami sa konajú v najväčšej tajnosti. Vo Viedni sa o tom nikomu ani len
         nesníva, aká záhuba visí Nemcom nad hlavou. Že Apaffi zbrojí a znenazdania zjaví sa pri
         Tise, kde ho Rákóczi už bude očakávať s vojenskou silou, som si celkom istý. I to som sa už
         dozvedel, že volenec braniborský kurfirst, ako i mohučský arcibiskup nám pošlú peniaze. —
         Tak teda vidíte, páni bratia, že naše veci veľmi dobre stoja. Preto už ani my nesmieme
         ďalej otáľať, ale chytro sa mať k činu a poslať svoje vojsko do poľa. Moji Gemerci už
         dostali rozkazy, aby sa dostavili ozbrojení pod Muráň.“
   </p>
   <p>
    „A Spišiaci pod Spišský hrad,“ ohlásil sa Mariaši.
   </p>
   <p>
    „Liptáci pod Likavu,“ povedal Tököly.
   </p>
   <p>
    „Zvolenci pod Zvolenský zámok,“ dodal hrdo Radvanský.
   </p>
   <p>
    „Áno, áno,“ prevzal zasa slovo Vešelín, „nech sa len tak deje, ako má každá stolica,
         každý okres a kráľovské mesto nariadené od nášho výboru. Každý z nás nech sa s ozbrojenými
         čatami dostaví na vykázané miesto. Budeže to radosti, páni bratia, keď všetky horné stolice
         od Prešporka po Tisu budú v krátkom čase ako jeden veľký tábor. A ja už vopred vidím, ako
         jednotlivé oddiely nemeckého vojska, sem-tam po krajine roztratené, pri našom všeobecnom
         povstaní zo všetkých strán napadnuté a obkľúčené, ani nebudú vedieť, na ktorú stranu majú
         utekať. A padnú nám do rúk ako myši do pasce. — Čo sa však mňa samého týka, ja ešte ostanem
         istý čas na Ľupčianskom zámku, aby som mohol zo všetkých strán povstanie sledovať a riadiť.
         Tam budem očakávať najprvšie správy a listy našich spojencov. A keď zistím, že prišiel čas,
         sám sa postavím na čelo nášho vojska, aby som ním zničil a vyhnal z krajiny našich
         nepriateľov.“
   </p>
   <p>
    „Toto budú pre nás opravdivé hody,“ mädlil si ruky Tököly. „Ja nepoznám väčšiu rozkoš,
         ako keď sa mám boriť s Nemcami, ktorých zo srdca nenávidím.“
   </p>
   <p>
    „Poďme teda každý na svoje stanovište, naším heslom nech je: Nech žije sloboda a
         nezávislosť krajiny!“ volal Barkóci.
   </p>
   <p>
    „Nech žije Vešelín, uhorský kráľ!“ dodal nadšene Mariaši.
   </p>
   <p>
    A všetci volali: „Nech žije! — Boh nám pomáhaj!“
   </p>
   <p>
    *
   </p>
   <p>
    Kým sa toto na šumnom Pohroní odohrávalo, zhromažďovalo sa v Rakúsku neďaleko uhorských
         hraníc, na pravej strane Dunaja, vždy viac a viac cisárskeho vojska. Sem prichádzali čaty z
         Rakúska, z Čiech, Moravy a Sliezska i Ilýrska a Talianska. Ľudia sa čudovali, prečo a načo
         sa to deje, keď len prednedávnom bol s Turkami uzavretý pokoj na dvadsať rokov, a iných
         nepriateľov nebolo.
   </p>
   <p>
    I poschádzali sa do tohto tábora všetci v tureckých vojnách preslávení vojvodcovia. Bol
         tam Montecuculi, Susa, Spankau, Karaffa a iní Uhrom nežičliví a od týchto nenávidení
         generáli.
   </p>
   <p>
    Všetci títo vojvodcovia dobre chápali, že im pripadne úloha s početným vojskom vtrhnúť
         do Uhier, aby nasnovaný odboj vojenskou silou potlačili. No verejne o tom nesmeli hovoriť,
         aby sa Uhri o tom predčasne nedozvedeli. Keď boli medzi sebou sami, rozprávali o tom čím
         otvorenejšie, netrpezlivo čakajúc na ten okamih, keď im príde z Viedne určitý rozkaz, aby
         sa vrútili do Uhier.
   </p>
   <p>
    Jedného dňa pozval Montecuculi všetkých generálov do svojho šiatra. A títo tušili, že od
         vlády prišli nové rozkazy a že teraz to už bude, a dostavili sa k nemu chytro a s radosťou.
   </p>
   <p>
    „Páni,“ oslovil ich Montecuculi, „to, čo ste si sami žiadali, stane sa vám po vôli.
         Onedlho si môžete zmerať sily s podlými odbojníkmi. Vo Viedni čakali len na to, aby
         zradcovia a sprisahanci sami započali boj, a to aj preto, aby Európa videla, že oni napadli
         cisára, že išlo o jeho korunu a život.“
   </p>
   <p>
    „Na moju česť,“ zvolal Vrbna,
    <sup>
     [
     <a class="footnote" href="#ftn.id2586674" name="id2586674">
      109
     </a>
     ]
    </sup>
    „že to bola od kancelára Lobkovica múdra politika.“
   </p>
   <p>
    „Ale nás veru našli i dobre pripravených, supperment,“ udrel Susa rukou po šabli. „Veď
         oni vo svojej zaslepenosti na to ani len nepomysleli!“
   </p>
   <p>
    „Per Bacco!“ zahrešil Montecuculi, „ba tak boli zadubení, že si mysleli, že ich
         počínanie vláda nepozoruje. A vo Viedni vedeli odpočiatku veľmi dobre o ich úkladoch a
         pozorne sledovali každý ich krok.“
   </p>
   <p>
    „Ale či už ozaj naskutku započal palatín bojovať proti svojmu zákonnému kráľovi, ktorému
         bol najmä prísahou vernosti tak tuho zaviazaný!?“ pýtal sa začudovaný Kopp.
   </p>
   <p>
    „Palatín práve teraz vykročil,“ vysvetľoval Montecuculi, „aby ozbrojenou rukou napadol
         svojho korunovaného kráľa. Čo sa stalo? Počúvajte, páni! Chorvátsky bán Petor Zrinský,
         potomok slávneho sihotského hrdinu, predišiel Vešelína a s vojskom vtrhol do Štajerska.“
   </p>
   <p>
    „Hrozná vec!“ zvolal Špork. „Takto zhanobiť slávny rod, skvelé zásluhy svojich predkov.“
   </p>
   <p>
    „Preto sa on tak usilovne namáhal hneď po smrti prefekta pevnosti Karlstadtskej, aby ho
         tam vymenovali za kapitána,“ položil si Susa prst na čelo.
   </p>
   <p>
    „Lenže vo Viedni mu nazreli do karát,“ dodal Strassaldo, „veď tam menovali za prefekta
         maltézskeho rytiera Herbersteina.“
   </p>
   <p>
    „Per Bacco,“ prevzal slovo Montecuculi. „To je naším šťastím, lebo ináč by Chorvátsko
         posiaľ už i v jeho moci bolo. Ale takto on i jeho spoločník odboja Frankopan dali sa
         dobýjať pevnosti, čím sme my získali čas a teraz nám už možno zničiť jedného i druhého. V
         takom zmysle znie i rozkaz, ktorý som práve obdržal z Viedne, aby som s dostatočným
         množstvom vojska zaraz sa ponáhľal do Štajerska a Zrinského i Frankopanove čaty tam
         napadol, kde ich zastihnem, rozprášil ich, zničil a ich samých pochytal. Ja verím, per
         Bacco, že to všetko za krátky čas i vykonám. Vy páni, počkáte tu v tábore, pokým
         nedostanete z Viedne rozkaz, aby ste vpadli do Uhier, sprisahancov zničili a popredných
         vodcov, ak to bude možné, pochytali. Možné je aj to, že sa mi na tomto vojenskom pochode
         podarí v Štajersku a v Chorvátsku vzburu udusiť a hlavy sprisahania pochytať, a teda azda
         palatín a uhorskí veľmoži ustrnú a nad hroznou priepasťou, ktorá pred nimi zíva sa vydesia,
         vstúpia do seba a budú hľadať u cisára milosť, ktorú by teraz ešte mohli obsiahnuť.“
   </p>
   <p>
    „Aby ich kosti psi oberali,“ zahrmel Karaffa. „Nijako tomu neuverím, aby sa takí zaťatí
         odbojníci v poslednú hodinu, ako ten lotor na kríži, dali na pokánie. Veď nákaza vzbury sa
         už tak po celom Uhorsku rozliezla ako jedovatý rak, a nedá sa ináč vykoreniť iba ostrým
         mečom.“
   </p>
   <p>
    „Ba ako by im i cisár mohol odpustiť, keď ho chceli ako lotri prepadnúť, hrad vypáliť,
         studne otráviť?“ pýtal sa s nedôverou Nigrelli.
   </p>
   <p>
    „To je hrôza, to je hanba,“ kričal Rebitin.
   </p>
   <p>
    „A to tým väčšia, že i Nemec Tattenbach sa s tými lotrami spolčil,“ doložil Spankau.
   </p>
   <p>
    „Podlý nástroj podlých úmyslov,“ pokrčil plecami Caprera.
   </p>
   <p>
    „Také zločiny vyžadujú hrozné zadosťučinenie,“ mienil Vrbna.
   </p>
   <p>
    „Len aby Turci í naďalej chceli svedomite dodržať zmluvu pokoja, tak budeme s odbojníkmi
         čoskoro hotoví,“ tvrdil Karol z Lothringu.
   </p>
   <p>
    „Vyženieme ich do Ázie, sapperment, odkiaľ prišli ich predkovia, lebo ich mravy a reč sú
         nedôstojné pre Európu. Alebo nech sa k Turkom presťahujú — to sú ich rodní bratia —“ tak sa
         rozhadzoval Susa.
   </p>
   <p>
    „Per Bacco!“ skočil mu do reči Montecuculi, „veď práve Turci sami dali viedenskej vláde
         na vedomie, čo sa v Uhrách deje. Pravda, to stálo mnoho peňazí, kým sa to tajomstvo odkrylo
         a získali i tých, čo boli do neho zasvätení.“
   </p>
   <p>
    „Veď to odbojníci nahradia svojimi majetkami a krvou,“ smial sa Karaffa.
   </p>
   <p>
    „A teraz, páni, na rozlúčku a na zdar,“ zdvihol pohár Montecuculi.
   </p>
   <p>
    „A na slávu cisára! Nech žije!“ volali všetci.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2586258" name="ftn.id2586258">
        108
       </a>
       ]
      </sup>
      <span class="emphasis">
       <em>
        Frankopan
       </em>
      </span>
      — chorvátsky šľachtic, František Krištof, jeho
               sestra bola ženou Petra Zrínskeho.
     </p>
    </div>
    <div class="footnote">
     <p>
      <sup>
       [
       <a class="para" href="#id2586674" name="ftn.id2586674">
        109
       </a>
       ]
      </sup>
      <span class="emphasis">
       <em>
        Vrbna
       </em>
      </span>
      — tu to bude Ján, ktorý po konfederácii r. 1620 ušiel.
               Jeho majetky zhabali.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2586861">
       </a>
       XI.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mária Seči sa vrátila na Muránsky zámok a správala sa neobyčajne prívetivo oproti
         zámockej posádke. Kapitána a dôstojníkov pozvala k svojmu stolu a vojakom sľúbila
         hodovanie. Keď rozprávala o blízkej vojne, dôstojníci sa tomu tešili, lebo tým sa im
         otvárala brána vojenského šťastia, cti a slávy. Kapitán ju uisťoval, že medzi jeho mužstvom
         panuje bojovný duch, opravdivá túžba po vojne, a že i on sám by si rád zmeral svoje sily s
         nenávidenými Nemcami, pretože zámok je čo najlepšie zaopatrený všetkými potrebami.
   </p>
   <p>
    I Vitnedi palatínke mnoho narozprával, ako sa pripravujú na vojnu v celej Gemerskej
         stolici, ako túži všetko zemianstvo, no i poddaný ľud po boji, ako do boja súci muži brúsia
         meče, čistia zbrane, chystajú sa k čoskorému odchodu.
   </p>
   <p>
    Keď toto palatínka počula, oči sa jej iskrili.
   </p>
   <p>
    „O tom po tom,“ povedala komorníčkam, keď ju uisťovali, že i ju budú slávnostne
         korunovať. „Teraz chcem ešte vidieť i Balocký zámok, či je tam všetko v takom poriadku ako
         tu. Prichystajte sa, pôjdete i vy so mnou.“
   </p>
   <p>
    I v jedno pekné ráno sa palatínka s početným sprievodom vybrala na Balog.
   </p>
   <p>
    V tých časoch viedla cesta z Muráňa hrebeňmi vrchov ponad osadu Bustro na Grlicu, Rovno,
         Polomu, Kraskovo, Ostrany a Drienčany samými horami. A Mária Seči často jazdievala na
         svojom sivkovi po tejto horskej ceste. Dedinčania obdivovali jej skvostný jazdecký odev.
   </p>
   <p>
    Aj teraz táto hrdá amazonka
    <sup>
     [
     <a class="footnote" href="#ftn.id2586944" name="id2586944">
      110
     </a>
     ]
    </sup>
    jazdila tou istou cestou. Hneď prudkým cvalom, hneď voľnejším krokom niesol ju
         pyšný sivko. Akoby bol vedel, že nesie švárnu palatínku, často nechal za sebou sprievod.
   </p>
   <p>
    Ach, boli to veselé časy!
   </p>
   <p>
    Družina žartovala, smiala sa; spievali v hustej hore, len sa tak stráne ozývali.
   </p>
   <p>
    Márii sa to veľmi páčilo.
   </p>
   <p>
    Ako tak družina kraskovskými horami veselo cvála, pošibala bičíkom Mária svojho koňa a
         ten sa dal do cvalu. I náhle zmizla družine z očú, len krásne pštrosie pero, ktoré sa jej
         nad hlavou v povetrí kývalo, prezrádzalo, kde sa nachádza. Zrazu smelá Mária začuje z
         náprotivného lesa úžasné ujúkanie, ktoré sa väčšmi podobalo revaniu divého zvera než
         ľudskému hlasu. Jej kôň sa zľakol, vzpína sa, fŕka nozdrami, dupoce nohami. Mária sa ho
         kŕčovite drží.
   </p>
   <p>
    „Čo to má byť?“ zvolá preľaknutá, keď nemôže predtým vždy poslušného koňa skrotiť. „Ach,
         ako mi srdce klope, akoby ma malo zastihnúť nejaké nešťastie.“
   </p>
   <p>
    I volá na družinu.
   </p>
   <p>
    Z chrastia sa vyrúti muž strašného pohľadu. Na chrbte nesie úplne zachovanú ľudskú
         kostru. A so strašným ujúkaním sa postaví Márii do cesty. Ten čudný muž mal divoký vzhľad.
         Vlasy mal rozčuchrané, šaty dotrhané, takže len handry a zdrapy viseli na ňom, ruky a bosé
         nohy mal dokrvavené a dodriapané. Začal sa pred palatínkou so svojou múmiou divoko vrtieť a
         spievať, ba vlastne chrapľavým hlasom revať: „Ujujú, ujujú — hrajte mi, hrajte mi, hrajte
         mi marš!“
   </p>
   <p>
    „Ježiš, Mária!“ prežehnala sa Mária Seči. „Toto je hrozné divadlo. Kde ste, ľudia moji?
         — Ratujte ma!“
   </p>
   <p>
    Sivko sa jej ešte horšie naplašil. Mária sa trasie na celom tele.
   </p>
   <p>
    „Ujujú, ujujú, ujujú!“ reve čudák i vystrčí proti nej vyschnutú ruku, akoby ju chcel
         objať a so svojou múmiou v tanci vykrútiť.
   </p>
   <p>
    I začal tichšie spievať:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Pod háj, pod háj, pod bukovinku
      </em>
     </span>
     <br/>
     <span class="emphasis">
      <em>
       pôjdem k milej na kuracinku;
      </em>
     </span>
     <br/>
     <span class="emphasis">
      <em>
       kuracinka je nedovarená,
      </em>
     </span>
     <br/>
     <span class="emphasis">
      <em>
       moja milá je nepripravená.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „To je hrôza, to je úžasné,“ zarazila sa družina, ktorá práve k Márii dobehla.
   </p>
   <p>
    „To je šialenec,“ povedal Vitnedi Márii, ale potichu dodal: „Boží trest ju zastihol.
         Keby len i ona prišla o rozum!“
   </p>
   <p>
    „Či si čert z pekla, či pomätenec, preč z cesty!“ priskočil komorník
    <sup>
     [
     <a class="footnote" href="#ftn.id2587085" name="id2587085">
      111
     </a>
     ]
    </sup>
    k čudákovi.
   </p>
   <p>
    Jeden sluha chytil palatínkinho koňa za uzdu a chcel obísť pomätenca. Ale ten mu
         zakaždým zaskočil cestu a divo ujúkal.
   </p>
   <p>
    „Ježišu Kriste, vysloboď nás,“ prežehnávali sa komorné.
   </p>
   <p>
    „Bože, odpusť moje hriechy!“ vzdychá Mária, obrátiac svoje veľké čierne oči k nebu.
   </p>
   <p>
    „A máš ich hodne,“ povedal Vitnedi bokom.
   </p>
   <p>
    „Ujujú, ujujú, ujujú!“ natriasa sa šialenec so svojou múmiou pred palatínkou. A spieva
         zasa miernejšie:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Teraz som sa rozihral,
      </em>
     </span>
     <br/>
     <span class="emphasis">
      <em>
       teraz že mi hrajte,
      </em>
     </span>
     <br/>
     <span class="emphasis">
      <em>
       tú najlepšiu tanečnicu
      </em>
     </span>
     <br/>
     <span class="emphasis">
      <em>
       do tanca mi dajte.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Všetci stoja ako skamenení.
   </p>
   <p>
    „Prosím vás, ľudia moji,“ zopne Mária ruky, „vysloboďte ma z tejto hrôzy, lebo prídem o
         rozum.“
   </p>
   <p>
    „Preč, diabol, lebo ti priam hlavu rozštiepim!“ zahrmel jeden komorník, ktorý sa prvý
         spamätal a vytiahol šabľu.
   </p>
   <p>
    „Nezabi ho, nezabi!“ volá úzkostlivo Mária.
   </p>
   <p>
    „Chlapi, berte palice, však uvidíme, či nepôjde z cesty?“ volal komorník na sluhov.
   </p>
   <p>
    Šialenec pozdvihol kostru oproti palatínke, ukázal na hlboké očné jamky a na blyštiace
         sa zuby. I objímal a bozkával kostru spievajúc:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Ach, Marča, Marča rumenná,
      </em>
     </span>
     <br/>
     <span class="emphasis">
      <em>
       aká si krásna červená:
      </em>
     </span>
     <br/>
     <span class="emphasis">
      <em>
       príde na teba zima, mráz,
      </em>
     </span>
     <br/>
     <span class="emphasis">
      <em>
       odpadne z teba krása zas!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    I vykrikoval šialene: „Ujujú, ujujú, ujujú!“
   </p>
   <p>
    „Ježiš, Mária!“ vykríkla Mária Seči, „hlava sa mi dokola krúti — chytajte ma — spadnem!“
   </p>
   <p>
    „Nateraz má dosť,“ povedal Vitnedi pre seba a priskočil k nej i s komorníkom. Obaja ju
         zachytili a odniesli na blízku pažiť.
   </p>
   <p>
    Komorné si posadali okolo nej s plačom a bedákaním.
   </p>
   <p>
    Sluhovia odohnali pomätenca do hory, ktorý sa im divo rehotal. Na jednom kopci si ešte
         zastal a zaspieval:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Mariška!
      </em>
     </span>
     <br/>
     <span class="emphasis">
      <em>
       Či ťa bolí dušička?
      </em>
     </span>
     <br/>
     <span class="emphasis">
      <em>
       Všetko telo i kosti,
      </em>
     </span>
     <br/>
     <span class="emphasis">
      <em>
       od velikej ľúbosti?
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Sluhovia bežali za ním, no nemohli ho dostihnúť. Chlap skočil do húšťavy a v tuhom úteku
         stratil z kostry nohu i ruku. Ale húštinou sa ešte dlho ozývalo:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Háju, háju, háju,
      </em>
     </span>
     <br/>
     <span class="emphasis">
      <em>
       na hore kalinka,
      </em>
     </span>
     <br/>
     <span class="emphasis">
      <em>
       poďmeže si tam zaskočiť,
      </em>
     </span>
     <br/>
     <span class="emphasis">
      <em>
       moja krásotinka!
      </em>
     </span>
     <br/>
     <span class="emphasis">
      <em>
       Ujujú, ujujú, ujujú!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „Ach, ako mi je úzko, strašne!“ vzdychla si Mária Seči, keď ju z mdloby prebrali. „Či už
         tu nieto viac toho chlapa?“
   </p>
   <p>
    „Niet ho tu už,“ odpovedala komorná.
   </p>
   <p>
    „Poďme preč z tohto miesta hrôzy — na Muráň!“ povedala Mária Seči.
   </p>
   <p>
    Komorné ju zvoľna zdvihli z pažite a viedli ju pomalým krokom naspäť. Keď sa cítila
         lepšie, posadili ju na koňa, ktorého viedol komorník. Vitnedi šiel popri nej a dával pozor,
         aby nespadla. Neskoro v noci dorazili po biede na Muráň.
   </p>
   <p>
    Palatínka po tomto výjave upadla do nemoci a mala desivé sny. Kostlivec, žalár, okovy —
         vždy sa jej krútili pred očami.
   </p>
   <p>
    Prefekt zámku
    <sup>
     [
     <a class="footnote" href="#ftn.id2587358" name="id2587358">
      112
     </a>
     ]
    </sup>
    podal palatínovi správu, aké nešťastie stretlo v kraskovskej hore jeho
         manželku.
   </p>
   <p>
    Mária Seči bola dlhší čas pripútaná k posteli. Mala horúčku. Nemohla spať. A keď aj
         trochu zdriemla, hneď sa strhla zo sna. Ťažké a desivé boli jej sny. Hneď sa jej zdalo,
         akoby ju vlastná dcéra preklínala pre dedičstvo, hneď akoby zlostná ruka strhla jej z hlavy
         korunu a pod nohy hodila, že sa hneď na márne kúsky roztrepala. Hneď sa jej pred oči
         postavila muránska čarodejnica, ohyzdná Cigánka, ukazujúc jej čarodejné zrkadielko, v
         ktorom videla samu seba sťa na kožu a na kosť vycivenú starenu, v ošumelých šatách, s
         okovami na nohách sediacu v tmavej pivnici. Často sa jej zjavil i divý pomätenec z
         kraskovskej hory, ktorý ukazoval prstom na očné jamky a na vycerené biele zuby kostlivca,
         revajúc: „To si ty, to si ty! Ujujú, ujujú, ujujú!“
   </p>
   <p>
    Komorné presedeli celé noci pri jej lôžku, a vždy ich pochytil nevýslovný žiaľ, keď ich
         chorá pani splašená vyskočila z postele a ťažko vzdychala.
   </p>
   <p>
    Palatín, zaujatý vážnymi povinnosťami, nemohol sa hneď sám dostaviť na Muráň, no poslal
         svojho dôverníka Nagya, aby mu ten doniesol spoľahlivú správu o palatínkinom stave. No
         naložil mu ešte, aby sa prezvedel, ako pokračuje insurekcia v Gemeri. Či sa všade v
         chrámoch čítali príhlasy. Či sa zemianstvo a ľud už zhromažďujú pod krajinské zástavy.
   </p>
   <p>
    Keď Nagy prišiel na Muráň, palatínkin stav sa zlepšil. O niekoľko dní už mohla i malé
         prechádzky podnikať. I vypravil posla k palatínovi s listom, ktorý sama Mária napísala,
         prosiac ho v ňom, aby nemal o ňu starosť, ale aby len usilovne pracoval v záujme ich dobrej
         veci.
   </p>
   <p>
    O niekoľko dní potom vybral sa Nagy s Vitnedim do Jelšavy, aby splnil palatínovu vôľu. I
         zastihol tu mnoho zemanov. Medzi inými boli tu Nikolaj Satmáry, prvý gemerský podžupan,
         Nikolaj Orlay de Karva, ktorého putnocký zámok náhodným zapálením pušného prachu bol
         vyhodený do povetria, ale pomocou Gemerskej stolice ho znovu vystavili. Bol tu i Ján Donč,
         Gábor Gici, Ján Satmáry, František Tornallay, Alexander Ura, Ragáli a iní. Práve
         vydržiavali v Jelšave stoličné zhromaždenie. I uisťovali Nagya, že sú hotoví v každom
         okamihu i so svojím ľudom dobre vyzbrojení dostaviť sa do tábora, že dajú na stoličnom dome
         vyvesiť červenú zástavu, že slúžnovci s boženíkmi s krvavým mečom v ruke a v krvavom plášti
         budú chodiť z dediny do dediny, aby sa každý občan pod pokutou smrti ustanovil na
         ustanovený čas a miesto. No ponosovali sa páni títo na Slovákov z horného Gemera, že
         navzdor toľkému upomínaniu a povzbudzovaniu zo stránky stolice sa správajú akosi
         nedôverčivo, nečinne a chladne.
   </p>
   <p>
    Nagy sa zarazil nad tým. Vitnedi upodozrieval slovenských evanjelických farárov, že tí
         bezpochyby povinnosti svojej zadosť neurobili a ľud nepoučili, ako sa patrí, ba snáď ešte i
         lživé chýry roztriasali medzi ním. Aby sa Nagy o tom presvedčil, vybral sa s Vitnedim k
         seniorovi Andrejovi Majeroví. Tu našli viacerých zhromaždených farárov, ako Imricha
         Kristianyho z Revúcej, Andreja Szentkeresztyho zo Štítnika, Jána Hladoňa, ináč Fameliciho,
         z Chyžného — a Eliáša Sartoriho, rektora a profesora jelšavskej školy.
   </p>
   <p>
    „Prinášam vám pozdrav od jeho veľkomožnosti pána palatína, ktorý sa chce dozvedieť, ako
         účinkovali na ľud príhlasy, ktoré vám doručili,“ povedal Nagy po zvyčajnom pozdravení.
   </p>
   <p>
    „Asnáď ich podaktorí farári ani ľudu neprečítali?“ spytoval sa Vitnedi.
   </p>
   <p>
    „Že ich všetci čítali z kazateľnice,“ odpovedal Majer, „o tom vás, páni, môžem
         ubezpečiť. Ale že nemajú taký účinok, ako si to žiada pán palatín, za to my veru nemôžeme.“
   </p>
   <p>
    „Ľud robí, ako mu farári nahovoria,“ hodil rukou Vitnedi. „A ak je on v pochybnostiach,
         neprejavuje dostatočnú horlivosť a záujem o dobro našej vlasti, príčinou toho sú len
         farári.“
   </p>
   <p>
    „Ako vy len radi nás farárov upodozrievate a vinu všetkého zlého len na nás váľate,“
         zavrátil ho Szentkereszty.
   </p>
   <p>
    „Veď ľud ide vo všetkom voslep za vami ako ovce za svojím pastierom!“ usmial sa Vitnedi.
   </p>
   <p>
    „Ja vás uisťujem, že naši ľudia nie sú ako barany, že keď jedného chytíš za roh a hodíš
         do rieky, aby i všetci ostatní skákali za ním!“ odsekol mu Hladoň.
   </p>
   <p>
    „Nuž a čože je príčinou tej veľkej ľahostajnosti ľudu?“ pýtal sa Nagy.
   </p>
   <p>
    „Aby ste vedeli, tak vám to úprimne poviem,“ povedal Cristiany. „Slovenský ľud nemá k
         pánom vôbec dôveru i nevidí nijaký úžitok pre seba, ak by sa tento odboj i podaril. On
         rozmýšľa podľa svojho spôsobu, že páni by, pravda, vyhrali, ale poddaným že by ostala z
         koláča diera, že…“
   </p>
   <p>
    „Z toho všetkého vidieť,“ skočil mu do reči Vitnedi, „že ten váš slovenský národ je
         ničomný, že nie je vstave povýšiť sa na stupeň vyšších záujmov, za národnú česť a slávu, no
         že je rodeným otrokom! Prečo vidíme pri Maďaroch takú národnú hrdosť, taký zápal, takú
         ochotu bojovať za vlasť a slobodu?!“
   </p>
   <p>
    „A ktože sa i posiaľ bije s Turkami?“ zavrátil ho Sartori, „keď Maďarov len na malé
         zvyšky ujarmili Turci. Kto odráža oceľovou hruďou všetky divoké útoky Osmanov, ktoré na
         naše hornaté Slovensko robia, či nie Slováci?“
   </p>
   <p>
    „Nuž odkiaľ teda tá zbabelosť u Slovákov?“ pýtal sa zasa Vitnedi. „Veď je tu čas, keď má
         byť všeobecné povstanie a keď sa má celý národ hnať útokom proti našim odvekým nepriateľom
         — Nemcom. Ja aspoň nevidím inej pomoci, ako že sa Slováci celkom pomaďarčia, lebo len s
         maďarskou rečou privlastnia si maďarské zvyky a obyčaje, a tak i národnú hrdosť i
         vlastenectvo maďarské.“
   </p>
   <p>
    „I ja som toho presvedčenia. A to sa i môže ľahko stať, ak sa len páni farári a učitelia
         s chuťou dajú do toho,“ podporoval ho Nagy.
   </p>
   <p>
    „To nie je naším povolaním!“ odsekol im Majer. „Kristus Pán nerozoslal preto po svete
         svojich apoštolov, aby národy učili reč židovskú alebo grécku!“
   </p>
   <p>
    „A bolo by to i daromné ustávanie,“ podporoval Majera Sartori. „Veď dva také rozdielne
         živly, ako sú Maďari a Slováci i rečou i zmýšľaním, i mravmi, i obyčajmi, chcieť dovedna
         zliať - je úplne nemožné! Ľahko bolo síce Maďarom príbuzné národy, ktoré za nimi prišli do
         krajiny, ako Kumáni, Polovci, Pečenci, Jazygovia, pomaďarčiť, lebo všetci títo boli
         rovnakého turecko-uralského pôvodu a koreňa. Preto sa i tak ľahko zliali dovedna, že mali
         tie isté mravy, reč a tak ďalej. Teraz sa už ani nedá s istotou určiť, aký živel pri
         terajšom maďarskom národe prevláda, či maďarský, či kumánsky. A povážte len, páni, koľko
         času a namáhania vás to stojí, keď chcete len tie roztratené vetvy Slovákov, ktoré ležia
         osihotené ako malé ostrovy a odtrhnuté od svojho kmeňa, pomaďarčiť. Akú teda môžete mať
         nádej, celý podtatranský národ, ktorý sa počtom vám vyrovná, ktorý tu na svojom území
         tisícročie pohromade býva a je v najbližšom susedstve a v ustavičnom styku so svojimi
         bratmi Čechmi, Moravanmi, Poliakmi a Rusínmi, chcieť zmeniť a zničiť? — Uznajte, že je to
         daromná práca. Takéto vaše pokračovanie plodí len horkosť, nevôľu, nedorozumenie a nenávisť
         medzi národmi, ktoré by ináč v dobrom porozumení a v pokoji mohli nažívať. Áno, pochopte už
         raz, že to vaše namáhanie škodí len vám samým a vás samých privedie do záhuby.“
   </p>
   <p>
    „Čo?“ srdil sa Nagy. „Slováci by si to mali pokladať za česť a šťastie, že sa im
         naskytuje taká krásna príležitosť stať sa Maďarmi a prostredníctvom Maďarov osvojiť si i
         česť i národnú vzdelanosť.“
   </p>
   <p>
    „Dajte tomu pokoj,“ hodil Sartori rukou. „Veď ste si vy len so švagrovstvom s premnohými
         Slovákmi a Nemcami prisvojili trochu tej vzdelanosti. Či ani to neviete, že vaša ázijská
         krv je už zväčša presiaknutá slovenskou a nemeckou?!“
   </p>
   <p>
    „Pán profesor,“ zvolal zapýrený Nagy, „ako vidím, vy ste zaťatý odporca, ba nepriateľ
         Maďarov!“
   </p>
   <p>
    „To teda nie,“ povedal pokojne Sartori. „No ja som i úprimným priateľom toho národa, v
         ktorom sa mi dal Hospodin narodiť. I rád rozprávam otvoreným srdcom, bez masky a
         pochlebovania: preto vás i uisťujem, že to nie je pre vás cesta, cez potupu, útlak,
         nespravodlivosť hľadať si u Slovákov priateľstvo; ba to je práve najistejší spôsob, ako si
         rozhnevať všetky ostatné národy v krajine. Takú radu môže vám len zlý duch ponúkať, aby vás
         vohnal do priepasti. Lebo verte mi, ak vy neprestanete utláčať s vami prebývajúce národy,
         donútite ich k tomu, aby sa i medzi sebou i so svojimi bratmi spojili proti spoločnému
         utláčateľovi, no i utlačovanie desaťnásobne vrátili.“
   </p>
   <p>
    „Poďme,“ povedal rozhnevaný Nagy, „s týmito prihorlivými ľuďmi nič nevykonáme!“
   </p>
   <p>
    „Veď sa my vám za to odplatíme!“ povedal Vitnedi.
   </p>
   <p>
    I odišli.
   </p>
   <p>
    „Škoda ich bolo tak pobúriť,“ krútil hlavou Majer. „Veď viete, že v nich i tak vrie žlč
         a zlosť oproti nám.“
   </p>
   <p>
    „Ach, veď sú to múdri ľudkovia,“ povedal s úsmevom Sartori. „Chcú nás použiť za nástroj,
         aby sme v krajine rozplamenili odboj a vyberali pre nich horúce gaštany z pahreby. A keď
         bude zle, prstom budú na nás ukazovať a kričať: Ukrižuj, ukrižuj! — No pamätajte, páni
         bratia, že sa tento naším zemianstvom pripravovaný odboj práve na ľahostajnosti a
         nevšímavosti slovenského ľudu rozbije a rozpľaskne tak ako morské vlny na žulových
         skalách.“
   </p>
   <p>
    „Už či tak alebo tak sa obráti kocka, napokon predsa len my farári vyhoríme. Nemali sme
         sa podvoliť čítať tie príhlasy z kazateľnice,“ povedal Kristiany.
   </p>
   <p>
    „Keď tak usúdil Hospodin,“ vzdychol si Hladoň, „aby sme znášali svoj kríž, nuž ho
         ponesieme a vypijeme horký kalich do dna. Staň sa vôľa božia!“
   </p>
   <p>
    „Až naveky amen,“ vzdychli si všetci.
   </p>
   <p>
    *
   </p>
   <p>
    Len čo Nagy dorazil do Ľupče, ponáhľal sa k palatínovi. Oznámil mu, že pani palatínka je
         už takmer zdravá, ibaže máva občas nepokojné sny.
   </p>
   <p>
    „I to časom pominie, keď zabudne na tú nešťastnú príhodu. Nuž a teraz mi rozprávajte,
         ako stoja veci v Gemeri?“ povedal Nagyovi Vešelín.
   </p>
   <p>
    „Čo sa týka zemianstva, môžem vašu veľkomožnosť uistiť, že sa veľmi dobre drží. Každý
         zeman je hotový bojovať, každý má prichystaných a ozbrojených chlapov. No musím vám
         povedať, že slovenský ľud v hornom Gemeri je vonkoncom ľahostajný, takže sa obávam, že nám
         bude na veľkej prekážke.“
   </p>
   <p>
    „Vari naši a stoliční úradníci, najmä však farári náležite nepoúčali ten tvrdohlavý
         ľud?“
   </p>
   <p>
    „Čo sa týka farárov, tí prečítali príhlasy z kazateľníc. Oni sami však nie sú za našu
         vec oduševnení, ba skôr sa správajú k nám nepriateľsky a plní zášti. Čo sa ľudu týka, ten
         sme stratili. Na vlastné uši som počul, ako repce na zemanov a na farárov, že ho vraj
         zavádzajú a k nevernosti a zrade oproti cisárovi, ktorý im vraj dobre chce, chcú nahovoriť
         a zviesť, že im sa vraj zo srdca hnusia spolky a priateľstvo s neveriacimi pohanmi, od
         ktorých vraj dosiaľ také súženia, drancovanie, násilie a vraždy museli znášať.“
   </p>
   <p>
    „Dobre počujem?“ pýtal sa začudovaný Vešelín. „To by bolo pre nás zlé znamenie. Lebo
         hoci je zemianstvo výkvetom národa i prirodzeným vodcom ľudu, predsa ak nebude ľud týmto
         prirodzeným vodcom dôverovať a nebude s nimi pevne držať, v rozhodnej chvíli sa postaví
         proti nim, a my nával našich protivníkov nezdolieme. My sa teraz, ako som to od počiatku
         hovoril, iba o našich vonkajších spojencov musíme opierať, a len pomocou cudzích
         zvíťazíme.“
   </p>
   <p>
    „Ja myslím,“ povedal Nagy, „že háveď ľudu sa obyčajne pripojí na tú stranu, ktorá
         vyvinie väčšiu moc. Keď slovenský ľud uvidí, že máme mocných spojencov, pripojí sa k nám.
         Len ak by sme ostali osamotení, to by bolo pre nás povážlivé položenie.“
   </p>
   <p>
    „Pravda, pravda, v ľude samom je veľká, ba nesmierna sila,“ kýval palatín hlavou. „No
         šťastie pre nás zemanov je, že ľud nepovedomý si svojej sily nesie tak trpezlivo svoje
         jarmo ako veličizný slon. Na jeho chrbát naložia domy i veže, do ktorých si ešte i poltucta
         ozbrojencov posadá. Slon vláči na svojom chrbte zámok i s posádkou a pokorne znáša bitku a
         čokoľvek. Ale keby si uvedomoval svoju ohromnú silu a vedel by ju v pravý čas upotrebiť,
         zhodil by celý ten babylon z chrbta dolu a rozšliapal by ho i s celým nákladom. Slovenský
         ľud by to isté urobil s nami, keby si uvedomil svoju hmotnú a duševnú silu!“
   </p>
   <p>
    „A to už surová hmotná sila i urobila,“ podporoval jeho mienku Nagy. „No v nás zemanoch
         — vďaka bohu — je sila duševná vyvinutejšia než u tohto ľudu. My sami sme síce toho
         príčinou, no ale veď my sami za ľud i myslievame!“
   </p>
   <p>
    „Dal by boh,“ vzdychol Vešelín, „aby sa nám práve teraz nechal voľne viesť ako svojím
         prirodzeným vodcom. Veď my bojujeme za práva a slobodu vlasti, a tak aj za dobro tohto
         ľudu, ktorý by mal uznať, že extra Hungariam non est vita! — Ja ešte ani teraz nestrácam
         nádej. A hneď zajtrajšieho dňa sa vyberiem do Gemera a pokúsim sa prebudiť celý národ z
         jeho ľahostajnosti. No i vy si už raz oddýchnite od trampôt toľkého obetavého namáhania a
         cesty.“
   </p>
   <p>
    A prepustil Nagya.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2586944" name="ftn.id2586944">
        110
       </a>
       ]
      </sup>
      <span class="emphasis">
       <em>
        Amazonka
       </em>
      </span>
      — podľa starogréckej povesti žena z bájoslovného
               národa bojových žien. Prenesene bojovná žena.
     </p>
    </div>
    <div class="footnote">
     <p>
      <sup>
       [
       <a class="para" href="#id2587085" name="ftn.id2587085">
        111
       </a>
       ]
      </sup>
      <span class="emphasis">
       <em>
        Komorník, komorná
       </em>
      </span>
      — služobníci pánom k ruke
     </p>
    </div>
    <div class="footnote">
     <p>
      <sup>
       [
       <a class="para" href="#id2587358" name="ftn.id2587358">
        112
       </a>
       ]
      </sup>
      <span class="emphasis">
       <em>
        Prefekt zámku
       </em>
      </span>
      — predstavený zámku, ako kastelán
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2587910">
       </a>
       XII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na druhý deň strojil sa palatín do Gemera, aby tam všeobecnú insurekciu usporiadal. I
         dobehol z Trnavy posol s listom. Vešelín, otvoriac ho, zbledol. Arcibiskup Lippay, s ktorým
         on v dôverných pomeroch stál, nebol viac medzi živými! Zvesť táto skormútila náramne jeho
         myseľ. S Lippaym stratil palatín veľkú pomoc a ochranu.
   </p>
   <p>
    Keď žalostil nad predčasnou smrťou svojho priateľa, ktorého vplyv na všetky záležitosti
         uhorské bol veľmi veľký, vkročil do paloty jeden z prednejších palatínových prívržencov, s
         tvárou zasmušilou, zarmútenou. Bol to Ostrosith, ktorý sa sem dňom i nocou ponáhľal spoza
         Dunaja.
   </p>
   <p>
    „Prichodíte mi v pravý čas,“ vítal ho Vešelín, „aby ste ma potešili v mojom zármutku,
         ktorý uvalila na mňa predčasná smrť môjho drahého priateľa Lippaya. No ako vidím, i vaše
         čelo je zachmúrené. Hovorte, preboha, ako stoja veci v Chorvátsku?“
   </p>
   <p>
    „Žiaľbohu, zle,“ pokrčil plecami Ostrosith, „áno, azda najhoršie.“
   </p>
   <p>
    „Preboha!“ trhol sebou Vešelín. „Hovorte otvorene, nič nezamlčte!“
   </p>
   <p>
    „Bána Petra Zrinského prepadli cisárski pri obliehaní zámku Kopranice, i bol porazený.
         Vojsko rozpŕchlo sa na všetky strany; on sám utiekol k Turkom, hľadajúc u nich ochranu a
         bezpečnosť.“
   </p>
   <p>
    „Ktorú, ako verím, istotne nájde u nich. A Frankopán? Ten je vari šťastnejší a dobyl
         mesto Záhreb?“
   </p>
   <p>
    „I jeho zastihlo to isté nešťastie čo Zrinského, alebo azda horšie. Keď sa utiahol s
         vojskom do Čákovca, dobyl pevnosť generál Spankau, i odviedol chyteného Frankopána v
         okovách do Viedne.“
   </p>
   <p>
    „To sú hrozné chýry!“
   </p>
   <p>
    „I to je mi známe, že Tattenbacha, ktorý sa v Štajerskom Hradci do času ukrýval, jeho
         vlastný sluha zradil. I uväznený je v ťažkom žalári. Tak sa povodilo i Nádaždymu, ktorý sa
         bol utiahol na svoj zámok v Austrii; i ten sedí v ťažkých putách.“
   </p>
   <p>
    „Hrozné to a porážajúce správy! Nuž a Turci nehýbu sa ešte ani teraz, aby sa vypomstili
         za tieto porážky našich priateľov a spojencov!?“
   </p>
   <p>
    „Naopak! Hovorí sa, že na žiadosť cisára vydajú Petra Zrinského.“
   </p>
   <p>
    „Tak by nás prekliati Osmani boli hanebne podviedli a oklamali. Hviezdy nebeské! My sme
         sa im celkom zdôverili, my sme sa len na nich opierali a spoliehali!“
   </p>
   <p>
    Keď toto rozhorlený Vešelín dopovedal, vstúpil dnu Petróci, jeho horlivý prívrženec.
         Prichodil z Požoňa,
    <sup>
     [
     <a class="footnote" href="#ftn.id2588022" name="id2588022">
      113
     </a>
     ]
    </sup>
    na jeho tvári striedal sa výraz žiaľu a strachu.
   </p>
   <p>
    „Či i vy Jóbove chýry nesiete?“ pýtal sa ho nedočkavo palatín.
   </p>
   <p>
    „Márne naše nádeje!“ vzdychol si Petróci.
   </p>
   <p>
    „Stojím ako na mukách, hovorte!“
   </p>
   <p>
    „Zradu, podlú zradu spáchal dvor turecký!“
   </p>
   <p>
    „Či nás sám sultán zapredal, či ten jeho prekliaty vezír, ktorý toľké dary od nás prijal
         a vždy nám lichotil?“
   </p>
   <p>
    „Ako ma naši viedenskí priatelia uisťovali, má sa vec takto: tlmočník sultánov, Talian
         Panagiotti, vyjavil carihradskému cisárskemu rezidentovi
    <sup>
     [
     <a class="footnote" href="#ftn.id2588062" name="id2588062">
      114
     </a>
     ]
    </sup>
    všetky naše tajnosti a vyjednávania s Turkami za drahé peniaze. Rezident
         oznámil všetko podrobne viedenskej vláde, ktorá beztak už dávno podozrivým okom sprevádzala
         všetky naše kroky. Áno, našli sa zradcovia i medzi nami. Vláda dostávala správy o všetkých
         našich poradách, ktoré sme i v najväčšej tajnosti udržiavali.“
   </p>
   <p>
    „To je do zúfania! Teda sme zo všetkých strán obkľúčení zradcami?“
   </p>
   <p>
    „Ako čo by sieťou, ktorú potrhať a odstrániť nebolo v našej moci. A teraz nám už
         viedenskí priatelia dávajú návestie, aby sme hľadali milosť u cisára.“
   </p>
   <p>
    „Milosť je u boha, no vo Viedni by ste ju darmo hľadali, priatelia moji!“ riekol
         zarmútený Vešelín.
   </p>
   <p>
    „Posol od Rákócziho doniesol tento list,“ riekol Nagy vstúpiac dnu a podávajúc písmo
         palatínovi.
   </p>
   <p>
    „Na Apaffyho a na Turkov nemožno sa už vonkoncom spoliehať,“ číta palatín ako stena
         bledý hlasno list. „Apaffy nedôjde, lebo nemá na to ani povolenie od Turkov, ani potrebné
         peniaze. Turci chcú zachovať úplnú neutralitu, a tak i s cisárom uzavretý pokoj. Ani
         volenec braniborský, ani ostatní kniežatá nemeckí nechcú sa za nás vydávať do
         nebezpečenstva. I spoľahnime sa už jedine sami na seba, na svoje päste! — Rákóczi.“
   </p>
   <p>
    „Rákóczi má pravdu,“ ozval sa Ostrosith.
   </p>
   <p>
    „Naša spása sú naše britké meče,“ dodal Petróci.
   </p>
   <p>
    Vešelín stojí zarazený. List mu vypadol z ruky.
   </p>
   <p>
    Komorník oznámil posla od Tökölyho, oddajúc jeho list palatínovi.
   </p>
   <p>
    „A čože náš priateľ Tököly?“ riekol Vešelín, akoby bol zo sna prebudený. „Nedošiel sám k
         nám — i v tom tuším niečo zlého. Nech je akokoľvek, ja som na všetko pripravený.“
   </p>
   <p>
    I otvoril list a čítal nahlas:
   </p>
   <p>
    „Od Moravy a Sliezska vrútil sa silný oddiel vojska cisárskeho do krajiny. Ja netratím
         ducha! Budem sa na Likave držať, pokiaľ mi Rákóczi od Tisy nedorazí na pomoc. — Tököly.“
   </p>
   <p>
    Vešelín ako hromom omráčený vrhol sa na pohovku.
   </p>
   <p>
    „Buďte pripravený, pán palatín, na to najhoršie!“ vkročil Mariaši splašený do paloty.“
         Hlavná sila nemeckého vojska tiahne na Požoň a Trnavu, aby obsadila banské mestá a prepadla
         Muráň, to ohnisko — vraj — odboja a peleš sprisahancov, ako to sami Nemci roztrubujú.“
   </p>
   <p>
    „Netraťme ducha!“ riekol odhodlane Ostrosith. „Rákóczi má pohromade vojsko okolo
         Mukačeva. My všetci sa spojíme s ním pri Košiciach. I uderíme spojenými silami na
         nepriateľa.“
   </p>
   <p>
    „Ešte sme nič neprehrali. Zmužilosť nám je potrebná, a všetko bude dobre!“ tešil
         Petróci.
   </p>
   <p>
    „Nemci zdržia sa pri dobývaní našich pevností a my získame čas, aby sme sústredili
         všetky naše sily,“ odôvodňoval Petróciho mienku Ostrosith.
   </p>
   <p>
    „Len sa majme k činu a nemárnime čas; každý okamih nám je drahý,“ riekol oduševnene
         Mariaši.
   </p>
   <p>
    „Ja milosť nikdy žobrať nebudem!“ riekol zadumaný Vešelín akoby zo sna.
   </p>
   <p>
    „Na moju česť, ani ja!“ riekol ohnivo Petróci.
   </p>
   <p>
    „Ani žiaden z nás!“ dodal Ostrosith.
   </p>
   <p>
    „Každý z nás teraz k svojej úlohe!“ velil Vešelín neistým, podivne znejúcim hlasom.
   </p>
   <p>
    „Poďme, aby sme rozvinuli svoje zástavy. Teraz, alebo nikdy!“ zvolali všetci.
   </p>
   <p>
    „Zbohom! Možno navždy, ako nám boh prisúdil!“ riekol Vešelín, podávajúc každému ruku.
   </p>
   <p>
    „Palatín akosi stratil ducha; to sa mi nepáči,“ riekol Ostrosith ostatným, keď vyšli zo
         zámku.
   </p>
   <p>
    „To je zlý znak,“ hodil rukou Petróci. „Škoda, že Márie Seči tu niet!“
   </p>
   <p>
    „Všetky naše sily dohromady,“ hovoril palatín Nagyovi, keď po odchode svojich spojencov
         po izbe svojej sem a tam strmým krokom chodil, „sú predsa slabé oproti armádam cisárskym,
         ktorých vojsko je skúsené, vodcovia výborní. My sme do boja ani ešte nie pripravení. Áno,
         my sme sem-tam roztratení, a tak nás môžu rýchlym pochodom jedného za druhým prepadnúť a
         zničiť. I peniaze, vojenské zásoby a potrava — to všetko nám nadlho nepostačí.“
   </p>
   <p>
    „Ja myslím,“ ozval sa Nagy, „že najväčšie nebezpečenstvo pre nás je to, keď sami k sebe
         stratíme dôveru a malej mysle budeme. V tom je naša istá záhuba. No smelosť, odvaha a
         rytierska myseľ vytrhnú nás z priepasti.“
   </p>
   <p>
    „Každý nech sa pripraví na to najhoršie,“ riekol Vešelín malomyseľne. „Ja som už urobil
         účty so sebou! Ach,“ rozopnúc ruky a pozdvihnúc hlavu k nebu, pokračuje akoby vo vytržení,
         „ach, ty moja vlasť, ty milé Uhorsko, skropené toľkou krvou svojich verných synov! Ja som
         ťa chcel urobiť vlasťou slobody — ja som ťa chcel povýšiť na vysoký stupeň slávy, aby si sa
         skvela ako hviezda prvej veľkosti medzi ríšami Európy. Áno, chcel som do času použiť
         nadvládu tureckú na zvrhnutie jarma nemeckého z tvojej šije: no potom chcel som s pomocou
         kresťanskej Európy vytisnúť Turkov do pustatín Ázie. Moje priateľstvo s Turkami nebolo
         opravdivé; ale, bohužiaľ, nechápala ma kresťanská Európa. Ja som chcel dedičstvo turecké
         preniesť na korunu sv. Štefana, aby tak moja drahá vlasť do prachu pošliapaná Nemcami a
         Turkami, čo nový fénix vyšla z toho popola ku novej sláve!“
   </p>
   <p>
    „Čo to znamená?“ hovorí sám pre seba Nagy krútiac hlavou. „Veľkomožný pane,“ riekol
         palatínovi, „azda je už tu čas, aby sme sa ponáhľali na Muráň a postavili sa do čela
         insurgentom? Či mám dať zapriahnuť?“
   </p>
   <p>
    „Tak je, tak, len konajte každý, ako za najlepšie uznáte,“ spamätal sa Vešelín. „Moja
         úloha“ zamyslel sa, „tá je zavŕšená. Choďte na Muráň,“ riekol Nagyovi, „bráňte ho až do
         poslednej sily. Mňa trápi akási zlá predtucha. Nechajte ma osamote!“
   </p>
   <p>
    „To je veru smutné,“ riekol Nagy sám pre seba pri odchode. „Ten, čo má byť všetkým
         hlavou, stratil sám hlavu. Doba je rozhodná, a on — bez seba, on, zrazený na duchu, akoby
         zúfal sám nad sebou! — Čo si tu počať? Kde niet hlavy, čo údy dokážu?! Tu už musím ja
         prevziať jeho úlohu. I budem písať v jeho mene na všetky strany a vyzývať do boja, no i
         posilňovať slabých a povzbudzovať malomyseľných. Mojím heslom je: nepoddať sa za žiadnu
         cenu, neustúpiť a nepopustiť, čo by sa i svet zrútil a všetkých zdrúzgal. Keď máme padnúť,
         padnime so slávou!“
   </p>
   <p>
    Čo toto Nagy sám pre seba hovoril, chodil Vešelín strmým krokom po svojej izbe.
   </p>
   <p>
    „Teraz len čo by sa čierna zem otvorila,“ hovoril vo vytržení, „i pohltila nás všetkých.
         Niet, niet, dokonca niet žiadnej nádeje, aby sme z tejto pohromy vyviaznuť mohli! A keď nás
         živých dostanú? Hah, blesky nebeské! Aká hanba, aká pomsta, aké muky čakajú na nás! Mária,
         Mária! To je tvoje dielo! Áno, tvoja nesmierna ctižiadosť priviedla i mňa i krajinu nad
         priepasť hroznej záhuby! Hľa, Zrinský, Frankopán, slávnych predkov ctihodní potomci,
         vlečení sú v okovách do Viedne. Tým oslávili nemeckí velitelia svoj triumfálny pochod! Čo
         bude z vás, nešťastní priatelia moji? Vaše rytierske hlavy hanebne padnú na popravišti pod
         katovou rukou. A čože očakáva mňa, palatíma Uhorskej krajiny? Či i ja mám zdobiť triumf
         Susov alebo Karaffov na uliciach viedenských? Či mám dopustiť, aby na mňa zberba viedenská
         prstom ukazovala ako na dákeho zločinca? Či túto moju hlavu má oddeliť od tela ohyzdný
         katov meč? — Nie, to sa nesmie stať, aby vo mne bola zhanobená celá krajina! Tej radosti sa
         Nemci a ich nadháňači nedožijú. Mňa živého do moci nikdy nedostanú.“
   </p>
   <p>
    „Zbohom, vy moje krásne sny a nádeje! Zbohom, život! A veď čo je i život človeka? Sen? I
         mne sa snívalo pekne, no kynie mi úžasné prebudenie! Čo váham? V jednom okamihu bude
         všetkému koniec!“
   </p>
   <p>
    I vytiahol spod kabáta fľaštičku a vypil hrozný jed razom. Prázdnu fľašku vyhodil oknom.
   </p>
   <p>
    „Prichodím oznámiť vašej veľkomožnosti, že je už zapriahnuté,“ riekol Nagy vstúpiac dnu.
   </p>
   <p>
    „Už pôjdeme“ riekol Vešelín, „ďaleká cesta. — Zbohom, Mária!“
   </p>
   <p>
    I padol do mdloby.
   </p>
   <p>
    „Čo to, čo to? Pomoc, pomoc!“ kričal Nagy.
   </p>
   <p>
    „Bežte pre lekára,“ riekol Nagy komorníkom a sluhom.
   </p>
   <p>
    „Pozde, všetkému koniec!“ šepkal Vešelín i padol na zem.
   </p>
   <p>
    Komorníci položili ho do postele a medzi kŕčami vypustil dušu.
   </p>
   <p>
    *
   </p>
   <p>
    Túžobne očakávala Mária Seči na Muráni návrat palatínov z Ľupče, lebo sa jej nijako
         nepáčilo to zdĺhavé pokračovanie gemerských pánov s insurekciou, či ako ona chcela mať, s
         križiackou výpravou proti Nemcom. I žiadala si, aby sám Vešelín prevzal uskutočnenie tohto
         tak veľmi dôležitého diela.
   </p>
   <p>
    Každého dňa vyzerala z bašty zámockej, upierajúc zrak svoj v tú stranu k Tisovcu, či by
         nezazrela komonstvo
    <sup>
     [
     <a class="footnote" href="#ftn.id2588452" name="id2588452">
      115
     </a>
     ]
    </sup>
    Vešelínovo. Ani v noci nemala pokojného spania. Všelijaké tráplivé myšlienky
         križovali sa v jej mysli a vytrhovali ju zo sna.
   </p>
   <p>
    „Ach, ako sa ja natrápim desnými myšlienkami za môjho Vešelína, i sama za seba,“
         vzdychla si neraz v polnočnej dobe zo sna zdurená. „Či sa tie moje dávne túžby a nádeje
         skutočne vyplniť majú? Či sa prorokovanie podmuránskej čarodejnice splní? Ach, veď práve
         vtedy, keď sa mi zdá, že mi kráľovský diadém kladú na hlavu, stane mi pred oči pomätenec z
         Kraskovej hory so svojou kostrou, a ukazujúc na vycerené zuby a očné jamy vyvoláva: Mária,
         to si ty, to si ty, ujujú! Ach, desný to výjav, sám pekelný duch to tak azda nastrojil, aby
         ma urobil nešťastnou.“
   </p>
   <p>
    Jedného rána počuje veľký krik a plač pred palotou. Beží k obloku, čo sa to deje. A
         hrôza! Z koča skladajú mŕtvolu!
   </p>
   <p>
    „Kto je to? Koho to nesiete?“ pýta sa zbehnúc na dvor.
   </p>
   <p>
    „Uspokojte sa, veľkomožná! Nešťastie, veľké nešťastie!“ hovorí komorná.
   </p>
   <p>
    „Preboha, povedz, čo to znamená?“ trasie sa preľaknutá palatínka.
   </p>
   <p>
    Nagy s niektorými zemanmi a vojenskými dôstojníkmi priniesol k nej otvorenú rakvu,
         zahalenú čiernym, zlatom vyšívaným prikrývadlom.
   </p>
   <p>
    „Ježišmária!“ vykríkla Mária, keď strhla závoj z mŕtvoly. „To môj muž! Beda mne!“
   </p>
   <p>
    I zalamujúc rukami padla na zem.
   </p>
   <p>
    „Kde som? Čo sa to so mnou deje?“ pýtala sa, keď prišla k sebe.
   </p>
   <p>
    „Darmo je,“ pokrčil Nagy plecami, „palatína niet! No premáhajte sa, lebo žiaľ nám nič
         nepomôže a len škodí.“
   </p>
   <p>
    „Vešelín, môj drahý muž, viac nežije!“ zalamuje Mária rukami. „Bože, neopúšťaj ma! A kde
         zomrel? Nesužujte ma, vysvetlite mi, lebo mi ide do zúfania!“
   </p>
   <p>
    „Na Ľupčianskom zámku náhle zomrel,“ riekol smutne Nagy.
   </p>
   <p>
    „A nebolo, ani niet viac pomoci?“ uprúc svoje slzami zaliate oči pýta sa Mária Nagya.
   </p>
   <p>
    „Mŕtvy viac neožije! No nám nastáva povinnosť vykonať mu poslednú česť a previesť plány
         jeho,“ odpovedal zasmužilo Nagy.
   </p>
   <p>
    „Pod zámockým kostolom v krypte, vedľa môjho otca Juraja Seči, nech bude pochovaný,“
         riekla Mária.
   </p>
   <p>
    „Stane sa,“ uklonil sa Nagy. „Idem a porobím potrebné poriadky; i rozpíšem na okolité
         stolice listy, oznámiac deň a hodinu jeho pohrebu.“
   </p>
   <p>
    Bolo to roku 1667, na konci mesiaca marca, keď pochovávali mŕtve pozostatky slávneho
         niekedy palatína s veľkou okázalosťou a slávou na Muráni.
   </p>
   <p>
    Veľký nával ľudu hrnul sa včasráno do zámku. Veľmoži a zemianstvo, duchovenstvo obojeho
         vyznania, poslanci stolíc i miest a všetkých obcí panstva muránsko-balockého preplnili
         všetky ulice a priestory zámocké. V určenú hodinu zastala si celá posádka pod svojimi
         čiernym závojom zatiahnutými zástavami v dlhých radoch od paloty po dvere kostolné. Všetci
         nosili odznak bôľneho smútku. I zahrmeli odrazu všetky delá na baštách a temný ich ohlas
         zahučal mohutne okolitými vrchmi. A tu hneď ozývali sa po celej doline harmónie zvonov,
         lebo všetky okolité mestečká a obce chceli preukázať česť svojmu palatínovi. V zámockom
         kostole čítala sa zádušná omša pri veľkom oltári; na katafalku, castrum doloris rečenom,
         horelo množstvo sviec a ich blesk magicky sa odrážal od zbroje a erbov, ktoré ho
         okrašľovali. Po dokončených službách božích a obyčajných pohrebných obradoch zodvihli
         prítomní krajinskí hodnostári, veľmoži a priatelia rakvu a zaniesli ju do krypty. I
         položili mŕtveho vedľa Juraja Sečiho. Vojsko vypálilo vo tri vrhy pri hučaní zvonov svoje
         pušky a samopaly, až sa zem zatriasla. Máriu, ktorá rakvu mnohými slzami skropila, odniesli
         zamdletú do paloty.
   </p>
   <p>
    Po pohrebe bola skvostná hostina, ktorej sa všetci prítomní zúčastnili. Smútok zaľahol
         si na všetky tváre. Priatelia rozišli sa so skľúčeným srdcom domov.
   </p>
   <p>
    „Milostivá pani!“ predstavil sa Nagy Márii, keď sa už bola trochu uspokojila, „milostivá
         pani, tu je čas, aby sme pomysleli na svoju bezpečnosť, lebo vojsko cisárske chce sa so
         všetkou silou oboriť na náš Muráň. Odhodlajte sa zavčasu, či budete brániť zámok, či ujdete
         do cudziny?“
   </p>
   <p>
    „Keď je tak, počujte môj pevný úmysel,“ riekla Mária. „Mária Seči nikdy nebude bojazlivo
         utekať, nikdy nebude sa ukrývať pred akýmkoľvek nepriateľom. Ja sa brániť chcem a budem až
         do posledného dýchnutia! I čo by sa pod streľbou mojich nepriateľov múry zámocké na moju
         hlavu zosypali a mňa v svojich rumoch pochovali, ja neustúpim! Ja chcem ležať tu, kde ležia
         kosti môjho drahého otca a milého manžela!“
   </p>
   <p>
    „Hrdinská to myseľ,“ riekol Nagy, „ktorú priateľ i nepriateľ rovnako obdivovať a chváliť
         musí!“
   </p>
   <p>
    „A vy chcete so mnou ostať?“ pýtala sa Mária.
   </p>
   <p>
    „Keď vy tak, súc útla ženská, zmýšľate: mal by ja byť zbabelcom? Ja som váš i v živote i
         pri smrti!“ kľakol Nagy na jedno koleno.
   </p>
   <p>
    „Áno, ostaňte pri mne,“ prosila Mária Seči. „Buďte mi pomocníkom a radcom, akým ste
         môjmu drahému manželovi boli. Na vás sa spoľahnem, obstarávajte všetko, čo nám k spáse a
         bezpečnosti slúži. Mužstvu dajte dobrý plat, zachádzajte s ním láskavo: ono súc v bojoch
         utužené, bude našou nepremožiteľnou baštou.“
   </p>
   <p>
    „Budem sa usilovať, abych sa hodným stal tak veľkej dôvery,“ riekol Nagy ukloniac sa.
   </p>
   <p>
    *
   </p>
   <p>
    V tom povážlivom a nebezpečnom čase, keď Nagy s kapitánom zámockým Muráň opevňovali a
         zásobovali, konal Vitnedy pod rozličnými zámienkami sem a tam cesty. Najdlhšie bavil sa na
         Ľupči. Tu očakával, kým nemecké vojsko do Banskej Bystrice dorazilo. I odobral sa na Muráň.
   </p>
   <p>
    „Ako silné môže byť všetko vojsko, ktoré vtrhlo do krajiny?“ pýtal sa ho Nagy jedného
         dňa.
   </p>
   <p>
    „Hm, to si ľahko môžete predstaviť, keď vám budem menovať veliteľov, ako sú Kopp, Špork,
         Spankau, Karaffa, Karol z Lothringu a iní,“ odpovedal Vitnedy.
   </p>
   <p>
    „A každý z nich má armádu?“ pýtal sa Nagy.
   </p>
   <p>
    „Tak sa hovorí,“ pokrčil Vitnedy plecami.
   </p>
   <p>
    „Nemyslím, že by niektorý z nich skôr dorazil k nám ako víťazný Rákóczi.“
   </p>
   <p>
    „Pravdaže, lebo tento má bližšie k nám od Tisy ako tí od Dunaja.“
   </p>
   <p>
    „Nie preto, že má bližšie, ale že sa mu dobre darí. Známe mi je už, že spojenec
         Rákócziho Štefan Bočkay, nadžupan zemplínsky, zajal pri Tokaji prefekta cisárskeho vojska,
         generála Stahremberga.“
   </p>
   <p>
    „Počul som o tom, že ho oklamal a znenazdania prepadol.“
   </p>
   <p>
    „Akokoľvek, ale je to naše šťastie, že sa nám tento prvý vojenský skutok tak dobre
         podaril. Akonáhle sa o tom rozletel chýr po krajine, hneď všetko zemianstvo, akoby iskrou mlunnou
    <sup>
     [
     <a class="footnote" href="#ftn.id2588760" name="id2588760">
      116
     </a>
     ]
    </sup>
    dotknuté, roznietilo sa do boja, i zo všetkých strán ponáhľa sa pod zástavy
         Rákócziho.“
   </p>
   <p>
    „Len škoda, že sme teraz bez hlavy. Keby tak napríklad Nádaždy bol palatínom, ako si na
         to nároky robil, bolo by to ináč!“
   </p>
   <p>
    „I ja to za veľkú nehodu pokladám, že nemáme palatína, ktorý by, čo duša povstania,
         všetky pohyby spravoval. Tak by pravdaže zjednotenými silami naše vojská mohli spôsobiť
         Nemcom hroznú porážku.“
   </p>
   <p>
    Keď toto Nagy s nadšením povedal, preletel tvárou Vitnedyho dákysi diabolský úsmev. Nagy
         to nezbadal.
   </p>
   <p>
    „Tak je, tak,“ hovoril Vitnedy po chvíli. „Ale ako teraz bez hlavy? Veď každý veľmož
         stojí sám a koná všetko len na svoju ruku! Či tak možno dosiahnuť výdatného úspechu? Preto
         sa mnohí už i klátiť počali. A keby nebol Bočkay pri Tokaji ten rozhodný krok urobil,
         nejeden by sa bol už teraz k nohám cisárovým vrhol a prosil o milosť. Možno by ju bol jeden
         lebo druhý i obdržal.“
   </p>
   <p>
    „Cesta milosti nám je už zarúbaná, mosty návratu všetky spálené, lebo Stahremberg je
         zajatý! Teraz nám kynie boj na život a na smrť.“
   </p>
   <p>
    „Sladká je smrť za vlasť a počestná,“ riekol Vitnedy slávnostne, no tvárou jeho
         prelietla škodoradostná chmára.
   </p>
   <p>
    „Ja som toho presvedčenia, že i naša zemianska hrdosť i naše zúfalé položenie dá nám
         dosť sily a vytrvanlivosti, aby sme so slávou vyšli z tohto zápasu. My aspoň budeme tak
         hrdinsky brániť náš Muráň, ako bránil Horvát Zrinský pevnosť Sihoť.“
   </p>
   <p>
    „A veru i Muráň i ostatné zámky sú dostatočne opatrené i na viac rokov.“
   </p>
   <p>
    „A posádky naše sú nabrané tým najlepším duchom. Ja hľadím budúcnosti smelo do očú!“
         riekol odhodlane a nadšene Nagy a opustil Vitnedyho.
   </p>
   <p>
    „Počkaj si, ale ti pristúpia päty!“ chechtal sa tento, keď sa Nagy vzdialil. „Máte dobre
         zaopatrené vaše zbojnícke hniezda, ale ich Vitnedy doriadi! Ale sú hlúpi, podlé duše! Znám
         ja to zaobchodiť!… Pevne teraz už verím, že budem koštiaľmi tej pyšnej Márie Seči v
         podzámockej záhrade jablká zrážať! Áno, áno, blíži sa hodina mojej úplnej pomsty! Ach, tá
         chvíľa bude sladká!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2588022" name="ftn.id2588022">
        113
       </a>
       ]
      </sup>
      <span class="emphasis">
       <em>
        Požoň
       </em>
      </span>
      (maď.) — starý názov Bratislavy
     </p>
    </div>
    <div class="footnote">
     <p>
      <sup>
       [
       <a class="para" href="#id2588062" name="ftn.id2588062">
        114
       </a>
       ]
      </sup>
      <span class="emphasis">
       <em>
        Rezident
       </em>
      </span>
      (poľ.) — splnomocnený zástupca, predstaviteľ
               vlády
     </p>
    </div>
    <div class="footnote">
     <p>
      <sup>
       [
       <a class="para" href="#id2588452" name="ftn.id2588452">
        115
       </a>
       ]
      </sup>
      <span class="emphasis">
       <em>
        Komonstvo
       </em>
      </span>
      (hist.) — družina, sprievod (najmä na
               koňoch)
     </p>
    </div>
    <div class="footnote">
     <p>
      <sup>
       [
       <a class="para" href="#id2588760" name="ftn.id2588760">
        116
       </a>
       ]
      </sup>
      <span class="emphasis">
       <em>
        Mlunný
       </em>
      </span>
      (zast.) — elektrický
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2588867">
       </a>
       XIII.
      </h2>
     </div>
    </div>
   </div>
   <p>
   </p>
   <p>
   </p>
   <p>
    Veľmi povážlivé boli tie chýry, ktoré teraz z rozličných strán krajiny na Muráň
         dochodili. Úder za úderom nasledoval akoby blesk za bleskom, hrom za hromom okolo temena
         Kráľovej hole. Všetky bitky vyzerali v prospech cisárskeho vojska. Medzi zemianstvom
         rozmáhala sa čo deň akási zmalátnenosť ducha a zrazenosť mysle. Daktorí z najčelnejších a
         za povstanie sprvu najzaujatejších mužov hľadali len na pevných zámkoch svoje útočište.
         Druhí utekali do cudziny, a tak sa usilovali zachrániť sa pred zlými následkami odboja. No
         boli i takí, ktorí stratiac všetku nádej, malomyseľne sa poddávali svojmu osudu a v tupej
         nečinnosti čakali doma to najhoršie, čo ich zastihnúť môže.
   </p>
   <p>
    Máriu náramne nepokojili správy Vitnedyho, i netrpezlivo očakávala Nagya.
   </p>
   <p>
    „Povedzte, preboha, čo je vo veci? Lebo mi tie najhoršie správy dochodia. Od vás chcem
         počuť pravdu!“ Tak vítala Mária Nagya, keď sa na Muráň vrátil.
   </p>
   <p>
    „Nie je môj úmysel niečo zamlčať pred vašou veľkomožnosťou,“ uklonil sa tento. „I
         rozpoviem všetko, o čom s istotou viem.“
   </p>
   <p>
    „Stojím ako na uhlí.“
   </p>
   <p>
    „Predovšetkým vyjavím to, čo je pre nás najsmutnejšie. Generál Špork zbil vojsko
         Rákócziho, ktoré sa bolo okolo Košíc v sile dvanásťtisíc mužov sústredilo; pochytal
         mnohých, ostatní rozprášení sú na všetky strany.“
   </p>
   <p>
    „Nuž a či sme už teraz zničení?“
   </p>
   <p>
    „Rozhodná to bola pre nás porážka, lebo hneď za ňou poddali sa mnohé kráľovské mestá,
         ako Levoča, Bardejov a Sabinov.“
   </p>
   <p>
    „Ale Tököly sa azda s inými dobre drží?“
   </p>
   <p>
    „Tököly je zničený. Generál Heister dobyl útokom zámok Likavu. I zámky Ostrosithov,
         Petróciho, Barkóciho a druhých veľmožov rad za radom padli do rúk cisárskych.“
   </p>
   <p>
    „Nech si len príde, nájde nás dobre pripravených. Tieto naše skaliská, hradby a bašty sú
         nedobytné; i brániť sa budeme stadeto až do posledného muža. Na posádku sa pevne spolieham
         a nemyslím, že by sa našiel dajaký zradca medzi nami. Udržujte len vždy dobrú myseľ pri
         vojsku, povzbudzujte bo k zmužilosti a vytrvanlivosti.“ Tak hovorila Mária Seči ku Nagyovi
         i prepustila ho.
   </p>
   <p>
    Nezadlho zjavili sa jazdci čo predvoj vojska cisárskeho i skúmali okolie Muráňa na
         všetky strany, áno, zabiehali až po samé hradby zámocké.
   </p>
   <p>
    O niekoľko dní dorazil i knieža z Lotharingu s hlavnou silou, opatrený hrubými delami.
         Aby vyhol možným stratám pri dobývaní tak mohutnej pevnosti, vypravil jedného dôstojníka k
         Márii. Poslanec vedený bol so zaviazanými očami do pevnosti i oslovil ju so všetkou
         šetrnosťou, aby sa bez všetkej výnimky na milosť cisára poddala, lebo že si márne nádeje
         robí a zámok stoj čo stoj padnúť musí.
   </p>
   <p>
    Mária odpovedala hrdo, že ona milosť ani nehľadá, ani nečaká; no silu silou odraziť že
         je pevne odhodlaná. Keď si vraj knieža myslí, že zámok tak ľahko do moci dostane, nech sa
         pokúsi o to.
   </p>
   <p>
    Takú odpoveď doniesol dôstojník svojmu veliteľovi.
   </p>
   <p>
    Vitnedy prehadzoval medzitým v nočnom čase listy cez múr, v ktorých Nemcom na vedomie
         dával, kde majú postaviť svoje delá, kde sú sklady pušného prachu. Keď toto knieža zbadal,
         obľahol Muráň zo všetkých strán. I dal svoje veľké delá a mažiare na protivnom vrchu, zo
         strany od Javorín, v takrečených nemeckých šancoch rozostaviť a odtiaľ končitými guľami a
         ohnivými raketami na pevnosť páliť. Obrana zámocká strážila a ukrývala všetky zápalisté
         látky do hlbokých podzemných skladov, a tak nemohli škodiť ohnivé rakety ani prachu ani
         potrave, a keď sa i niektorá strecha zapálila, bola hneď dolu strhaná a oheň udusený. Keď
         knieža z Lotharingu toto zbadal, chcel posádku sľubmi a darmi získať a ku zrade nakloniť.
         Ale bezvýsledné boli jeho kroky, len Vitnedy bol jeho. Často snažil sa knieža posádku v
         nočnom čase prekvapiť, no vždy bol útok zmužilo odrazený. Došli i pomocné vojská pod
         vedením generálov Spankaua, Koppa, kniežaťa z Holsteina a Leslyho, a predsa sa obliehanie
         Muráňa už na druhý rok preťahovalo. I prišiel knieža z Lotharingu naposledy k tomu
         presvedčeniu, že Muráň možno jedine hladom dobyť.
   </p>
   <p>
    Medzi posádkou kolovali úžasné chýry a Mária s Nagyom neznali to pochopiť. I doznali sa,
         že vodcovia povstania, ako Zrinský, Frankopán, Nádaždy, Tattenbach a iní čelnejší mužovia,
         boli už v ťažkých väzbách vo Viedni, v Hradci, vo Viedenskom Novom Meste, v Prešporku,
         Bystrici a v Košiciach, kde mali byť katovou rukou odpravení; doznali sa, že je i Rákóczi
         už chytený a že jedine Tökölymu pošťastilo sa s holým životom cez Sedmohradsko do Turecka
         zutekať. Vitnedy, na ktorého podozrenie padlo, že by on bol tie chýry roznášal, tvrdil, že
         nepriateľ prehadzuje cez hradby v nočnom čase listy, ktorými tieto chýry rozširuje a
         posádku k nevernosti a k zrade nahovára. Kapitán tešil vojsko, že im nezadlho príde pomoc
         od Sedmohradčanov a od Turkov.
   </p>
   <p>
    Keď ale obliehanie trvalo na druhý rok, keď potravy a streliva vždy viac a viac ubúdalo
         a o Tökölym, ktorý mal doviesť Turkov na pomoc, ani slychu — vtedy už i Mária Seči počínala
         byť nespokojná.
   </p>
   <p>
    „Čo si počneme,“ riekla jedného dňa Nagyovi, „keď nám ubudne potrava a nebudeme mať čo
         jesť?“
   </p>
   <p>
    Na takúto otázku neznal ani Nagy odpovedať, len zvesil hlavu a pokrčil plecami.
   </p>
   <p>
    I dôstojníci sťažovali si, že im streliva ubýva.
   </p>
   <p>
    Dobre toto spozoroval i Vitnedy a nik neznal, ako v nočnom čase zmizol z pevnosti.
   </p>
   <p>
    Knieža z Lotharingu zunoval už to zdĺhavé obliehanie, ktoré mu i tak žiadnu slávu
         neprinášalo, i uposlúchol radu Vitnedyho, ktorý sa teraz u neho nachádzal. Napísal Márii
         veľmi lichotivý list, v ktorom obdivoval a zveleboval jej hrdinskú myseľ a neobyčajnú pri
         ženských udatnosť; i tvrdil, že si pred svetom navždy slávne meno poistila, áno, i svojho
         nepriateľa úctou a šetrnosťou proti sebe zaviazala. No vyslovil, že si drží i za povinnosť
         na to ju upozorniť, aby povážila dobre svoj beznádejný stav a nebezpečné položenie, keď už
         všetci pohlavári odboja zneškodnení sú a odnikiaľ pomoc očakávať nemôže. Keby sa vraj teraz
         jej veľkomožnosť dobrovoľne poddala, mohla by ešte obdržať milosť od cisára, ako ju obdržal
         Rákóczi na prosbu svojej matky Žofie Bátory, zaplatiac len peňažitú pokutu a prijmúc
         cisárske posádky na svoje zámky. Keby ale, doložil ešte knieža, Muráň len mocou a útokom
         mal do rúk dostať, potom už, čo s bolesťou vyznať musí, ani pre palatínku, ani pre posádku
         a obyvateľov zámku, nijaká milosť miesta mať nebude.
   </p>
   <p>
    Tento list poslal po jednom dôstojníkovi, ktorý bol so zaviazanými očami do zámku
         dovedený.
   </p>
   <p>
    Mária vyžiadala si čas na rozmyslenie. I povolala po odchode dôstojníka k sebe kapitána
         a čelnejších svojich dôstojníkov na vojenskú poradu. Všetci uznávali, že je ich postavenie
         čo deň povážlivejšie. I uzniesli sa, že ak im všetkým skrz knieža z Lotharingu život i
         majetky písomne zaručené budú, že sa mu poddajú; ináč ale že sa radšej v rumoch mohutných
         hradieb Muráňa do jedného pochovať dajú. Podľa tohto uznesenia usilovala sa i Mária Seči
         čím najčastejšie výnimky ako pre seba, tak pre posádku u kniežaťa vymôcť; i žiadala, aby sa
         na svoju vojenskú česť, a to písomne zaviazal, že sa ani jej samej, ani nikomu z posádky a
         z obyvateľstva nič zlého nestane.
   </p>
   <p>
    Knieža odpovedal, že nie je síce od cisára splnomocnený, aby milosť rozdával, že sa ale
         za všetkých chce u cisára prihovoriť: a tak že sa ani o svoje životy, ani o svoje statky
         obávať nemajú. No doložil, aby pani palatínka toto už za jeho posledné osvedčenie pokladala
         a že by už nič viac neočakávala.
   </p>
   <p>
    Po mnohom premýšľaní pristala posledne Mária na tieto sľuby. I porobila všetky poriadky,
         aby svojho bývalého protivníka teraz už čo hosťa na zámku slávnostne prijať a čo
         najskvelejšie učastovať mohla, lebo si myslela, že i naďalej ma Muráni prebývať a svojimi
         statkami slobodne vládnuť bude. Či sa neoklamala?
   </p>
   <p>
    *
   </p>
   <p>
    Jedného krásneho rána stála celá muránska posádka v dlhých radoch od brány až po palotu
         pod svojimi zástavami vo zbrani. Pred palotou na červeným baršúnom potiahnutom stolci
         sedela pani zámku Mária Seči a za ňou stál tajomník Nagy so zemanmi, komorníkmi a všetkým
         obyvateľstvom zámockým. Pri samej bráne čakal veliteľ s vyššími vojenskými dôstojníkmi. Keď
         pred bránou zarachotili bubny a trúby sa ozvali, otvorila sa brána. Na čele cisárskeho
         vojska kráčal veliteľ, knieža z Lotharingu. Vojsko zámocké klonilo pred ním svoje zástavy
         až k zemi, pušky spustilo k nohám a šable strčilo do pošvy; i dávalo tak s nemým výrazom
         žiaľu a bolesti na tvári vojenskú úctu svojim niekdajším nepriateľom, ktorí s vejúcimi
         zástavami valili sa do zámku.
   </p>
   <p>
    Knieža z Lotharingu málo si všímal vojenský pozdrav kapitána a dôstojníkov posádky, šiel
         po palotu, kde ľahko ukloniac sa ovdovenej palatínke, hromovým hlasom velil svojmu vojsku,
         aby sa do radu postavilo. I rozkázal zámockej posádke, aby svoju zbroj na hŕby poskladala a
         na iné rozkazy prichystaná bola. Kapitánovi naložil, aby mu všetky bašty, delá, prachárne,
         kasáreň a vojenské zásoby poukazoval a odovzdal. I rozložil na všetky dôležité miesta svoju
         stráž; posádkovému vojsku ale rozkázal, aby sa utiahlo do kasárne. Jeho vojsko ostalo na
         dvore.
   </p>
   <p>
    Mária cítiac sa byť nezdvorilosťou tou urazená, utiahla sa so svojimi priateľmi do
         paloty. I čakala tu, čo ďalej bude nasledovať, lebo sa ešte vždy nazdala, že knieža príde
         sám k nej, aby napravil svoju nezdvorilosť. No ako náramne sa zarazila, keď nie knieža, ale
         cisársky dôstojník vkročil do paloty, za ním ale dvaja obecní vojaci so železnými putami v
         rukách…
   </p>
   <p>
    „V mene cisárovom oznamujem,“ riekol tento temným hlasom Márii a prítomným, „že pani
         Mária Seči, vdova po Františkovi Vešelínovi, ako i jej tajomník Nagy de Lesenye, ste mojimi
         väzňami. Poddajte sa bez odporu svojmu osudu. Vojaci, konajte svoju povinnosť: položte im
         putá na nohy!“
   </p>
   <p>
    Všetci prítomní ustrnuli pri týchto slovách. Mária vykríkla. Chcela hore stáť, no padla
         do mdloby. Komorné zalamujúc rukami a nariekajúc priskočili k nej a odsotili vojakov, čo
         jej chceli putá klásť. Keď ale videli, že sa nemôžu protiviť, prosili, aby samy mohli túto
         prežalostnú poslednú službu vykonať. A s usedavým plačom položili samy Márii putá na nohy.
   </p>
   <p>
    Dôstojník stál pri tomto výjave akoby hromom omráčený a len keď už Mária mala putá na
         nohách, pristúpil ostýchavo i zamkol ich. I Nagy bol zakovaný do želiez, hľadiac meravo do
         zeme.
   </p>
   <p>
    „A teraz,“ riekol dôstojník, „odveďte zajatých do žalára, každého osobitne; tam majú
         čakať na ďalší veliteľov rozkaz.“
   </p>
   <p>
    Na mnohé prosby dovolil dôstojník, aby Máriu odprevádzali komorné; no do žalára nesmel s
         ňou nik. Medzi obyvateľmi zámockými nastalo všeobecné prestrašenie a kvílenie.
   </p>
   <p>
    Druhého dňa zavčasu zrána stál zakrytý vozík pod zámkom, obklopený silným oddielom
         nemeckých jazdcov. Máriu i Nagya vyviedli vojaci zo žalára, posadili ich v tých ťažkých
         okovách do vozíka a viezli ich do Viedne.
   </p>
   <p>
    *
   </p>
   <p>
    Vo Viedni bol Nagy pod vyšetrovanie postavený, a keď nechcel vyjaviť, kde by boli tajné
         písomnosti sprisahancov ukryté, bol daný do škripca. No hroznými mukami trápený vyznal, že
         sú skryté pod hlavným oltárom Muránskeho chrámu. A keď tie písma boli prinesené, musel ich
         sám pred súdom čítať a vysvetľovať, lebo boli tajnými písmenami písané. Muky, ktoré
         podstúpil, zronili tak jeho zdravie, že náhle do ťažkej choroby upadol, z ktorej viac
         nepovstal: i skonal v žalári.
   </p>
   <p>
    Mária Seči netajila nič pred súdom; i odvolávala sa ustavične na sľuby, ktoré jej dal
         knieža z Lotharingu, a na to, že sa dobrovoľne poddala v tej nádeji, že dostane milosť od
         cisára. No márne boli jej nádeje. Nenašla milosti pred súdom, lebo sa jej za vinu
         pokladalo, že ona svojho nebohého manžela palatína k odboju tisla, že ona bola takrečeno
         dušou povstania. I odsúdená bola k potupnej smrti. Knieža z Lotharingu pracoval dotiaľ, kým
         výrok tento nebol premenený — na doživotný ťažký žalár.
   </p>
   <p>
    Medzi nájdenými na Muráni písomnosťami boli naznačené i mená všetkých sprisahancov;
         následkom toho nastalo chytanie a väznenie mnohých veľmožov a zemanov po Uhorsku. Majetky
         ich zhabal fiškus kráľovský, ich ale odvážali do Košíc, do Bystrice, Prešporka a do Viedne,
         kde boli ťažko pokutovaní.
   </p>
   <p>
    Vitnedy poponáhľal sa i protestantských farárov obžalovať, čo hlavných buričov, ktorí
         príhlasy z kancľa čítali a obecný ľud proti cisárovi podnecovali. Na potvrdenie toho podal
         kniežaťu z Lotharingu pôvodný príhlas, ktorý bol všetkými gemerskými protestantskými
         farármi podpísaný. A toto zapríčinilo hrozné prenasledovanie protestantských farárov a
         učiteľov, hoci žiaden nebol naznačený medzi sprisahancami na Muráni. Všetci boli z cirkvi
         vyhnaní, mnohí z nich pochytaní a čo najväčší previnilci v ťažkých putách pred súd do
         Prešporka vlečení, tam ukrutne žalárovaní; áno, jedni boli na galeje do Neapola odsúdení,
         druhí ale do vyhnanstva vypovedaní. A takto sa zachádzalo s nimi po celej krajine.
   </p>
   <p>
    Toto prenasledovanie, ktoré následkom Vešelínovho odboja zastihlo zemianstvo a
         protestantských obojeho vyznania farárov a učiteľov, bolo také kruté, že sa sami európski
         mocnári hnutí ľútosťou u cisára Leopolda za nich prihovárali. No i sám nevoľný ľud musel
         smutné následky znášať. A on predsa nič nezavinil, ba práve svojou nečinnosťou a
         nedôverčivosťou oproti zemianstvu preukázal veľké služby cisárovi. To sa nebralo do ohľadu.
         Cisárske vojenské pluky zúrili po obciach tak ako v nepriateľskej zemi, i nakladali ťarchy
         temer neznesiteľné, že bolo ľudu až do zúfania.
   </p>
   <p>
    Správa krajiny bola preinačená. Cisár chcel dať krajinu do moci a pod správu nemeckých
         rytierov, no na príhovor svojich verných odstúpil od toho, ale hodnosť palatína zrušil. Za
         gubernátora Ungarie menoval Kašpara Ambringera, veľmajstra rádu nemeckých rytierov, jemu k
         boku ustanovil siedmich radcov a dvoch tajomníkov sčiastky Nemcov, sčiastky Uhrov. Na Muráň
         vymenovaný bol za veliteľa Michal Angelo Jacquemont, až potiaľ držal sa tam knieža z
         Lotharingu.
   </p>
   <p>
    Vitnedy často znepokojoval knieža z Lotharingu, žiadajúc pre seba odmenu za svoje dobré
         služby. I chvastal sa, že jeho bola vlastne zásluha, že bolo sprisahanie zavčasu odkryté a
         odboj udusený.
   </p>
   <p>
    „Taký podliak, ako ste vy,“ riekol mu jedného dňa rozhnevaný knieža, „nezasluhuje druhej
         odmeny než šibenice.“
   </p>
   <p>
    I dal ho pred bránu vyhodiť.
   </p>
   <p>
    Nezadlho našli ho ľudia obeseného na jednom strome neďaleko Muráňa.
   </p>
   <p>
    Zahna vytiahli z Váhu pltníci.
   </p>
   <p>
    *
   </p>
   <p>
    Mnohé roky uplynuli. Drahá vlasť naša prežila ich v plači a v nešťastí. So suchým horelo
         i mokré: nevoľný slovenský ľud to okúsil!
   </p>
   <p>
    A čo sa stalo s Máriou?
   </p>
   <p>
    Jedného dňa prišiel uhorský veľmož do Viedne i dozvediac sa, že by Mária Seči ešte žila,
         pátral po jej bydlisku — po žalári, kde posiaľ väznená bola. Na mnohé prosby povolené mu
         bolo, aby ju navštívil. Žalárnik prijal vľúdne uhorského veľmoža, i zaviedol ho do hlbokého
         temného žalára, do ktorého to božie slniečko len úzkou škárou zvedavo nazeralo.
   </p>
   <p>
    V jednom kúte sedela v okovách na potuchnutej slame ženská osoba. Na drevenom stolíku
         stál vedľa nej krčah vody a kus čierneho chleba. Keď dnu vstúpil, začala nešťastnica
         divokým chrapľavým hlasom spievať:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Ach, Marča, Marča rumená,
      </em>
     </span>
     <br/>
     <span class="emphasis">
      <em>
       aká si krásna, červená!
      </em>
     </span>
     <br/>
     <span class="emphasis">
      <em>
       Príde na teba zima, mráz,
      </em>
     </span>
     <br/>
     <span class="emphasis">
      <em>
       odpadne z teba krása zas!
      </em>
     </span>
     <br/>
     <span class="emphasis">
      <em>
       Ujujú, ujujú, ujujú!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Veľmož sa zhrozil. Žalárnik hovoril, že často pozoruje u nej nápady šialenstva; keď
         príde k sebe, spomína knieža z Lotharingu.
   </p>
   <p>
    Veľmož pristúpil bližšie i triasol sa na celom tele. Mária bola koža a kosť. Jej sklené
         oči sedeli hlboko v jamkách. Zosinuté ústa triasli sa zimou. Jej vlasy biele sťa sneh
         viseli divo po pleciach. Šaty jej boli biedne.
   </p>
   <p>
    I prejdúc si vyschnutou dlaňou po čele, vzdychla si zhlboka. Ach, drahá sestra moja,
         Eva, odpusť — ach, odpusť nešťastnej svojej sestre a nepreklínaj ma!
   </p>
   <p>
    „No, akože sa rozhodol knieža z Lotharingu,“ uprela desný zrak svoj na veľmoža, „či si
         chce vymeniť svoje čestné rytierske slovo? Či mi vyprosí milosť u cisára?“
   </p>
   <p>
    Kropaje sĺz kanuli veľmožovi po lícach, i odvetil smutno:
   </p>
   <p>
    „Milosť je u boha, nešťastná Mária! Ty si bola Ladou,
    <sup>
     [
     <a class="footnote" href="#ftn.id2589625" name="id2589625">
      117
     </a>
     ]
    </sup>
    ,ružou muránskou‘ nazvaná, a čoho si sa dožila!“
   </p>
   <p>
    I zalomil rukami.
   </p>
   <p>
    „Tak niet pre mňa milosti, niet, a ja musím zahynúť pod katovou rukou!“ riekla Mária
         zvesiac hlavu.
   </p>
   <p>
    „Bože,“ uprela po chvíli prosiaci zrak k nebu, „bože, vysloboď ma z tohto trápenia a
         odpusť mi hriechy! — U boha milosť — u boha — na zemi jej niet!“
   </p>
   <p>
    I zvalila sa nešťastnica na zhnitú slamu, kŕče ju pochytili, srdce jej puklo žiaľom.
   </p>
   <p>
    Tak zahynula Mária Seči, vdova palatína Uhorskej krajiny, Františka Vešelína.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2589625" name="ftn.id2589625">
        117
       </a>
       ]
      </sup>
      <span class="emphasis">
       <em>
        Lada
       </em>
      </span>
      — slovanská bohyňa lásky
     </p>
    </div>
   </div>
  </div>
 </body>
</html>
