<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2523080">
       </a>
       I. Útek
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo to roku 1671.
   </p>
   <p>
    Tichá tmavá noc pokryla švárne kraje horného Považia. Myslel bys’, že svet vymrel;
               no ináč bolo tomu!
   </p>
   <p>
    Známy cisársky generál Spork
    <sup>
     [
     <a class="footnote" href="#ftn.id2523106" name="id2523106">
      1
     </a>
     ]
    </sup>
    obliehal Tökölyho
    <sup>
     [
     <a class="footnote" href="#ftn.id2523126" name="id2523126">
      2
     </a>
     ]
    </sup>
    zámok Likavu.
   </p>
   <p>
    Ticho bolo široko-ďaleko.
   </p>
   <p>
    „Kto tam?“ zvolala zrazu vojenská stráž, i prerušila tú zdanlivú tichosť nočnú.
   </p>
   <p>
    „Dobrý priateľ,“ znela odpoveď dôstojníkova. „Dajte pozor, čochvíľa bude polnoc.
               Celý tábor pohrúžený je v sladkom spánku, aby sme sa posilnili ku krušnej práci,
               ktorá nám na úsvite nastáva. I dajte dobrý pozor, aby nám z toho odbojného hniezda
               ani len živá myš neušla.“
   </p>
   <p>
    A zasa nastala tichosť hrobová; len z času na čas počuť bolo v diaľke volanie
               stráže.
   </p>
   <p>
    „Myslím,“ riekol dôstojník svojmu poddôstojníkovi, keď už boli temer všetky stráže
               prehliadli, „myslím, že tie porúchané hradby neodolajú nášmu útoku.“
   </p>
   <p>
    „Len nech zahrmia dva-tri výstrely z niektorého z našich väčších diel, a tá hromada
               skál zrúti sa i pochová vo svojich rumoch každú odbojnú dušu,“ podotkol poddôstojník.
   </p>
   <p>
    „Ani nám viac strieľať netreba, len s holou šabľou popreskakujme tie rozvaliny
               hradieb i zrúbme tých lotrov až do posledného.“
   </p>
   <p>
    „Naši chlapci nedajú ver’ nikomu milosť! Ja sa len divím, keď už ten starý Štefan
               Tököly, bývalý mocný spojenec Vešelínov, zomrel, prečo jeho syn Imro, to pätnásťročné
               chlapčisko, zavčasu nehľadal milosť a odpustenie u cisára, ale dosiaľ sa protiviť
               opovažuje. Veď nieto už nijakej preň cesty, ni nádeje na vyslobodenie. Neujde myš z
               pasce, keď sa vrchnák na ňu prichlopil. Odbila mu už hodina!“
   </p>
   <p>
    „Pán dôstojník,“ riekol jeho sprievodca, „mne sa tak vidí, ako čo by sa tam v diaľke
               nejaká postava ľudská pohybovala!“
   </p>
   <p>
    „Vskutku, i ja dačo pozorujem. Len ticho, treba sa najskôr presvedčiť, či ide von zo
               zámku, či do zámku.“
   </p>
   <p>
    „Mne sa zdá, že ide práve ku studienke. Obkľúčime tú nočnú obludu, neujde nám.“
   </p>
   <p>
    Pod zámkom bola studienka, na ktorú i vojaci Sporkovi, i ľudia z blízkej osady na
               vodu chodievali.
   </p>
   <p>
    Pred samým úsvitom priblížila sa k nej ženská postava i načierala do krčaha vodu.
               Znenazdania obkľúčila ju stráž a poddôstojník zvolal silným hlasom: „Kto si?!“
   </p>
   <p>
    „Ach, bože môj,“ zvolala ženská, „ako som sa predesila, všetka sa trasiem.“
   </p>
   <p>
    „Tys’ prišla na výzvedy do nášho tábora? Hovor, kto ťa sem poslal, skade si?“
   </p>
   <p>
    „Ach, ja úbohá dievčina, ešte že na výzvedy! — Veď ja som tu z blízkej dediny
               Likavky Zuzka Dovalovie, i prišla som môjmu chorému otcovi po čerstvú vodu, bo sa mu
               z nej zažiadalo, i hovoria naši ľudia, že táto voda i z choroby lieči. Vo dne by sa
               bála sem medzi vojakov prísť, preto som prišla za zorničky.“
   </p>
   <p>
    „Veď si hádam vedela, že tu naše vojsko ako vo dne, tak i v noci táborom leží? Prečo
               si sa opovážila nočného času sem sa prikradnúť? Tys’ podozrivá osoba, my ťa
               neprepustíme, pôjdeš s nami, napred stúpaj!“
   </p>
   <p>
    „Ach, zmilujte sa nado mnou, páni vojaci, a prepusťte ma ku chorému otcovi, ktorý na
               mňa čaká, alebo ma odprevaďte do blízkej dediny, aby ste sa tak na vlastné oči svoje
               presvedčili, že pravdu hovorím.“
   </p>
   <p>
    „Ako sa mi zdá, tys’ ešte veľmi mladá dievčina. Koľko ti rokov?“ pýtal sa jej
               dôstojník, ktorý práve prišiel.
   </p>
   <p>
    „Moja krstná mať od Ondrejov hovoria, že mi je práve na Jána pätnásť rokov. Moja
               drahá mať už od piatich rokov v zemi hnije a otec mi leží chorý, i nemá okrem mňa
               nikoho, kto by sa o neho postaral a ho opatril.“ Tak hovorilo dievča i pustilo sa do
               usedavého plaču.
   </p>
   <p>
    „No, neplač, dievka moja,“ tešil ju dôstojník, i hladil jej dlaňou uplakané líce.
               „Nič sa ti zlého nestane, ak pravdu hovoríš, o čom sa ľahko presvedčíme. Likavka je
               tu nablízku. Odveďte ju, pán poddôstojník s jedným vojakom od stráže až k jej otcovi
               do dediny; lebo i tam máme predstráže a istotne by ju i tam zastavili, a divno veru,
               že ju sem idúcu nespozorovali. Ak pravdu hovorí, oddajte ju otcovi; keby ale bola
               luhala, privediete ju naspäť do tábora, a potom jej beda!“
   </p>
   <p>
    Poddôstojník s jedným vojakom vzali ju medzi seba a viedli do dediny, keď sa už
               brieždiť počínalo. Prišli medzi humná. Poddôstojník chcel dievčaťu lepšie do očú
               nazrieť, i potkol sa na skalu i vystrel sa, ako bol dlhý.
   </p>
   <p>
    „Hahaha, ver’ sa vám stalo, ako ste zaryli nosom do zeme,“ smial sa vojak. I zohol
               sa a zodvihol ho, podávajúc mu ešte kalpak, ktorý bol stranou odletel.
   </p>
   <p>
    Poddôstojník obzrel si ranenú ruku i zahrmel: „Ako čo by okovaná strela bola do mňa
               uderila, tak ma to hodilo o zem. Ale — hrom a peklo!… Kde je to dievča, kam sa
               podelo?“
   </p>
   <p>
    „To nám, na môj hriešnu dušu, zmizlo ani gáfor!“
   </p>
   <p>
    Volajú, hľadajú, všetko darmo. Dopytujú sa po dedine na ňu i na jej otca, nikto ho
               neznal, nikto ju nevidel, a tak zahanbení a rozmrzení vrátili sa naspäť do tábora.
   </p>
   <p>
    Len čo sa rozvidnelo, už hrmeli všetky delá a mažiare Sporkove proti Likavke tak
               úžasne, až sa zem zatriasla a dunčanie odrážalo sa od skalísk Kriváňa po celom
               Liptove.
   </p>
   <p>
    Zámocké delá vždy slabšie a slabšie odpovedali, lebo tam už bol nedostatok prachu a
               delá ležali z väčšej čiastky porúchané, chlapi postrieľaní. Zámok zahalil sa temným,
               hustým kúrom, z ktorého vyšľahoval s praskotom červenorudý plameň. Nikto viac
               nepomyslel na hasenie požiaru. Junač liptovská, ktorá s podivuhodnou bohatierskou
               srdnatosťou a húževnatou vytrvalosťou tak dlho proti toľkej presile bránila tie
               skaliská likavské, majúc teraz už istý a skorý pád zámku pred očami, zobrala sa
               dohromady, vprostriedku zástava Tökölyho, i oduševňovala sa vospolok hrdinskými
               rečami ku statočnému poslednému odporu, aby i v páde svojom zachovala vojenskú česť a
               slávu, a nepriateľ aby draho kúpil víťazstvo svoje. I so zbrojom v ruke čakala na
               útok Sporkovho vojska. A netrvalo to dlho i prestala streľba, i z tisíc hrdiel
               zaznelo: „Hurá, hurá!“
   </p>
   <p>
    A ako povíchrica valilo sa nepriateľské vojsko proti zámku, s holými šabľami a
               napnutými pikami preskakujúc porúchané a rozváľané hradby. Mužstvo posádky vypálilo
               svoje posledné nábitky a vrhlo sa so zápalom a nezlomnou bojachtivosťou na valiace sa
               čaty nepriateľské. Nastal tuhý zúfalý zápas, streľba pušiek, brinkot mečov, z ktorých
               sršali iskry, klanie a vraždenie na všetky strany.
   </p>
   <p>
    „Rúbte, bratia, smrť vrahom našej slobody!“ volali Tökölyho náčelníci.
   </p>
   <p>
    „Nikomu milosť, bite odbojníkov, nedarujte život ani jednému!“ odvetili na to
               Sporkovi dôstojníci. Tomuto zlomila sa šabľa, i dal sa päsťou a zubmi do protivníka.
               Jedni hrozne kliali, iní pod ťažkými ranami stonajúc, s bolestným výkrikom padali na
               zem, smrti do chladného náručia. Poslední potýkajúci sa brodili sa v krvi ľudskej.
               Konečne po dlhom krutom zápase vojsko Sporkovo dobylo i poslednú baštu a tých, ktorí
               sa poddať nechceli, bez milosti dorúbalo, ostatných ale zajatých odviedli do tábora a
               vsadili do pút.
   </p>
   <p>
    Nadarmo hľadali po všetkých kútoch zámku mladuškého pána Likavy, Imricha Tökölyho.
   </p>
   <p>
    Jeden na smrť ranený dôstojník vyjavil, že Tököly práve pominulej noci pred samým
               úsvitom v ženských šatách preoblečený zmizol zo zámku.
   </p>
   <p>
    „Môžete si ho hľadať,“ riekol zomierajúci, „ale my sme vám ukázali, ako vedia
               Slováci bojovať. I Spork bude pamätať na Likavu! Hurá, Tököly!“
   </p>
   <p>
    To boli jeho posledné slová a — skonal.
   </p>
   <p>
    Akonáhle sa o úteku Tökölyho Spork dozvedel, hneď rozposlal tlupy jazdcov na všetky
               strany, k Ružomberku i k Mikulášu; k Nemeckej Ľupči i do Oravy, aby ho s najväčšou
               pilnosťou sliedili, sľubujúc veľkú odmenu tomu, kto by ho buď živého naspäť doviedol,
               alebo aspoň jeho hlavu.
   </p>
   <p>
    Povážlivý chýr o páde Likavy preletel chytro hore-dolu celým Liptovom, od konca do
               konca.
   </p>
   <p>
    Nastal všeobecný zmätok a strach, i trápna neistota o budúcnosť, obzvlášte medzi
               vyšším zemianstvom, ktoré bolo viac-menej zapletené do odboja Vešelínovho.
    <sup>
     [
     <a class="footnote" href="#ftn.id2523518" name="id2523518">
      3
     </a>
     ]
    </sup>
    Najväčší strach bol po blízkych osadách okolo Likavy, kde už beztak počas
               obliehania zámku Sporkovi vojaci mnohé násilenstvá a krádeže porobili, teraz počas
               úžasného útoku a dobytia zámku obyvatelia, chlapi, ženy, deti, starci utekali na
               hory, vláčiac na chrbte všelijaké svoje háby a majetok a vyháňajúc dobytok do hôr.
               Báli sa, že Sporkovi rozhnevaní vojaci i okolité dediny budú páliť a rabovať.
   </p>
   <p>
    Jedno dievča práve v dedine Liskovej vyháňalo za druhými so strachom svoju kravičku,
               ktorá sa spoza dediny domov vždy behom vrátila.
   </p>
   <p>
    Dievča nevedelo si s ňou rady i plakalo. I príde cudzia pocestná dievka k nej.
   </p>
   <p>
    „Ja ti pomôžem do hory vyhnať tvoju kravičku,“ tešila ju. „A kdeže sú tvoji rodičia,
               bratia, sestry, že si tak samotná?“
   </p>
   <p>
    „Tí sú už s dobytkom a náradím v hore, ja som sa ale vrátila pre túto kravičku,
               ktorá mi ušla domov.“
   </p>
   <p>
    „A či máte ešte dačo v dome, čo by bolo treba zachrániť?“ spytuje sa cudzie dievča.
   </p>
   <p>
    „Veru máme ešte tam všelijaké háby a šaty, i otcove, i bratove.“
   </p>
   <p>
    „No poďme teda k vám; veď tí vojaci, čo všetko rabujú, ešte tak skoro neprídu.“
   </p>
   <p>
    Šli teda do domu a to cudzie dievča našlo hneď i krpčeky, i chološne, i opasok, ba i
               halienku a klobúk, ktoré práve priliehali na parobka asi pätnásťročného. Pokým sa
               domové dievča, plačúc, s kravou naháňalo, oblieklo to cudzie jej bratove šaty, vzalo
               sekeru do ruky a išlo z dediny ďalej cestou k Mikulášu. Ako ide cestou, počuje za
               sebou dupot koní a tlupa Sporkových dragúnov dohoní ho.
   </p>
   <p>
    „Skade si, chlapče, a kde ideš?“ zavolal jeden vojak naň.
   </p>
   <p>
    „Ja som paholok žida Abraháma z Mikuláša. Predal junce jednému sedliakovi bez
               peňazí, nuž som ho chodil upomenúť, aby zaplatil, lebo že ho dá na právo; ten sa ale
               vyhováral, že nemá, aby mu počkal!“
   </p>
   <p>
    „A či nevieš, alebo si nečul o dievčati, ktoré ušlo z Likavského zámku?“ spytujú sa
               ho ďalej vojaci.
   </p>
   <p>
    „Ba veru hovorili dačo ľudia, že dákesi dievča odviazalo plť na Váhu a tak sa
               preplavilo na druhú stranu rieky, i pospiechalo vraj v tú stranu k Nemeckej Ľupči.“
   </p>
   <p>
    Vojaci poradili sa medzi sebou a prejdúc cez Váh, uháňali cvalom k Ľupči.
   </p>
   <p>
    V Mikuláši bol zeman, ktorý v tomto všeobecnom strachu a zmätku nestratil svoj
               obyčajný, veselý rozmar. Volali ho obyčajne len Lišajom, že mal od svojho narodenia
               veľký lišaj na čele. Tvár jeho bola, ako čo by čerti boli na nej hrach mlátili.
   </p>
   <p>
    Jedného odpoludnia vyšiel Lišaj za mesto na prechádzku popri Cigánoch, s ktorými
               žarty vyvádzať bol zvykol.
   </p>
   <p>
    „Ale, pán urodžený, kdeže šte boli, že šme váš tak dávno nevideli?“ pýtal sa ho
               Cigán Ferko, ktorý bol práve z trhu viacej koní dohnal.
   </p>
   <p>
    „A ty, Fero, čože si počneš s tými devlami?“ odpovedal otázkou Lišaj.
   </p>
   <p>
    „Len ša prižrite,“ riekol Cigán i pochytil do pravej ruky kladivo, do ľavej veľký
               hlavatý klinec, priložil ho slepému sivkovi ostrým koncom na čelo a uderil naň
               kladivom tak silne, že mu ten ostrý klinec na jeden úder vrazil do čela. Kôň sa
               skydol na zem.
   </p>
   <p>
    „No, či je to nie po majšteršky?“ hovoril Cigán.
   </p>
   <p>
    I priložil ten klinec druhému koňovi na čelo a rozohnal sa kladivom. Na Ferkovo
               nešťastie ten druhý kôň na jedno oko ešte videl a práve v ten čas, keď sa Ferko
               rozohnal, vyhodil hlavou a milý Cigán namiesto klinca udrel sa po prstoch, takže od
               bolesti kladivo odhodil a poskakujúc dokola a bedákajúc, ofukoval si prsty.
   </p>
   <p>
    Lišaj sa smial, až sa mu brucho triaslo.
   </p>
   <p>
    „Nevieš ty, Fero,“ hovoril mu, „svoje remeslo; ja ťa ale naučím! Vezmi sekeru a zo
               štiepy dreva okreš paloš, rozrež koňovi nožom kožu na prsiach a potom mu vraz ten
               drevený paloš celou silou cez pľúca až do srdcovej komory a vytrhni ho von odrazu.
               Každý kôň sa ti zrúti, stečie náhle z krvi a je po ňom.“
   </p>
   <p>
    „Pán urodžený,“ odsekne s hrdosťou Cigán, „keď ša vy na to remešlo dáte, tak môžete
               klať palošom; to je po žemiansky, ale ja len kladivom, a tej devle, čo vidí, zahodím
               svoju gubku na oči, aby nevidela môj mlatok.“
   </p>
   <p>
    „Už je to darmo, keď pán boh Cigána stvoril, dal mu do jednej ruky kladivo, do
               druhej kliešte,“ doložil Lišaj.
   </p>
   <p>
    „A anjelikovia mu zahrali na husliach!“ ohlásil sa Ferko. „Pamätajte, že i moje
               detné deti vám pánom budú na hušličkách prehrávať, že vám od radosti budú žilky
               škákať, a budete im peniaže šypať ako plevy!“
   </p>
   <p>
    Medzitým, čo sa Ferko i s druhými Cigánmi okolo svojho remesla mal, priblížil sa
               Lišaj ku kolibe, kde práve stará Cigánka halušiek bola navarila. I vykydla ich na
               veľkú misu a len čo sa obrátila chrbtom a hľadala varešku, vytiahol chytro Lišaj dačo
               zo svojho vrecka i strčil rukou hlboko do misy medzi halušky. Odišiel stranou i sadol
               si neďaleko na pažiť.
   </p>
   <p>
    Cigánka zavolala celú početnú rodinu k haluškám a všetci dali sa do jedenia. Keď už
               asi do polovice misy halušiek bolo ubudlo, spozorujú Cigánčatá, že sa medzi haluškami
               dačo živého pohybuje a silou na svetlo dvíha. Zrazu vyteperí sa žaba hore na halušky
               a utierajúc si zalepené oči od cesta, zakŕka — a všetci Cigáni, Cigánčatá, ako čo by
               hrom bol medzi nich udrel, s hrôzou poskákali na stranu, zazerajúc krivým okom na
               Lišaja, ktorý sa celkom nevinným staval, akoby sa bol opravdivý zázrak prihodil. Keď
               sa mu konečne pošťastilo hladkými rečami utíšiť Cigánov, prehovoril ešte starú
               Cigánku, aby si vysadla na jedného koňa, ktorého ostatní z miesta ťahali a tískali.
               Nablízku bola veľká mláka a Lišaj, prijdúc až k samému koňovi, náhle sa plecom zaprel
               do neho, i zrútil sa spolu i s Cigánkou do veľkej bariny; ale sa zaraz i na útek dal,
               lebo Cigáni, všetci rozpajedení, pochytali mlatky, hrudy a skaly i bežali za ním,
               hrešiac a nadávajúc mu:
   </p>
   <p>
    „Či šte vy žeman, vy šte len taký carha!“
   </p>
   <p>
    V tom okamžení kráčal cestou mladý parobok. I okríkol Cigánov a pozvŕtajúc sekerou,
               rozohnal ich, ktorí ustavične len hrešili a vyhrážali sa päsťami a mlatkami.
   </p>
   <p>
    Lišaj vykladal cestou do mesta svojmu mladuškému ochrancovi:
   </p>
   <p>
    „Vidíš, chlapče, akí to nevďační psi, tí parahúni. Čo som im ja v živote dobrého
               narobil. Len nedávno pochovávali Cigánča a rechtor im ho nad hrobom nechcel
               prežehnať, kým mu vraj oferu nedajú, i tvrdil, že ich to Cigánča po smrti bude chodiť
               mátať. Cigáni sa vyhovárali, že nemajú peňazí, ale keď ich rechtor uistil, že prijme
               i klince, bežali domov a potom všetci, i mladí, i starí, nahádzali mu nad otvoreným
               hrobom klincov do vystretého klobúka. Ja som tomu rechtorovi k tej ofere poslal ešte
               pintu vína — a čo mám z toho? Na Vianoce mi príde Cigán Fero čestinovať a ja ho
               oslovím: ,No, povedzže už dakedy dačo múdreho.‘ Tu sa ti on dá do perorácie a začne:
               ,Ža žáhradami štoja tri krále, čo Krišta ukrižovali!‘ — ,No, veď je to za vinš, a či
               ozaj z tvojej kotrby pošiel!‘“
   </p>
   <p>
    „Ale, pán urodzený, čo sa vy teraz len toľko zapodievate tými Cigánmi, keď je
               krajina v najväčšom nebezpečenstve?“ pýtal sa ho neznámy šuhaj s nevôľou.
   </p>
   <p>
    „A čo mám robiť, keď teraz hlava uhorského zemana neplatí viac ako makovica?“
   </p>
   <p>
    „A či viete, že Likava padla?“
   </p>
   <p>
    „Znám, veď Sporkovi dragúni dopytujú sa už tu v Mikuláši na mladého Tökölyho, ktorý
               im vraj uskočil; vypísali i odmenu na jeho hlavu.“
   </p>
   <p>
    Neznámy zostal zarazený, nevediac, či má ďalej ísť a či sa vrátiť. Lišaj meral ho
               okom od hlavy do päty i pošepol mu do ucha:
   </p>
   <p>
    „Poznám vás!“
   </p>
   <p>
    „A či chcete ma zradiť?“
   </p>
   <p>
    „Nebojte sa,“ podával mu Lišaj ruku, „na moju zemiansku česť a vieru vám sľubujem,
               že vás svojím životom do poslednej kvapky krvi brániť budem. — Ale poďme do môjho
               domu!“
   </p>
   <p>
    Vojdúc do domu, rozposlal Lišaj hneď svojich domácich, a keď boli osamote, pochytil
               Tökölyho, lebo on to bol, za ruku, hovoriac:
   </p>
   <p>
    „Likava padla. No, vďaka bohu, že ste aspoň vy so životom ušli; všetci sme vás už za
               strateného držali. Tejto noci pospíte si u mňa, ráno pred úsvitom odprevadím vás
               ďalej na bezpečnejšie miesto. Tu by vás ľahko vysliediť mohli, a to by bola i vaša, i
               naša záhuba. Pýtam sa vás len dôverne, kam by ste sa teraz chceli obrátiť?“
   </p>
   <p>
    „Ja by si želal, keby som sa mohol dostať čím skôr do Sedmohradska k Apaffymu.“
    <sup>
     [
     <a class="footnote" href="#ftn.id2506741" name="id2506741">
      4
     </a>
     ]
    </sup>
   </p>
   <p>
    „Teda pôjdeme do Siksavy junčovinu kopovať a stadiaľ obrátime sa k Tise: alebo vás
               vezmem so sebou do Kežmarku a stadiaľ prejdete do Poľska — a tak k Apaffymu.“
   </p>
   <p>
    Tököly doložil, že mu Kežmarok najbližšie padne a rád by ešte zhliadnuť ten svoj
               zámok, v ktorom sa roku 1656 narodil. Domový pán porobil potrebné poriadky hneď
               zvečera a okolo polnoci, keď kohúty spievali, s Tökölym, za jeho pohoniča
               prestrojeným, uháňal hore Liptovom do Spiša.
   </p>
   <p>
    Dobytie Likavského a nato i Muránskeho zámku zapríčinilo náramne veľké predesenie v
               Liptove, v Gemeri, Zvolene i po celom Hornom Uhorsku. Vyššie zemianstvo triaslo sa
               strachom pred vychýreným cisárskym vodcom Sporkom a jeho druhými generálmi, Koppom,
               Spankauom, Caprarom
    <sup>
     [
     <a class="footnote" href="#ftn.id2506793" name="id2506793">
      5
     </a>
     ]
    </sup>
    a Karaffom.
    <sup>
     [
     <a class="footnote" href="#ftn.id2506809" name="id2506809">
      6
     </a>
     ]
    </sup>
    — Kto mohol, hľadel sa útekom ochrániť, a jedni na Lúčky cez Oravu, iní
               na Pribylinu cez priesmyky Tatier alebo na Kežmarok, zasa iní na Prešov a Bardejov,
               všelijako preoblečení, skusujúc mnohé dobrodružstvá a trampoty, utekali do Poľska,
               kde ich šľachta poľská pohostinne a priateľsky prijímala.
   </p>
   <p>
    I pod krátkym časom nazhromaždilo sa mnoho emigrantov uhorských v Poľsku. Tí, ktorí
               sa doma ukrývali, boli z väčšej čiastky špehúňmi skoro prezradení a zlapaní. I
               cisársky generál Kopp, ktorého s čiastkou vojska bol tu Spork zanechal, aby
               nespokojencov na uzde držal a vinných prísne trestal, ukrutne zúril proti všetkým,
               ktorí padli do podozrenia, že boli uzrozumení so sprisahancami a odbojníkmi. I
               stíhali každého, kdekoľvek a akokoľvek sa ich zmocniť mohli; vodili ich pred vojenský
               súd, mučili a trýznili bez všetkého milosrdenstva, ba i samu pokutu smrti skrz
               ukrutné, neľudské vynálezy ako najvyššie zostriť sa usilovali, takže daktorí boli i
               križovaní, druhí na kusy rozsekaní, lebo na koly nastrčení, alebo v kolese dolámaní.
               I Koppove vojenské exekúcie hrôzou a ošklivosťou naplňovali myseľ i srdcia divákov.
   </p>
   <p>
    Koppovi vojaci, nedostávajúc riadne svoj žold, lúpili zemanov i mešťanov, i brali
               násilne, kde čo našli. Generál prehliadol všetko z nenávisti oproti Uhrom. A oni,
               nebojac sa trestu, dopúšťali sa zo dňa na deň vždy väčších výstupkov, krádeží a
               všelijakých hanebností oproti pokojným obyvateľom. Táto zaslepenosť a neľudskosť
               generála Koppa nie že by bola utíšila vzbúrené mysle, no rozplameňovala ich viac a
               viac, čím počet nespokojencov zo dňa na deň rástol, ktorí navzájom, kdekoľvek mohli
               cisárskeho vojaka pochytiť, tými najukrutnejšími mukami ho dokatovali a umučili.
   </p>
   <p>
    Tak zachodili s občanmi v stoliciach nimi obsadených i ostatní generáli vojska
               cisárskeho, ako Spankau a Schöning,
    <sup>
     [
     <a class="footnote" href="#ftn.id2506924" name="id2506924">
      7
     </a>
     ]
    </sup>
    knieža z Holsteinu. Všetci títo vyberali daň násilne od poddaných i od
               zemanov a zaviedli všeobecný popis obyvateľstva. Ba Spankau donútil Gemerčanov, že až
               na ďaleké pevnosti do Senderova a do Tokaja museli voziť pre vojsko potravu a na
               tisíce ľudu po celé mesiace bezplatne hlboké priekopy kopať, násypy robiť, hradby a
               bašty opravovať boli donútení.
   </p>
   <p>
    No, ni Turci neprestávali sužovať a nátlaky robiť zo svojich zámkov na všetky
               pohraničné a v ich susedstve ležiace stolice. Tu sa vyznačoval obzvlášte pohlavár
               turecký v Jágri, ktorý s veľkou prísnosťou a hrozbami požadoval od samej Gemerskej
               stolice obežníkom, v tureckom jazyku písanom, štyridsať mariek zlata ako ročitú daň.
               I prikázal, aby sa z osady Hanavy všetky zemianske panie a paničky, o ktorých kráse
               sa bol dopočul, pred ním v Jágri ustanovili, aby si pre svoj a ostatných pašov hárem
               povyberať mohli, ktoré by sa im zazdali. Nestydatú a hanebnú túto požiadavku Gemerská
               stolica mohla len mnohými prosbami a darmi trápne od seba odvrátiť a pašu
               uchlácholiť.
   </p>
   <p>
    Úbohý ľud bol v tom čase v hroznom položení. I nieto divu, keď rozhorčenosť občanov
               vystúpila konečne na najvyšší stupeň a mnohé srdce prekypelo žlčou. Jedni v divokej
               rozzlostenosti svojej zatínali päste a s iskriacimi očami, s hroznými kliatbami
               prisahali pekelnú pomstu svojim trýzniteľom; iní v tupej zúfanlivosti preklínali deň
               svojho narodenia, hromžiac, že sa im už zhnusil taký život, ktorý sa vraj vyrovná
               mukám pekelným. Áno, mnohí s bohorúhavou zúfanlivosťou volali:
   </p>
   <p>
    „Keď sa nebo nad nami nezľutuje, my sa s peklom spojíme a čertovi sa zapíšeme, nech
               nám len pomáha!“
   </p>
   <p>
    V takom stave nachádzala sa naša milá vlasť, drahý náš národ slovenský!
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523106" name="ftn.id2523106">
        1
       </a>
       ]
      </sup>
      <span class="emphasis">
       <em>
        Spork
       </em>
      </span>
      — Johann Sporck (1597 — 1679), nemecký ríšsky
                         gróf, preslávený generál a maršal cisárskej jazdy v tridsaťročnej vojne.
                         Bojoval proti Turkom, Švédom a pochodil celú severozápadnú Európu. R. 1670
                         poveril ho cisár trestnou výpravou do Uhorska.
     </p>
    </div>
    <div class="footnote">
     <p>
      <sup>
       [
       <a class="para" href="#id2523126" name="ftn.id2523126">
        2
       </a>
       ]
      </sup>
      <span class="emphasis">
       <em>
        Štefan Tököly
       </em>
      </span>
      — Thököly (1623 — 1670), člen uhorského
                         šľachtického rodu, ktorý získal zemianstvo iba r. 1572, no potom vlastnil
                         na území Slovenska veľké majetky. Štefana obvinili z účasti na sprisahaní
                         proti Leopoldovi I., skonfiškovali mu majetky a cisárske vojsko ho
                         obkľúčilo na Likavskom hrade, kde za obliehania umrel. Začiatky tohto
                         odboja opísal Ján Kalinčiak v povesti Orava, Orol I, 1870.
     </p>
    </div>
    <div class="footnote">
     <p>
      <sup>
       [
       <a class="para" href="#id2523518" name="ftn.id2523518">
        3
       </a>
       ]
      </sup>
      <span class="emphasis">
       <em>
        odboj Vešelínov
       </em>
      </span>
      — Po víťazstve cisárskych pri Svätom
                         Gottharde r. 1664 uzavrel Leopold I. s Turkami pre Uhorsko veľmi nevýhodný
                         mier. V Uhorsku znovu nastala nespokojnosť i pre nerešpektovanie
                         šľachtických privilégií a náboženské perzekúcie zo strany Viedne. Za
                         takýchto pomerov vzniklo r. 1667 sprisahanie uhorských magnátov na čele s
                         palatínom Františkom Vesselényim. Sprisahanci, zväčša katolíci, počítali s
                         nespokojnými evanjelikmi a zahraničnými spojencami, Turkami a Francúzmi.
                         Cieľom sprisahania bolo zosadenie Habsburgovcov v Uhorsku. Po Vesselényiho
                         smrti sa sprisahanie pre nesvornosť účastníkov predčasne prezradilo r.
                         1669. Cisár rozkázal previnilcov zajať a r. 1671 popraviť. Potom nastali po
                         celom Uhorsku neúprosné perzekúcie. Tomášik tieto udalosti opísal v povesti
                         Odboj Vešelínov, Orol I, 1870.
     </p>
    </div>
    <div class="footnote">
     <p>
      <sup>
       [
       <a class="para" href="#id2506741" name="ftn.id2506741">
        4
       </a>
       ]
      </sup>
      <span class="emphasis">
       <em>
        Apaffy
       </em>
      </span>
      — Michal Apafi (1632 — 1690), sedmohradské
                         knieža. Jeho otec Juraj bol prívržencom Bethlena. Michala r. 1661 vymenoval
                         budínsky paša Ali za vládnuce sedmohradské knieža. Ako sultánov lénnik
                         bojoval proti cisárskym vojskám pri Nových Zámkoch, Nitre a v Novohrade.
                         Neskôr podporoval v odboji Thökölyho.
     </p>
    </div>
    <div class="footnote">
     <p>
      <sup>
       [
       <a class="para" href="#id2506793" name="ftn.id2506793">
        5
       </a>
       ]
      </sup>
      <span class="emphasis">
       <em>
        Caprara
       </em>
      </span>
      — Enea Silvio (1631 — 1701), člen talianskeho
                         grófskeho rodu, cisársky generál. V Uhorsku bojoval proti Turkom a
                         povstalcom.
     </p>
    </div>
    <div class="footnote">
     <p>
      <sup>
       [
       <a class="para" href="#id2506809" name="ftn.id2506809">
        6
       </a>
       ]
      </sup>
      <span class="emphasis">
       <em>
        Karaffa
       </em>
      </span>
      — Antonio Caraffa (umrel r. 1693), člen
                         slávneho ale rozpínavého šľachtického rodu v Neapole. R. 1665 vstúpil do
                         služieb Leopolda I. R. 1683 úspešne vyjednával s Jánom Sobieskym o pomoc
                         proti Turkom. Potom bojoval v Uhorsku proti Turkom a povstalcom. R. 1685
                         dobyl Prešov a o dva roky ho cisár vymenoval za veliteľa Horného Uhorska.
                         Caraffa kruto prenasledoval a trestal Thökölyho prívržencov. R. 1687
                         predsedal vojenskému súdu v Prešove, ktorý odsúdil a dal popraviť množstvo
                         ľudí. V tom istom roku dobyl Jáger a potom pôsobil na cisárskom
                         dvore.
     </p>
    </div>
    <div class="footnote">
     <p>
      <sup>
       [
       <a class="para" href="#id2506924" name="ftn.id2506924">
        7
       </a>
       ]
      </sup>
      <span class="emphasis">
       <em>
        Schöning
       </em>
      </span>
      — Hans Adam (1641 — 1696), brandenburský
                         generál, bojoval v službách cisára proti Švédom, Turkom a neskôr v
                         Holansku.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507021">
       </a>
       II. Prvé úspechy
      </h2>
     </div>
    </div>
   </div>
   <p>
   </p>
   <p>
   </p>
   <p>
    Lišaj odprevadil Tökölyho až za Kežmarok na poľskú hranicu a sľúbil mu slávnostne,
               že mu bude na Slovensku pôdu pripravovať. I nemal pokoja ni posedenia, no ustavične
               premýšľal, ako by pre rázne podujatie Tökölyho odhodlaných, spoľahlivých a vytrvalých
               spojencov mohol získať. O čom premýšľal, za čím túžil, to i dosiahol, lebo podarilo
               sa niektorých odvážlivých ľudí za vec tú oduševniť. Medzi nich patril Bradáč,
               dvadsaťštyriročný, pekného vzrastu, podujímavý a odhodlaný zemiansky šuhaj, ktorému
               sa podarilo spomedzi likavských zajatých uskočiť a v horách tatranských sa ukryť a
               ktorý sa hroznou pomstou zaprisahal Nemcom, že s ním veľmi špatne zachádzali. Druhí
               spojenci boli Dolniak a Vyrosták, bývalí Vešelíniho vojaci na Muránskom zámku, ktorí
               pod týmže zámkom dvoch nemeckých vojakov v noci prepadli, odzbrojili a dorúbali, pre
               čo ich Nemci všade stíhali. K týmto pridávalo sa vždy viac a viac zúfalcov, ktorým
               statky boli zhabané a na ich hlavy boli vypísané i odmeny. Lišaj získal i Ferka
               Cigána, ktorý bol nemeckým vojakom koňa ukradol, a preto sa ukrývať musel. Tomuto
               daroval Lišaj červené obnosené nohavice a belasý dolomán s veľkými olovenými
               gombičkami, čo sa Cigánovi veľmi ľúbilo. I zabudol v tomto mundúre Ferko na všetko
               príkorie, Lišajom mu niekedy zrobené a priľnul k nemu s celou oddanosťou a
               vytrvalosťou.
   </p>
   <p>
    Táto hŕstka odvážlivých ľudí bola takrečeno prvým zárodkom tých pozdejšie tak
               mohutných a vychýrených malkotentov.
    <sup>
     [
     <a class="footnote" href="#ftn.id2504434" name="id2504434">
      8
     </a>
     ]
    </sup>
   </p>
   <p>
    Sprvopočiatku neodvážili sa ďaleko od poľských hraníc, zvlášte z okolia Kežmarku,
               aby v čas nebezpečenstva mohli umknúť na územia poľského kráľa,
    <sup>
     [
     <a class="footnote" href="#ftn.id2504462" name="id2504462">
      9
     </a>
     ]
    </sup>
    o ktorom vedeli, že nie je v najlepších pomeroch s viedenským dvorom.
               Pozdejšie odvážili sa až ku Košiciam, Miškovcu a Tokaju, kde navštevovali výročné
               trhy ako kupci s junčovinou a koňmi, bárs i nič nekúpili; no hlásili sa i na
               zemianske kúrie ako kupci s heďalským vínom. Na týchto trhoch, kde sa najviac ľudu
               zhromažďovalo, nachodili sa sem-tam zahodené po krámoch a po krčmách príhlasy
               tökölyovské, ktoré písal, akonáhle vstúpil na poľskú pôdu, na národy Uhorska,
               vyzývajúc zemianstvo, mestá i poddaných k tuhému odporu proti svojim trýzniteľom.
   </p>
   <p>
    Mnohý zeman, kupujúc alebo predávajúc koňa, našiel si takýto príhlas vo svojej
               mentieke. Divili sa všetci a neznali pochopiť, skade a ako sa tieto príhlasy do ich
               vrecák alebo do domu dostali. Menšie tlupy nemeckého vojska boli tu alebo tam, vo dne
               alebo v noci často prepadnuté, mužstvo pobité, povešané, ba i rozštvrtené uhorskými
               neznámymi ozbrojencami, ktorí ako znenazdania prišli, tak i zmizli, že nebolo viac
               ani stopy po nich. No mnohým bolo nápadné, že Lišaj a jeho spoločníci boli obyčajne
               nablízku, kde sa dačo takého prihodilo.
   </p>
   <p>
    Okolo Tisy a blízko sedmohradských hraníc zjavovali sa v tom čase už väčšie tlupy
               malkotentov, ktoré sa potom spojili vedno pod vodcovstvom Štefana Vešelína, pokrvného
               bývalého palatína na Muráni. Tohto vyhľadal Lišaj i mal s ním tajné rozhovory, s
               ktorými sa ani jeden ani druhý žiadnemu človekovi, ani najbližším priateľom
               nezdôveril. Museli sa ale na dačom dôležitom uzrozumieť, lebo vodca Vešelín od toho
               času úsilnejšie zháňal, rozmnožoval a cvičil svojich ozbrojencov.
   </p>
   <p>
    Bolo to roku 1673 vo fašiangu, keď Lišaj, Bradáč a Dolniak, preoblečení za
               hudobníkov, s Cigánom Ferkom prišli až do Diósgyőru za Miškovec, kde ležalo cisárske
               vojsko, i vyhrávali im slovenské piesne, Ferko na husliach ako prímista. Bradáč na
               barbore a Lišaj na cimbale. Vojaci nazháňali sa k nim a rozohnení vínom dali sa do
               tanca. Prišli sa podívať i dôstojníci, ktorým sa páčil zvlášte slovenský spev, i
               smiali sa chutne, keď Bradáč pri barbore spievať začal:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Huju, huj, krpce zuj, ked barbora hučí,
      </em>
     </span>
     <br/>
     <span class="emphasis">
      <em>
       komu Cigán klince kuje v bruchu a vlk skučí;
      </em>
     </span>
     <br/>
     <span class="emphasis">
      <em>
       huju, huj, bola by mu knedľa,
      </em>
     </span>
     <br/>
     <span class="emphasis">
      <em>
       lež mačka ju zjedla,
      </em>
     </span>
     <br/>
     <span class="emphasis">
      <em>
       keď kuchárka slaninôčku pražila do jedla.
      </em>
     </span>
     <br/>
     <span class="emphasis">
      <em>
       Huju, huj!
      </em>
     </span>
     <br/>
     <br/>
     <span class="emphasis">
      <em>
       Huju, huj, v gajdy duj, za klobúkom pentle,
      </em>
     </span>
     <br/>
     <span class="emphasis">
      <em>
       vy, parobci s rozmarínom, múdrože sa žeňte;
      </em>
     </span>
     <br/>
     <span class="emphasis">
      <em>
       huju, huj, kto si zadal srdce
      </em>
     </span>
     <br/>
     <span class="emphasis">
      <em>
       dievke handrburce,
      </em>
     </span>
     <br/>
     <span class="emphasis">
      <em>
       budeš ženu mať dudravú ako staré hrnce.
      </em>
     </span>
     <br/>
     <span class="emphasis">
      <em>
       Huju, huj!
      </em>
     </span>
     <br/>
     <br/>
     <span class="emphasis">
      <em>
       Huju, huj, klince kuj, a vy, rajské Evy,
      </em>
     </span>
     <br/>
     <span class="emphasis">
      <em>
       nazdáte sa, parobci vám sú jačmenné plevy?
      </em>
     </span>
     <br/>
     <span class="emphasis">
      <em>
       Huju, huj, ako v mäkkých hruškách
      </em>
     </span>
     <br/>
     <span class="emphasis">
      <em>
       preberáte v šuškách,
      </em>
     </span>
     <br/>
     <span class="emphasis">
      <em>
       dostanete za holúbka dudka v starých juchtách.
      </em>
     </span>
     <br/>
     <span class="emphasis">
      <em>
       Huju, huj!
      </em>
     </span>
     <br/>
     <br/>
     <span class="emphasis">
      <em>
       Huju, huj, krpce zuj, vy, parobci starí,
      </em>
     </span>
     <br/>
     <span class="emphasis">
      <em>
       nazdáte sa, pre dievčence že ste vždycky jarí?
      </em>
     </span>
     <br/>
     <span class="emphasis">
      <em>
       Huju, huj, ruže sedia v tŕní,
      </em>
     </span>
     <br/>
     <span class="emphasis">
      <em>
       fialôčka v tieni,
      </em>
     </span>
     <br/>
     <span class="emphasis">
      <em>
       starý pytač tak sa máva ako červík v chreni.
      </em>
     </span>
     <br/>
     <span class="emphasis">
      <em>
       Huju, huj!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Na spev Bradáčov nasledoval smiech, tlieskanie dlaňami a štrnganie pohármi. Hudba
               znova začala, vojaci sa dali do tanca, pochytajúc ženy a dievky, ktoré sa boli na
               diváky zbehli. Dôstojníci sa tešili, že ľud takýmto spôsobom s cisárskym vojskom
               najlepšie sa spriatelí, dodávali tancujúcim a spievajúcim ešte chuti a dobrej vôle.
               Všetko plávalo v rozkoši a tanečníkom tiekol pot z čela. Nastala prestávka a krátky
               oddych. I počne zase cimbalista Lišaj spievať:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Z Trhanovej som ja cimbalista,
      </em>
     </span>
     <br/>
     <span class="emphasis">
      <em>
       cinu, cinu, cin;
      </em>
     </span>
     <br/>
     <span class="emphasis">
      <em>
       nechytí ma husliar, ni basista,
      </em>
     </span>
     <br/>
     <span class="emphasis">
      <em>
       cinu, cinu, cin;
      </em>
     </span>
     <br/>
     <span class="emphasis">
      <em>
       bo hudec zaškvrčí,
      </em>
     </span>
     <br/>
     <span class="emphasis">
      <em>
       barbora zavrčí.
      </em>
     </span>
     <br/>
     <br/>
     <span class="emphasis">
      <em>
       A ja kmotor cimbalista —
      </em>
     </span>
     <br/>
     <span class="emphasis">
      <em>
       cinu, cinu,
      </em>
     </span>
     <br/>
     <span class="emphasis">
      <em>
       na mizinu
      </em>
     </span>
     <br/>
     <span class="emphasis">
      <em>
       vyjde šuhaj
      </em>
     </span>
     <br/>
     <span class="emphasis">
      <em>
       pre dievčinu:
      </em>
     </span>
     <br/>
     <span class="emphasis">
      <em>
       cinu, cinu, cin, cinu, cinu, cin.
      </em>
     </span>
     <br/>
     <br/>
     <span class="emphasis">
      <em>
       Na svadbe starejší zo Záriečí,
      </em>
     </span>
     <br/>
     <span class="emphasis">
      <em>
       cinu, cinu, cin;
      </em>
     </span>
     <br/>
     <span class="emphasis">
      <em>
       hovorí naprázdno múdre reči,
      </em>
     </span>
     <br/>
     <span class="emphasis">
      <em>
       cinu, cinu, cin.
      </em>
     </span>
     <br/>
     <span class="emphasis">
      <em>
       Dievčatá šuškajú,
      </em>
     </span>
     <br/>
     <span class="emphasis">
      <em>
       šuhajci vzdychajú.
      </em>
     </span>
     <br/>
     <br/>
     <span class="emphasis">
      <em>
       A ja kmotor cimbalista —
      </em>
     </span>
     <br/>
     <span class="emphasis">
      <em>
       cinu, cinu,
      </em>
     </span>
     <br/>
     <span class="emphasis">
      <em>
       na mizinu
      </em>
     </span>
     <br/>
     <span class="emphasis">
      <em>
       vyjde šuhaj
      </em>
     </span>
     <br/>
     <span class="emphasis">
      <em>
       pre dievčinu:
      </em>
     </span>
     <br/>
     <span class="emphasis">
      <em>
       cinu, cinu, cin; cinu, cinu, cin.
      </em>
     </span>
     <br/>
     <br/>
     <span class="emphasis">
      <em>
       Maminke od žiaľu srdce puká,
      </em>
     </span>
     <br/>
     <span class="emphasis">
      <em>
       cinu, cinu, cin;
      </em>
     </span>
     <br/>
     <span class="emphasis">
      <em>
       keď sa s domom lúči jej Andulka,
      </em>
     </span>
     <br/>
     <span class="emphasis">
      <em>
       cinu, cinu, cin.
      </em>
     </span>
     <br/>
     <span class="emphasis">
      <em>
       Tatík pri vydaju
      </em>
     </span>
     <br/>
     <span class="emphasis">
      <em>
       na mešťok vzdychajú.
      </em>
     </span>
     <br/>
     <br/>
     <span class="emphasis">
      <em>
       A ja kmotor cimbalista —
      </em>
     </span>
     <br/>
     <span class="emphasis">
      <em>
       cinu, cinu,
      </em>
     </span>
     <br/>
     <span class="emphasis">
      <em>
       na mizinu
      </em>
     </span>
     <br/>
     <span class="emphasis">
      <em>
       vyjde šuhaj
      </em>
     </span>
     <br/>
     <span class="emphasis">
      <em>
       pre dievčinu;
      </em>
     </span>
     <br/>
     <span class="emphasis">
      <em>
       cinu, cinu, cin; cinu, cinu, cin.
      </em>
     </span>
     <br/>
     <br/>
     <span class="emphasis">
      <em>
       Sedia milí hostia kolo stola;
      </em>
     </span>
     <br/>
     <span class="emphasis">
      <em>
       cinu, cinu, cin;
      </em>
     </span>
     <br/>
     <span class="emphasis">
      <em>
       ktorému chybuje dobrá vôľa?
      </em>
     </span>
     <br/>
     <span class="emphasis">
      <em>
       Cinu, cinu, cin.
      </em>
     </span>
     <br/>
     <span class="emphasis">
      <em>
       Koho čos’ omína,
      </em>
     </span>
     <br/>
     <span class="emphasis">
      <em>
       napije sa vína.
      </em>
     </span>
     <br/>
     <br/>
     <span class="emphasis">
      <em>
       A ja kmotor cimbalista —
      </em>
     </span>
     <br/>
     <span class="emphasis">
      <em>
       cinu, cinu,
      </em>
     </span>
     <br/>
     <span class="emphasis">
      <em>
       na mizinu
      </em>
     </span>
     <br/>
     <span class="emphasis">
      <em>
       vyjde šuhaj
      </em>
     </span>
     <br/>
     <span class="emphasis">
      <em>
       pre dievčinu:
      </em>
     </span>
     <br/>
     <span class="emphasis">
      <em>
       cinu, cinu, cin; cinu, cinu, cin.
      </em>
     </span>
     <br/>
     <br/>
     <span class="emphasis">
      <em>
       Tu zíva, tam drieme v kúte náš hosť,
      </em>
     </span>
     <br/>
     <span class="emphasis">
      <em>
       cinu, cinu, cin;
      </em>
     </span>
     <br/>
     <span class="emphasis">
      <em>
       však sa potom v hrobe naspíme dosť,
      </em>
     </span>
     <br/>
     <span class="emphasis">
      <em>
       cinu, cinu, cin.
      </em>
     </span>
     <br/>
     <span class="emphasis">
      <em>
       Tu spievaj, nezívaj,
      </em>
     </span>
     <br/>
     <span class="emphasis">
      <em>
       poskoč si, nedriemaj.
      </em>
     </span>
     <br/>
     <br/>
     <span class="emphasis">
      <em>
       A ja kmotor cimbalista —
      </em>
     </span>
     <br/>
     <span class="emphasis">
      <em>
       cinu, cinu,
      </em>
     </span>
     <br/>
     <span class="emphasis">
      <em>
       na mizinu
      </em>
     </span>
     <br/>
     <span class="emphasis">
      <em>
       vyjde šuhaj
      </em>
     </span>
     <br/>
     <span class="emphasis">
      <em>
       pre dievčinu:
      </em>
     </span>
     <br/>
     <span class="emphasis">
      <em>
       cinu, cinu, cin; cinu, cinu, cin.
      </em>
     </span>
     <br/>
     <br/>
     <span class="emphasis">
      <em>
       Spievajže si, šuhaj, kým si mladý,
      </em>
     </span>
     <br/>
     <span class="emphasis">
      <em>
       cinu, cinu, cin;
      </em>
     </span>
     <br/>
     <span class="emphasis">
      <em>
       bo veselých chlapcov dievky rady;
      </em>
     </span>
     <br/>
     <span class="emphasis">
      <em>
       cinu, cinu, cin.
      </em>
     </span>
     <br/>
     <span class="emphasis">
      <em>
       Zvrtni sa po páre,
      </em>
     </span>
     <br/>
     <span class="emphasis">
      <em>
       udri sa po sáre.
      </em>
     </span>
     <br/>
     <br/>
     <span class="emphasis">
      <em>
       A ja kmotor cimbalista —
      </em>
     </span>
     <br/>
     <span class="emphasis">
      <em>
       cinu, cinu,
      </em>
     </span>
     <br/>
     <span class="emphasis">
      <em>
       na mizinu
      </em>
     </span>
     <br/>
     <span class="emphasis">
      <em>
       vyjde šuhaj
      </em>
     </span>
     <br/>
     <span class="emphasis">
      <em>
       pre dievčinu:
      </em>
     </span>
     <br/>
     <span class="emphasis">
      <em>
       cinu, cinu, cin; cinu, cinu, cin.
      </em>
     </span>
     <br/>
     <br/>
     <span class="emphasis">
      <em>
       Časom sa do teba psota búši,
      </em>
     </span>
     <br/>
     <span class="emphasis">
      <em>
       cinu, cinu, cin;
      </em>
     </span>
     <br/>
     <span class="emphasis">
      <em>
       padneš do nevôle až po uši,
      </em>
     </span>
     <br/>
     <span class="emphasis">
      <em>
       cinu, cinu, cin.
      </em>
     </span>
     <br/>
     <span class="emphasis">
      <em>
       Vtom ti smrť na dvere
      </em>
     </span>
     <br/>
     <span class="emphasis">
      <em>
       klope: miserere!
      </em>
     </span>
     <br/>
     <br/>
     <span class="emphasis">
      <em>
       A ja kmotor cimbalista —
      </em>
     </span>
     <br/>
     <span class="emphasis">
      <em>
       cinu, cinu,
      </em>
     </span>
     <br/>
     <span class="emphasis">
      <em>
       na mizinu
      </em>
     </span>
     <br/>
     <span class="emphasis">
      <em>
       prídeš, hriešny
      </em>
     </span>
     <br/>
     <span class="emphasis">
      <em>
       sveta synu:
      </em>
     </span>
     <br/>
     <span class="emphasis">
      <em>
       cinu, cinu, cin; cinu, cinu, cin.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    I nastal zasa smiech a tlieskanie rukami. Hudba počala znovu tanec vždy s väčším
               ohňom. Vojsko všetko v tanci sa vrtí.
   </p>
   <p>
    Zrazu zaduní zem, dupot koní, trúba vojenská, štrnganie šablí ozýva sa po uliciach
               diósgyőrskych. Mešťania s podivením vybehujú na ulicu, čo to môže byť, i vidia
               početnú čatu insurgentov
    <sup>
     [
     <a class="footnote" href="#ftn.id2507364" name="id2507364">
      10
     </a>
     ]
    </sup>
    pod vodcom Štefanom Vešelínom, ktorý znenazdania prepadol posádku
               diósgyőrsku. Ženy a dievky urobili krik a dali sa na útek. Medzi vojskom nastal
               zmätok. Insurgenti nedali im času poriadne sa ozbrojiť a zastať do radu, ale v
               okamžení dali sa do boja.
   </p>
   <p>
    Nastal krvavý, zúfalý zápas.
   </p>
   <p>
    Lišaj a jeho spoločníci odhodili hudobné nástroje, pobúrili mešťanov, aby pomáhali
               svojim, i uderili s nimi od chrbta na vojsko nemecké, takže toto padlo medzi dva
               ohne, stratilo ducha a odvahu, i po krátkom boji bolo dorúbané. Insurgenti ukoristili
               zbroj i strelivo a slávili víťazstvo. Každý sa divil, keď vodca insurgentov Lišajovi
               a jeho spoločníkom ruky stískal a s nimi dôverne sa zhováral.
   </p>
   <p>
    Porážka diósgyőrska znepokojila veľmi cisárskych generálov.
   </p>
   <p>
    Na udusenie toho povstania poslaný bol generál Spankau s posádkou gemerskou a
               okolitých stolíc.
   </p>
   <p>
    Lišaj, počujúc, že Tököly z Poľska prešiel do Sedmohradska a tam u kniežaťa Apaffyho
               sa zdržuje, vybral sa k nemu a vidiac, ako sa tam na dvore kniežacom obzvlášte vo
               vojenských a druhých známostiach s obľúbením cvičí a priazeň kniežaťa v plnej miere
               požíva, tešil sa nad tým, predzvestujúc mu skvelú budúcnosť. I chcel ho prehovoriť,
               aby prišiel s ním do Uhier, lebo že ho tam bude všetko obyvateľstvo s nadšením vítať
               a jemu sa koriť. Apaffy nedopustil to na ten čas, lebo že by na to musel mať
               privolenie od sultána a to by ani neobsiahol, pokým trvá mier medzi viedenským a
               carihradským dvorom; veď vraj i palatínovi Fraňovi Vešelínovi práve z tej príčiny
               nemohol prispieť na pomoc, že sultán neprivolil stávajúci mier zrušiť. Toľko ale
               prisľúbil urobiť Apaffy, že stolice Satmár a Sabolč, ktorými jeho predchodcovia v
               kniežacej hodnosti vládli a ktoré podľa práva jemu patria, od cisárskej vlády pre
               seba požadovať bude, a keby snáď cisárski vojvodcovia jemu v tom prekážať chceli, v
               tom prípade že moc mocou odrazí.
   </p>
   <p>
    Onedlho za Lišajom prišli poslovia k Apaffymu, ktorí vyprávali, že generál Spankau
               stíha insurgentov, ktorí sa už utiahli za Tisu do Satmárskej stolice a prosia ho
               snažne o pomoc.
   </p>
   <p>
    Apaffy nemeškal ďalej i vyslal na ochranu svojho, ako tvrdil, územia vojsko. A
               neďaleko Satmáru Sedmohradčania i insurgenti uhorskí spojili sa pod vodcovstvom
               Michala Telekyho
    <sup>
     [
     <a class="footnote" href="#ftn.id2505551" name="id2505551">
      11
     </a>
     ]
    </sup>
    v jedno.
   </p>
   <p>
    Spankau domnieval sa vždy, že má len hŕstku insurgentov pred sebou, ktorí sa boja
               postaviť sa mu oproti a vždy len utekajú pred ním. I bol celkom nepripravený, keď
               spojené uhorsko-sedmohradské vojsko znenazdania na neho udrelo a po krvavej zrážke
               šíky jeho rozrazilo a rozprášilo. Zvyšky vojska toho zhromaždil potom pod svojím
               veliteľstvom generál Strassoldo a tiahol s nimi na Debrecin, ktorý i zaujal.
   </p>
   <p>
    Vodcovi dolnozemských malkotentov Telekymu všetko na tom záležalo, aby i
               hornouhorské stolice pohol k zjavnému odboju, čím by nemecké vojsko tamhore
               zaneprázdnené bolo a on by sa voľnejšie mohol pohybovať. Ináče bolo sa mu čo obávať,
               že ho cisárski generáli naposledy obkľúčia zo všetkých strán a zničia. I vyslal
               Lišaja s jeho spoločníkmi na horné strany, aby slovenské zemianstvo povzbudili k
               rýchlemu povstaniu. Po krátkej porade rozišli sa títo všelijako prestrojení a
               popreobliekaní na všetky strany po horných stoliciach Uhorska.
   </p>
   <p>
    *
   </p>
   <p>
    Na zámku Hrachove v Malom Honte žil toho času zámožný a svojou múdrosťou a
               skúsenosťou, ako i rytierskou povahou nielen v blízkom okolí, ale i po celom
               Slovensku veľmi vážený pán menom Jánoky.
   </p>
   <p>
    Od daktorého času nechodil on síce viac do stoličného zhromaždenia, kde predtým
               náležal medzi najčelnejších zástupcov stoličných a svojou vážnosťou, výrečnosťou a
               mohutným hlasom často rozhodoval v záujmoch pravdy, spravodlivosti a práva. Teraz
               zadumaný a pohrúžený v trudných myšlienkach najviac osamote žalostil nad stratou
               slobody a starobylej uhorskej konštitúcie; a len keď ho niekedy navštívili jeho
               bývalí spolubojovníci a páni bratia v tejto jeho osamelosti, aby ho rozhovorili a
               spolu s ním sa potešili v spoločnom nešťastí, keď mu spomenuli ujarmenú predrahú
               vlasť, zúboženú krajinu, ako čo by sa iskra elektrická bola dotkla jeho srdca, tak mu
               ono hneď začalo prudko biť, krv mu prúdila do tvári, až mu zabehla červenosťou, vlasy
               sa mu zježili, z očú mu sršali iskry; i zaťal mohutnou päsťou svojou a búšil o stôl,
               až sa okná triasli, zvolajúc: „To nesmie tak byť! Ty milá vlasť moja, nesmieš sa ty
               nečestne do prachu dať pošliapať!“
   </p>
   <p>
    I búšil poznovu päsťou o stôl, opakujúc zasa: „To nesmie tak byť!“
   </p>
   <p>
    V dome Jánokyho prebývala jeho chovanica a blízka príbuzná Marienka, dievča
               mladušké, driečnej postavy a krásneho obličaja, ktoré svojho strýca milým rozhovorom
               a ľúbezným spevom znalo zabávať. Dievča to často i jeho zachmúrené čelo vyjasnilo a
               jeho trudnomyseľnosť zahnalo.
   </p>
   <p>
    Jedného odpoludnia prechodila sa krásna Marienka po záhrade zámockej medzi kvetinami
               i spievala si ľúbezným svojím hláskom piesenku:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Štebotala lastovička vo dvore,
      </em>
     </span>
     <br/>
     <span class="emphasis">
      <em>
       že dievča má tíško sedieť v komore;
      </em>
     </span>
     <br/>
     <span class="emphasis">
      <em>
       prestaň, milá lastovička, štebotať,
      </em>
     </span>
     <br/>
     <span class="emphasis">
      <em>
       tak i ja chcem piesňam svojim pokoj dať.
      </em>
     </span>
     <br/>
     <br/>
     <span class="emphasis">
      <em>
       Keď sa myseľ moja trúchla zadumá,
      </em>
     </span>
     <br/>
     <span class="emphasis">
      <em>
       keď sa srdce v žiali svojom bôľno má:
      </em>
     </span>
     <br/>
     <span class="emphasis">
      <em>
       zaspievam si na slobode pesničku,
      </em>
     </span>
     <br/>
     <span class="emphasis">
      <em>
       to uľaví strápenému srdiečku.
      </em>
     </span>
     <br/>
     <br/>
     <span class="emphasis">
      <em>
       Tebe spievam svoju pieseň, drahá vlasť,
      </em>
     </span>
     <br/>
     <span class="emphasis">
      <em>
       bys’ stratenú slobodienku mohla nájsť,
      </em>
     </span>
     <br/>
     <span class="emphasis">
      <em>
       by vo vlasti voľným sa stal Slovák zas,
      </em>
     </span>
     <br/>
     <span class="emphasis">
      <em>
       Hospodine, ty pomiluj nás a spas!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Do zámockého dvora dobehol na vranom koníku v bielej úhľadnej halienke a s perom
               sokolím za klobúkom mladý šuhaj.
   </p>
   <p>
    Okúzlený týmto ľúbezným spevom mladej dievčiny, skočil z koňa, priviazal si ho o
               plot i vbehol do záhrady.
   </p>
   <p>
    Dievča prekvapené utíchlo a zarumenilo sa až po uši.
   </p>
   <p>
    Šuhaj, urobiac jej svoju úctivú poklonu, zdvorilo prehovoril:
   </p>
   <p>
    „Odpustite, krásna panna, že som sa opovážil vás takto prekvapiť. Váš ľúbezný spev
               tak mocne ma okúzlil, že som nemohol odolať túžbe svojho srdca, aby uvidel zblízka to
               milé stvorenie s tým anjelským hláskom. I pokladám sa teraz za šťastného —“
   </p>
   <p>
    „Snáď hľadáte môjho strýka?… Práve má hostí. Oznámim mu váš príchod, a — akože
               riecť?“ rieklo dievča v rozpakoch, zarumeniac sa ako ruža.
   </p>
   <p>
    „Už som sa dal oznámiť kastelánom, že som pocestný uhorský zeman; i chcel by sa pánu
               Jánokymu predstaviť.“
   </p>
   <p>
    „Pocestných on vždycky pohostinský prijímať zvykol.“
   </p>
   <p>
    Došiel kastelán a riekol, aby sa páčilo pánu Bradáčovi do paloty, že pán Jánoky čaká
               na neho.
   </p>
   <p>
    I uklonil sa mladík dievčaťu zdvorilo a šiel za kastelánom.
   </p>
   <p>
    V palote sedelo v ten čas viac čelnejších zemanov gemerských a malohontských. Tam
               boli páni Doncs, Szathmáry, Ragályi, Tornallyai atď., ktorí všetci, ako počuli, že
               Bradáč prichodí s listom od Telekyho, boli veľmi žiadostiví vedieť, ako sa
               malkotentom za Tisou vodí. Bradáč, vojdúc do paloty, uklonil sa a začal hovoriť
               ostýchavo pred toľkými jemu neznámymi pánmi. Jánoky, podávajúc mu ruku, s úsmevom
               riekol:
   </p>
   <p>
    „Hovorte bez okolkov pred mojimi hosťmi, nemáte sa čoho obávať, všetkých nás rovnako
               tlačí nevôľa a žiaľ nad stratenou slobodou, nemá to ale tak byť!“
   </p>
   <p>
    I zaťatou päsťou búšil na stôl.
   </p>
   <p>
    Bradáč vyprával najprv o bitke diósgyőrskej, potom o satmárskej, ako v jednej i
               druhej malkotentom šťastie prialo, a že Teleky, aby na neho samého nepadala všetka
               zodpovednosť, vymenoval vojenský senát z dvanástich mužov záležajúci, pri tom ale
               všetkom sa osvedčuje tak, že ak sa teraz horné slovenské stolice hýbať nebudú, a on
               snáď so svojimi Maďarmi na seba zanechaný zostane, tak tá hŕstka jeho prívržencov v
               ustavičných bitkách skoro vykrvácať musí, a to bez prajného výsledku.
   </p>
   <p>
    „Teraz, páni,“ doložil Bradáč, „je čas, aby všetko zemianstvo horných slovenských
               stolíc chopilo sa zbroja a oborilo sa na nemecké posádky.“
   </p>
   <p>
    „Istotne je na to už zvrchovaný čas. Velikáši uhorskí potratili všetku nádej na
               prajný výsledok vyjednávania s vládou nemeckou; i presvedčili sa, že vláda pomocou
               vojska všetku správu krajiny chce postaviť na nemeckú nohu, tak asi, ako sa to stalo
               v Čechách a na Morave po bitke bielohorskej,“
    <sup>
     [
     <a class="footnote" href="#ftn.id2505884" name="id2505884">
      12
     </a>
     ]
    </sup>
    hovoril Jánoky.
   </p>
   <p>
    „Áno, u nás neľudské ukrutnosti a nátlaky generála Koppa nie že by boli spôsobili
               pokoj a utíšenie myslí, lež väčšiu rozhorčenosť, ako bola predtým, i neústupnú
               húževnatú zaujatosť za staré zvyky, poriadky a slobody krajinské.“ Tak dosvedčoval
               Szathmáry.
   </p>
   <p>
    I Doncs vstal, i oprúc sa o svoju šabľu, riekol: „Vláda už odvolala generála Koppa i
               hovorí sa, že i sám cisár sa zhrozil, ako sa dopočul o ukrutnostiach Koppom
               popáchaných. Zrušil i vojenský súd a všetkých obžalovaných pred civilné súdy postaviť
               rozkázal.“
   </p>
   <p>
    „Nuž a čo z toho?“ zvolal Tornallyai. „Uhorského zemana len zeman uhorský súdiť
               môže! Čo posiaľ vláda popustila, to je všetko toľko ako nič.“
   </p>
   <p>
    „I to máličko popustila vláda jedine zo strachu pred vojnou s Francúzmi,
    <sup>
     [
     <a class="footnote" href="#ftn.id2505943" name="id2505943">
      13
     </a>
     ]
    </sup>
    ktorá neomylne už skoro vypukne,“ hovoril Ragályi. „A keď sa i my Uhri
               pozdvihneme, bude ešte i viac popúšťať, lebo ju k tomu mečom v ruke donútime. A na
               naše šťastie panuje teraz vo Francii Ľudovít XIV., panovník to neobyčajnej ráznosti a
               podujímavosti, opravdivý typus francúzskeho charakteru s jeho skvelou i temnou
               stránkou. A ja to už popredku vidím v duchu, ako tento panovník výbojmi a kumštami
               diplomatickými národ francúzsky povýši na najvyšší stupeň veľkosti, moci a slávy
               medzi národmi a krajinami Európy. A veď už i posiaľ znamenite rozšíril hranice
               Francie, pripojac k nej i Lotharingy.
    <sup>
     [
     <a class="footnote" href="#ftn.id2505988" name="id2505988">
      14
     </a>
     ]
    </sup>
    Jeho slávni vojvodcovia Turenne, Conde, Luxemburg, Vauban vpadli už i do
               Nizozemska, a ako počuť, ohrozujú i samu ríšu nemeckú.“
   </p>
   <p>
    „Práve preto je cisár prinútený svoje skúsené vojsko, ktoré nás až posiaľ držalo na
               uzde i s najvýtečnejšími vodcami, ako je Spork, vypraviť proti Francúzom na pomoc
               Nizozemčanom a na ochranu hraníc nemeckej ríše,“ vykladal Jánoky.
   </p>
   <p>
    „Vďaka za to bohu,“ riekol uradovaný Ragályi, „že Spork s hlavným oddielom vojska z
               Uhier nohu vytiahol, lebo teraz už s tými slabými posádkami, ktoré pozostali na
               pevnostiach — chytro počty urobíme.“
   </p>
   <p>
    „Páni bratia,“ zvolal Jánoky nadšene, „teraz už prišiel čas, aby sme začali po
               stoliciach rezký, búrlivý život; i uvidíte, že tie posiaľ utlmené iskry odboja náhle
               vybúšia v silný, všetko pohlcujúci požiar.“
   </p>
   <p>
    A obrátiac sa k Bradáčovi, doložil: „Pán brat, vaša milosť, vám a vašim priateľom
               nastáva teraz tá dôležitá úloha, aby ste sa obrátili zrovna k našim vysťahovalcom do
               Poľska a Sedmohradska i privolali ich všetkých naspäť do vlasti, nadovšetko ale
               Tökölyho. Ja sám napíšem mu list, lebo ani Teleky, ani žiaden druhý nehodí sa tak
               dobre všetkým nám za hlavu, ako práve Tököly.“
   </p>
   <p>
    „Tököly, Tököly nech bude naším vodcom!“ volali všetci.
   </p>
   <p>
    A Bradáč sľúbil, že sám zanesie list Tökölymu a pôjde i do Poľska.
   </p>
   <p>
    „A medzitým zo stoličných zhromaždení treba nám ustavične písať a písať sťažnosti a
               žaloby proti prechmatom cisárskych komisárov a násilenstvám nemeckého vojska do
               Viedne,“ hovoril ďalej Jánoky.
   </p>
   <p>
    „I odvolať sa musíme vždy a vždy na Zlatú bulu kráľa Ondreja,
    <sup>
     [
     <a class="footnote" href="#ftn.id2578065" name="id2578065">
      15
     </a>
     ]
    </sup>
    podľa ktorej každý zeman je oprávnený proti nezákonitostiam a
               násilenstvám vlády s mečom v ruke proti sa postaviť.“
   </p>
   <p>
    „Naše šable nesmú v pošve hrdzavieť!“ ozvali sa všetci.
   </p>
   <p>
    „Biť sa chceme a biť sa budeme do ostatného muža!“ doložil Jánoky.
   </p>
   <p>
    Do paloty vstúpila ostýchavo Marienka, oznamujúc, že je jedlo na stole. Na pozvanie
               domového pána išli všetci do bočnej izby. Nastal veselý obed. Hostia boli dobrej
               mysle i pripíjali na šťastnejšiu budúcnosť vlasti milovanej.
   </p>
   <p>
    Bradáč bol roztržitý a málovravný.
   </p>
   <p>
    Naproti nemu sedela krásna Marienka. Kedykoľvek na ňu pozrel, oči dolu sklopila a
               zapálila sa ako pivonka. Keď počula, že Bradáč hneď po obede v záujme vlasti musí
               pospiechať ďaleko do Poľska a do Sedmohradska, vstala zarmútená od stola a vyšla do
               záhrady. Tam v myšlienkach pohrúžená prechodila sa medzi kvetinami. Zo všetkých tých
               rečí, ktoré dopočula, musela uzavierať, že ten mladý muž, ktorý jej hlávku pomútil, v
               záujme vlasti, ktorej smutný stav i ona bolestne cítila, ťažké a veľmi nebezpečné
               dielo koná — že za vlasť a slobodu svoj život na kocku nasadil, a len preto v
               sedliackej halienke sa objavil, aby nebol od vyzvedačov tak ľahko spozorovaný. A čo
               strýc hovoril svojim hosťom, že Bradáč bol z dôstojníkov Tökölyho pri obrane
               Likavského zámku jeden z tých najudatnejších, to mu tým väčšej ceny dodávalo pred
               očima Marienky. Jeho zdvorilosť, úhľadné mravy, junácka smelosť a pekná postava —
               všetko to utkvelo hlboko v jej panenskom srdci.
   </p>
   <p>
    Trhala kvietky, vila si venček i spievala pritom:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Vije dievča, vije veniec — komu to?
      </em>
     </span>
     <br/>
     <span class="emphasis">
      <em>
       Slovenskému šuhajovi — tomu to,
      </em>
     </span>
     <br/>
     <span class="emphasis">
      <em>
       čo sa čistým vinie srdcom k svojeti,
      </em>
     </span>
     <br/>
     <span class="emphasis">
      <em>
       čo nelipne, po cudzote neletí,
      </em>
     </span>
     <br/>
     <span class="emphasis">
      <em>
       čo je hrdý na česť svojho národu,
      </em>
     </span>
     <br/>
     <span class="emphasis">
      <em>
       čo zná brániť jeho práva, slobodu,
      </em>
     </span>
     <br/>
     <span class="emphasis">
      <em>
       čo za svoju domovinu, milú vlasť
      </em>
     </span>
     <br/>
     <span class="emphasis">
      <em>
       život svoj hotový je v obeť klásť.
      </em>
     </span>
     <br/>
     <span class="emphasis">
      <em>
       A keď doba nám osudná nastane,
      </em>
     </span>
     <br/>
     <span class="emphasis">
      <em>
       v šíky svojich rodných bratov zastane;
      </em>
     </span>
     <br/>
     <span class="emphasis">
      <em>
       brinčia meče, hrmia delá, blyskne sa,
      </em>
     </span>
     <br/>
     <span class="emphasis">
      <em>
       chytí paloš a na koňa švihne sa.
      </em>
     </span>
     <br/>
     <span class="emphasis">
      <em>
       Ako mladý sokol v kŕdeľ havranov,
      </em>
     </span>
     <br/>
     <span class="emphasis">
      <em>
       tak sa vrhne na podliakov, na vrahov.
      </em>
     </span>
     <br/>
     <span class="emphasis">
      <em>
       Ak sa vráti ako víťaz do domu,
      </em>
     </span>
     <br/>
     <span class="emphasis">
      <em>
       krásny veniec šuhajovi dám tomu;
      </em>
     </span>
     <br/>
     <span class="emphasis">
      <em>
       a keď padne v divej seči v tú dobu,
      </em>
     </span>
     <br/>
     <span class="emphasis">
      <em>
       veniec slávy položím mu ku hrobu.
      </em>
     </span>
     <br/>
     <span class="emphasis">
      <em>
       Vije dievča, vije veniec — komu to?
      </em>
     </span>
     <br/>
     <span class="emphasis">
      <em>
       Slovenskému šuhajovi — tomu to!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Spoza krovia vyskočil Bradáč i riekol jej: „Krásna Marienka, či môžem úfať v to
               šťastie, či môžem obsiahnuť ten váš venček?“
   </p>
   <p>
    Marienka nepomútila sa pri nenazdajnom objavení sa mladíkovom, i začala piesenku, v
               ktorej ju za každým veršom obmieňal šuhaj-bojovník:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Hrdýs’, slovenský šuhaju,
      </em>
     </span>
     <br/>
     <span class="emphasis">
      <em>
       keď ťa na vojnu volajú;
      </em>
     </span>
     <br/>
     <span class="emphasis">
      <em>
       klobúčik s perom sokola,
      </em>
     </span>
     <br/>
     <span class="emphasis">
      <em>
       s particou krásnou dokola.
      </em>
     </span>
     <br/>
     <br/>
     <span class="emphasis">
      <em>
       Čo by ja nesmel hrdým byť
      </em>
     </span>
     <br/>
     <span class="emphasis">
      <em>
       a svojmu rodu k sláve žiť?
      </em>
     </span>
     <br/>
     <span class="emphasis">
      <em>
       Smie Nemec, Maďar?… smiem i ja,
      </em>
     </span>
     <br/>
     <span class="emphasis">
      <em>
       hrdý on na rod?… som i ja.
      </em>
     </span>
     <br/>
     <br/>
     <span class="emphasis">
      <em>
       Hrdý buď, šuhaj, hrdý buď
      </em>
     </span>
     <br/>
     <span class="emphasis">
      <em>
       a ži za slávu pre svoj ľud;
      </em>
     </span>
     <br/>
     <span class="emphasis">
      <em>
       Maďar i Nemec nech pozná,
      </em>
     </span>
     <br/>
     <span class="emphasis">
      <em>
       Slovák so slávou žiť že zná.
      </em>
     </span>
     <br/>
     <br/>
     <span class="emphasis">
      <em>
       Čím je on viacej ako ja?
      </em>
     </span>
     <br/>
     <span class="emphasis">
      <em>
       Krv jeho lepšia jak moja?
      </em>
     </span>
     <br/>
     <span class="emphasis">
      <em>
       Či reč mu lahodnejšie znie?
      </em>
     </span>
     <br/>
     <span class="emphasis">
      <em>
       Rodina jeho väčšia je?
      </em>
     </span>
     <br/>
     <br/>
     <span class="emphasis">
      <em>
       Hrdý buď, šuhaj, hrdý buď,
      </em>
     </span>
     <br/>
     <span class="emphasis">
      <em>
       nastav za rod svoj smelo hruď,
      </em>
     </span>
     <br/>
     <span class="emphasis">
      <em>
       bo chrabrého vlasti syna
      </em>
     </span>
     <br/>
     <span class="emphasis">
      <em>
       má tá slovenská rodina.
      </em>
     </span>
     <br/>
     <br/>
     <span class="emphasis">
      <em>
       Čo by bol Maďar viac jak ja?
      </em>
     </span>
     <br/>
     <span class="emphasis">
      <em>
       Päsť jeho tuhší úder dá?
      </em>
     </span>
     <br/>
     <span class="emphasis">
      <em>
       Či mečom lepšie rúbať vie?
      </em>
     </span>
     <br/>
     <span class="emphasis">
      <em>
       Bodákom klať on sám zdolie?
      </em>
     </span>
     <br/>
     <br/>
     <span class="emphasis">
      <em>
       Hrdo si zastaň, šuhaju,
      </em>
     </span>
     <br/>
     <span class="emphasis">
      <em>
       keď ťa do zbrane volajú;
      </em>
     </span>
     <br/>
     <span class="emphasis">
      <em>
       nech svet, ako chce, mudruje,
      </em>
     </span>
     <br/>
     <span class="emphasis">
      <em>
       Slovák vlasť svoju miluje.
      </em>
     </span>
     <br/>
     <br/>
     <span class="emphasis">
      <em>
       Či Maďar sám vlasť zachová?
      </em>
     </span>
     <br/>
     <span class="emphasis">
      <em>
       a vrahom bez nás odolá?
      </em>
     </span>
     <br/>
     <span class="emphasis">
      <em>
       Keď sa smie pýšiť, smiem i ja,
      </em>
     </span>
     <br/>
     <span class="emphasis">
      <em>
       hrdý on na rod?… som i ja!
      </em>
     </span>
     <br/>
     <br/>
     <span class="emphasis">
      <em>
       Žime tak ku cti otčine,
      </em>
     </span>
     <br/>
     <span class="emphasis">
      <em>
       k sláve slovenskej rodine;
      </em>
     </span>
     <br/>
     <span class="emphasis">
      <em>
       veď pre nás krajšej slávy niet,
      </em>
     </span>
     <br/>
     <span class="emphasis">
      <em>
       ako za rod svoj žiť i mrieť!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Marienka podala mladíkovi veniec.
   </p>
   <p>
    Bradáč, stisnúc jej bieluškú hodvábnu rúčku, zavinul si drahocenný dar i riekol
               chvejúcim sa hlasom: „Ďakujem ti, drahá Marienka, podržím si venček tento na večnú
               pamiatku. Buď zdravá, drahá, zbohom!“
   </p>
   <p>
    I odoberal sa zo záhrady, i vysadol na koňa, i uháňal preč.
   </p>
   <p>
    „Boh ťa sprevádzaj a priveď šťastne naspäť,“ šepkalo dievča a slzy ako perly
               zaleskli sa v jej anjelských očkách.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504434" name="ftn.id2504434">
        8
       </a>
       ]
      </sup>
      <span class="emphasis">
       <em>
        Malkotenti
       </em>
      </span>
      — (z lat., správne malkontenti)
                         nespokojenci, prívrženci protiviedenskej strany, spočiatku najmä z ľudových
                         vrstiev, ktorí za perzekúcií po vesselényiovskom sprisahaní ušli do blízkej
                         cudziny, potom sa vrátili a pridali k odboju kežmarského veľmoža Imricha
                         Thökölyho v r. 1673 — 1683. Označovali ich aj názvom kuruci.
     </p>
    </div>
    <div class="footnote">
     <p>
      <sup>
       [
       <a class="para" href="#id2504462" name="ftn.id2504462">
        9
       </a>
       ]
      </sup>
      <span class="emphasis">
       <em>
        na územia poľského kráľa
       </em>
      </span>
      — Michala Wiśniowieckeho
                         (1669 — 1673), ktorý mal za ženu sestru cisára Leopolda I. Máriu Eleonóru.
                         Autor mal na mysli viacej vzťahy poľského obyvateľstva k Habsburgovcom než
                         vtedajšieho poľského kráľa.
     </p>
    </div>
    <div class="footnote">
     <p>
      <sup>
       [
       <a class="para" href="#id2507364" name="ftn.id2507364">
        10
       </a>
       ]
      </sup>
      <span class="emphasis">
       <em>
        insurgenti
       </em>
      </span>
      — (z lat.) účastníci insurekcie,
                         ozbrojeného povstania uhorskej šľachty proti Habsburgovcom.
     </p>
    </div>
    <div class="footnote">
     <p>
      <sup>
       [
       <a class="para" href="#id2505551" name="ftn.id2505551">
        11
       </a>
       ]
      </sup>
      <span class="emphasis">
       <em>
        Michal Teleky
       </em>
      </span>
      — Teleki (1634 — 1691), člen starého
                         uhorského šľachtického rodu, veliaci generál sedmohradského kniežaťa
                         Michala Apafiho. Neskôr prešiel k cisárovi, ktorý ho povýšil r. 1685 na
                         ríšskeho grófa. R. 1690 stal sa gubernátorom Sedmohradska.
     </p>
    </div>
    <div class="footnote">
     <p>
      <sup>
       [
       <a class="para" href="#id2505884" name="ftn.id2505884">
        12
       </a>
       ]
      </sup>
      <span class="emphasis">
       <em>
        po bitke bielohorskej
       </em>
      </span>
      — porážke vzbúrených českých
                         stavov 8. novembra 1620. Cisár ovládol krajinu a nemilosrdne postupoval
                         proti nekatolíkom a prívržencom odboja. Porážka odbojných stavov znamenala
                         stratu samostatnosti Českého kráľovstva.
     </p>
    </div>
    <div class="footnote">
     <p>
      <sup>
       [
       <a class="para" href="#id2505943" name="ftn.id2505943">
        13
       </a>
       ]
      </sup>
      <span class="emphasis">
       <em>
        pred vojnou s Francúzmi
       </em>
      </span>
      — Francúzsky kráľ Ľudovít
                         XIV. (1643 — 1715) pokračoval v nepriateľskej politike proti Habsburgovcom,
                         hoci s Leopoldom I. bol bratanec a švagor. R. 1665 začala sa črtať otázka o
                         následníctve na španielsky trón, o ktorý mali obe dynastie veľký záujem. Na
                         Rýne sa s prestávkami stále bojovalo o Belgicko.
     </p>
    </div>
    <div class="footnote">
     <p>
      <sup>
       [
       <a class="para" href="#id2505988" name="ftn.id2505988">
        14
       </a>
       ]
      </sup>
      <span class="emphasis">
       <em>
        Lotharingy
       </em>
      </span>
      — Lotrinsko, z ktorého r. 1670 vyhnal
                         Ľudovít XIV. tamojšieho vojvodu Karola IV.
     </p>
    </div>
    <div class="footnote">
     <p>
      <sup>
       [
       <a class="para" href="#id2578065" name="ftn.id2578065">
        15
       </a>
       ]
      </sup>
      <span class="emphasis">
       <em>
        Zlatá bula kráľa Ondreja
       </em>
      </span>
      — Ondreja II. (1204 — 1235),
                         za ktorého uhorská šľachta nadobudla veľa práv na úkor kráľovskej moci.
                         Slabého kráľa prinútili veľmoži r. 1222 vydať Zlatú bulu, listinu so zlatou
                         pečaťou, v ktorej im potvrdil ich požiadavky. Záverečný odstavec buly dával
                         šľachte právo vzbúriť sa proti kráľovi, ak by nezachovával v bule uvedené
                         ustanovenia. Tento paragraf býval potom formálnou zámienkou mnohých vzbúr a
                         povstaní šľachty v Uhorsku.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578486">
       </a>
       III. Návrat vysťahovalcov
      </h2>
     </div>
    </div>
   </div>
   <p>
   </p>
   <p>
   </p>
   <p>
    Dvor francúzsky znal veľmi dobre toto kvasenie myslí a rozdráždenosť Uhrov
               vykoristiť vo svoj prospech.
    <sup>
     [
     <a class="footnote" href="#ftn.id2578506" name="id2578506">
      16
     </a>
     ]
    </sup>
    I rozduchoval svojimi agentmi viac a viac plameň odboja, podnecoval
               zemianstvo k zjavnej vzbure, k ozbrojenému odporu. I vláda viedenská chcela ako-tak
               utíšiť a uspokojiť Uhrov, aby mohla mať voľnejšie ruky navonok a nebola hatená vo
               svojich vojenských pohyboch proti Francúzom.
   </p>
   <p>
    Ku Telekymu, doterajšiemu to vodcovi malkotentov na hornej Tise, dorazil gróf
               Barkóci ako vyslaný a splnomocnený od cisára k uzavreniu pokoja. Dostavil sa ta i
               poslanec Apaffyho, gróf Ladislav Csáky,
    <sup>
     [
     <a class="footnote" href="#ftn.id2578561" name="id2578561">
      17
     </a>
     ]
    </sup>
    s tým cieľom, aby sa vynasnažoval malkotentov zmieriť s cisárom.
               Vyjednávanie trvalo viac dní. Mnoho čelnejších mužov spomedzi zemianstva i z
               velikášov zúčastnilo sa na ňom. Csáky, vypočujúc všetky sťažnosti a žaloby
               malkotentov, formuloval vymienky pokoja pre obe strany v nasledujúcich punktoch:
               všeobecná amnestia; prinavrátenie výsad a kostolov protestantom odobratých; náhrada
               škody.
   </p>
   <p>
    Barkóci v mene cisára sľuboval: zabudnutie predošlosti; prinavrátenie zhabaných
               statkov; povolenie v každej stolici jedného kostola pre luteránov a jedného pre
               kalvínov; dosadzovanie na úrady stoličné a krajinské mužov schopných bez ohľadu na
               náboženstvo.
   </p>
   <p>
    Aby na tieto vymienky zemianstvo pristalo, úsilne Barkóci naliehal a prosil
               prítomných, uisťujúc ich, že je toto už najvyššie, čo vláda povoliť chce a môže, že
               viac ani čakať, ani obsiahnuť nič nedokážu, no že svojou ďalšou vzburou do záhuby
               vženú vlasť, seba i svoje rodiny.
   </p>
   <p>
    Výsledok namáhania Barkóciho bol len ten, že daktorí zo zemianstva, asi päťsto ich
               byť mohlo, prijali a podpísali tieto vymienky pokoja; lež veľká väčšina zemanov a
               velikášov zavrhla ich rozhodne, s veľkou rozhorčenosťou sa osvedčujúc, že je to
               všetko primálo, a k tomu i veľmi neisté a nespoľahlivé. A opierajúc sa na sľúbenú
               podporu z Francúzska, žiadalo zemianstvo, aby spornú túto, pre Uhorsko životne
               dôležitú otázku, rozhodlo jedine ostrie meča.
   </p>
   <p>
    A tak teda Uhrom, s týmito od vlády im podávanými vymienkami pokoja nespokojnými,
               pridané bolo to historické meno „malkotenti“.
   </p>
   <p>
    Agentom francúzskym nič nemohlo byť vítanejším ako tieto nezdarné pokusy vyrovnania.
               Ihneď začali malkotentom dopravovať do Poľska zásoby zbraní i streliva, ako i
               peniaze. I podarilo sa Ľudovítovi XIV. nakloniť kráľa Sobieského
    <sup>
     [
     <a class="footnote" href="#ftn.id2578651" name="id2578651">
      18
     </a>
     ]
    </sup>
    k tomu, že tento povolil vysťahovalcom uhorským v Poľsku najímať vojakov,
               ich ozbrojiť, a tak s ozbrojenými čatami vtrhnúť cez hranice do Uhier. Zvesť táto po
               Slovensku rozlietla sa a slabé oddiely vojska cisárskeho, stanujúceho po stoliciach,
               hneď sa utiahli na pevné zámky i zásobili sa strelivom a potravou, kde ako mohli.
   </p>
   <p>
    Vo Vranove, v Zemplínskej stolici, bol jedného dňa veľký zhon ľudu z celého toho
               okolia. Doletel chýr, že vysťahovaní malkotenti jedni Spišom, druhí Šarišom z Poľska
               ozbrojení vtrhli do Uhier a že vo Vranove sa majú sústrediť.
   </p>
   <p>
    Kadekoľvek tiahli tieto ozbrojené čaty, všade ich vítalo zemianstvo, mešťania i
               obecný ľud s jasotom ako svojich osloboditeľov z nevoľníctva a z ťažkej poroby.
               Zvonili im na zvonoch, strieľali z mažiarov, častovali ich a objímali, zvlášte
               Poliakov, ako svojich pobratimcov a verných priateľov. Poliaci uchvátení touto
               pohostinnosťou vzali si do príslovia:
   </p>
   <p>
    „Polak z Węgrziem dwa braciońki do pałosza i do sklońki.“
    <sup>
     [
     <a class="footnote" href="#ftn.id2578711" name="id2578711">
      19
     </a>
     ]
    </sup>
   </p>
   <p>
    Akonáhle vo Vranove dopočuli zvonenia a streľbu z tej strany od Michaloviec, hneď sa
               to hrnulo všetko i malé, i veľké, ľud i velikáši, muži i ženy v ústrety malkotentom.
   </p>
   <p>
    Streľba sa vždy bližšie a bližšie ozývala. Prachový oblak vždy hustejší a tmavší
               vznášal sa do výšavy cestou, po ktorej sa blížili čaty malkotentov.
   </p>
   <p>
    Zdvihol sa malý vetrík a slnko ožiarilo zástavy a zbroje, v ten čas práve na jeden
               vŕšok vystupujúcich ozbrojencov.
   </p>
   <p>
    I zaligotali sa meče a piky jazdy a dlhé ťažké samopaly
    <sup>
     [
     <a class="footnote" href="#ftn.id2578759" name="id2578759">
      20
     </a>
     ]
    </sup>
    za ňou stúpajúcej pechoty.
   </p>
   <p>
    „Hurá, hurá, vivat!“
    <sup>
     [
     <a class="footnote" href="#ftn.id2578775" name="id2578775">
      21
     </a>
     ]
    </sup>
    zahučalo hneď z tisícerých hrdiel, a nato ozývala sa streľba z mažiarov a
               pištolí a zvonenie všetkých zvonov vranovských.
   </p>
   <p>
    Forgács a Sztáray v čele ozbrojeného zemianstva pohli sa malkotentom koňmo v
               ústrety.
   </p>
   <p>
    V čele malkotentov bolo už rozoznať na výborných koňoch, v drahých mentiekach a
               kučmách pštrosím perím ozdobených pánov Szirmayho, Semseyho, Berzcviciho a druhých
               čelnejších zemanov, za nimi čatu husárov pod uhorskou zástavou, za tým čatu ulánov s
               dlhými pikami pod poľskou zástavou, za nimi pechotu, delá a zasa pechotu. Jazda
               uhorská a poľská zavŕšila tento vojenský pochod v takom poriadku, ako čo by boli išli
               priamo do boja. Vojsko i ľud pozdravovali sa vospolok, ruky si stískali a objímali
               sa.
   </p>
   <p>
    Spomedzi jazdy uhorskej vynikal dôstojník Bradáč na svojom vraníkovi, vedľa neho
               Lišaj na sivkovi a za týmto Cigán Ferko, ako jeho nerozlučný spolubojovník, v
               červených nohaviciach a v belasej mentieke, z ktorej mu síce lakte von vykúkali, na
               sivej kobyle s hviezdou na čele.
   </p>
   <p>
    Bradáč, skladateľ to mnohých slovenských piesní medzi malkotentmi, i teraz, keď
               pomedzi množstvo ľudu slávnostne a zvoľna vchodili do Vranova, začal pieseň, a vojsko
               ako obyčajne za ním spievalo:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Tiahnu čierne chmáry, ide povíchrica,
      </em>
     </span>
     <br/>
     <span class="emphasis">
      <em>
       križujú sa blesky, praská hrmavica,
      </em>
     </span>
     <br/>
     <span class="emphasis">
      <em>
       a zástavy vlajú,
      </em>
     </span>
     <br/>
     <span class="emphasis">
      <em>
       do boja volajú:
      </em>
     </span>
     <br/>
     <span class="emphasis">
      <em>
       Hurá za slobodu!
      </em>
     </span>
     <br/>
     <br/>
     <span class="emphasis">
      <em>
       Kto máš srdce za vlasť, za svoju rodinu
      </em>
     </span>
     <br/>
     <span class="emphasis">
      <em>
       a hruď oceľovú, ty Slovenska synu,
      </em>
     </span>
     <br/>
     <span class="emphasis">
      <em>
       staň pod tie zástavy,
      </em>
     </span>
     <br/>
     <span class="emphasis">
      <em>
       v oheň a kúrňavy:
      </em>
     </span>
     <br/>
     <span class="emphasis">
      <em>
       Hurá za slobodu!
      </em>
     </span>
     <br/>
     <br/>
     <span class="emphasis">
      <em>
       Chyť do ruky paloš, pištoľ do opaska,
      </em>
     </span>
     <br/>
     <span class="emphasis">
      <em>
       švihni sa na koňa, čuj, už streľba práska,
      </em>
     </span>
     <br/>
     <span class="emphasis">
      <em>
       rúbaj, zabi vrahov
      </em>
     </span>
     <br/>
     <span class="emphasis">
      <em>
       pod našou zástavou:
      </em>
     </span>
     <br/>
     <span class="emphasis">
      <em>
       Hurá za slobodu!
      </em>
     </span>
     <br/>
     <br/>
     <span class="emphasis">
      <em>
       Vraným koňom dunčí zem pod kopytami,
      </em>
     </span>
     <br/>
     <span class="emphasis">
      <em>
       nech krv tečie vrahov pod nášmi ranami;
      </em>
     </span>
     <br/>
     <span class="emphasis">
      <em>
       v rukách britké meče,
      </em>
     </span>
     <br/>
     <span class="emphasis">
      <em>
       ta do divej seče:
      </em>
     </span>
     <br/>
     <span class="emphasis">
      <em>
       Hurá za slobodu!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Vo Vranove, kde malkotentov občania s otvoreným náručím prijali, odpočinulo si
               vojsko. Jedni boli ubytovaní po domoch, druhí za mestom v tábore viac dní ležali. A
               tu pridávali sa ku malkotentom každodenne mládenci i mužovia, dochodiaci k nim zo
               všetkých strán.
   </p>
   <p>
    Náčelníci vojska držali časté porady medzi sebou. A berúc do úvahy to, že uhorskí
               povstalci vždy ešte bez všetkej vycvičenosti vo vojenských pohyboch a v zaobchodení
               so zbraňou, muž proti mužovi bojovať zvykli, na aký spôsob by cvičenému nemeckému
               vojsku odolať nijako nemohli, požiadali schopných k tomu poľských dôstojníkov, aby
               oni vyznačili daktorých dobre vycvičených chlapov, ktorí by malkotentov vzali do
               cviku. I podvolili sa hneď za takýchto vojenských učiteľov šľachtici Twardowski a
               Mazurek pre pechotu, Wrobelski a Malopolski pre jazdu.
   </p>
   <p>
    Twardowski, dobrým tokajským vínkom potúžený, viedol svojich novákov za rieku Topľu
               k osade Čemernie i spieval si veselo svoju národnú pieseň:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Albož my to jacy tacy,
      </em>
     </span>
     <br/>
     <span class="emphasis">
      <em>
       chlopcy Krakowiacy!
      </em>
     </span>
     <br/>
     <span class="emphasis">
      <em>
       Czerwona czapeczka,
      </em>
     </span>
     <br/>
     <span class="emphasis">
      <em>
       na cal podkóweczka
      </em>
     </span>
     <br/>
     <span class="emphasis">
      <em>
       niebieska sukmana,
      </em>
     </span>
     <br/>
     <span class="emphasis">
      <em>
       Dana moja, Dana.
      </em>
     </span>
     <sup>
      [
      <a class="footnote" href="#ftn.id2579028" name="id2579028">
       22
      </a>
      ]
     </sup>
     <br/>
    </p>
   </div>
   <p>
   </p>
   <p>
   </p>
   <p>
    I bol by tak spieval ďalej, keby ho nebol jeden vojak upozornil, že vyšli už na
               označené miesto vojenského cvičenia. Twardowski, spamätajúc sa, začal cvičenie.
   </p>
   <p>
    Bolo po cvičení.
   </p>
   <p>
    Diváci, ktorí dačo takého predtým nevídali, obdivovali jeho obratnosť a schopnosť
               vojenskú.
   </p>
   <p>
    V tábore Telekyho pri Tise rozkorenila sa mocne nezhoda. Ani vojenský senát, ani sám
               Teleky nemal vážnosti u vojska svojho. Reptali na neho, osočovali ho, ba i verejne ho
               zneuctili. Teleky veľmi rozmrzený zložil veliteľstvo a vojsko jeho ostalo bez hlavy.
   </p>
   <p>
    Malkotenti držali porady a dali sa do dopisovania s priateľmi a prívržencami svojimi
               po horných slovenských stoliciach. Neznali, koho by v takýchto okolnostiach mali
               vyvoliť za vodcu svojho.
   </p>
   <p>
    No nebolo potrebné o tom dlho premýšľať. Všeobecná mienka bola tá, že nikomu tak
               pohlavárstvo neprísluší ako Tökölymu, ktorého otec bol najmocnejším spojencom
               bývalého palatína Františka Vešelína a ktorého sestry Katarína za Františkom, Eva ale
               za Pavlom Eszterházym
    <sup>
     [
     <a class="footnote" href="#ftn.id2579104" name="id2579104">
      23
     </a>
     ]
    </sup>
    — majúcim rozsiahle statky a pevné zámky na Slovensku — boli vydaté.
   </p>
   <p>
    A tak roku 1678 vyvolili si malkotenti Imra Tökölyho jednomyseľne za hlavu i
               slávnostné posolstvo vypravili k nemu do Sedmohradska. Knieža Apaffy prijal u seba
               posolstvo veľmi skvele a s kniežacou pohostinnosťou. Tökölyho prepustil bez
               odporovania, dal mu pomocné vojsko, zbroj a strelivo. Vojsko Tökölyho, počítajúc k
               nemu slovenských ozbrojencov i poľsko-francúzsku pomoc, obnášalo na dvadsaťtisíc
               mužov.
   </p>
   <p>
    Pri Nagybányi ležalo táborom vojsko cisárske a držalo toto opevnené mesto v moci
               svojej.
   </p>
   <p>
    Veliteľ jeho nemohol sa nič istého dozvedieť, kde stoja a čo si počínajú malkotenti.
   </p>
   <p>
    Rozličné mu o nich dochodili chýry. Jedni hovorili, že Teleky zložil veliteľstvo a
               vojsko jeho že sa rozchodí, druhí istili, že Slováci zvolili síce Tökölyho za hlavu,
               ale že im ho Apaffy nechce prepustiť, aby nepohoršil Turkov, ktorým doba mieru s
               Austriou ešte nevypršala. Na tieto chýry vodca cisársky cítil sa byť bezpečným. Jeho
               vojaci krátili si dlhú chvíľu hrou v kocky, hudbou, tancom a pijatikou.
   </p>
   <p>
    Jedného odpoludnia prijachajú dvaja dolnozemskí ovčiari, sediaci na oslíkoch. Bosé
               ich nohy dotýkali sa až samej zeme. Oblek ich bol krátke košieľky s náramne dlhými
               rukávmi a široké gate. Každý z nich mal veľký fokoš v ruke. Za nimi išiel biely
               gubatý pes. Obidvaja boli čierni, umastení, a jeden z nich skutočný Cigán. Pred sebou
               na oslíkoch mali prehodené kožky z padlých oviec.
   </p>
   <p>
    Stráž pred bránou ich zastavila, dopytujúc sa, kto sú, skadiaľ idú a čo chcú.
   </p>
   <p>
    Oni vyprávali, že sú ovčiari z neďalekej pustatiny, že im ovce „na motolicu“ veľmi
               padajú a chcú v meste odpredať svoje kožky.
   </p>
   <p>
    Dragúni nemeckí, navyknutí na jazdu na ozrutných štajerských koniskách, vidiac
               týchto jazdcov na malých oslíkoch jazdiť, dali sa do hlasitého smiechu. Obklopiac
               ich, počali oslíkov paličkami pichať, či by vraj vedeli skákať. A namiesto osla tu i
               tu Cigána alebo i jeho spoločníka zaťali po bosých nohách.
   </p>
   <p>
    Cigán domrzený skočil dolu, šomrajúc:
   </p>
   <p>
    „Či nevidíte, že šú toto moje nohy a že má ošol druhé?“ Jeden z dragúnov sa ho
               spýtal, či by ozaj neznal namiesto nôh na rukách stáť.
   </p>
   <p>
    „Prečo nie?“ odpovie Cigán, „len dajte dačo, pán vojak.“
   </p>
   <p>
    „Dostaneš holbu vína,“ uisťoval ho dragún.
   </p>
   <p>
    Cigán nemeškajúc stal si na ruky, vystrel nohy dohora ako sviece, udrel v povetrí
               spolu päty a začal po pažiti cigánske „kolesá lámať“ tak chytro a tak obratne, že sa
               všetci vojaci divili. Dragún doniesol mu vína. Cigán začal sa vychvaľovať, aké kunšty
               on zná, že vie človeka do kolesa začarovať, duchov zomrelých pricitovať, s nimi sa
               dohovárať, človeku jeho budúcnosť z dlane vyveštiť. Toto všetko im vraj večierkom
               poukazuje, keď prídu k nemu do krčmy.
   </p>
   <p>
    Vojaci sľubovali mu, že ho vyhľadajú.
   </p>
   <p>
    Vpustili ich obidvoch do mesta. Išli do hospody, oslíkom svojim predložili seno,
               sami ale chodili s kožkami po meste, trhujúc sa s grznármi.
   </p>
   <p>
    I spozorovali bočnú bránku, pri ktorej jeden vojak stál. S grznármi sa dohovorili,
               že jeden z nich pôjde hneď zasa naspäť na svojom oslíkovi pre ostatné kožky, druhý
               ale, a to Cigán, že ostane za ten čas v krčme.
   </p>
   <p>
    Stráž jedného z nich vypustila von. Vojaci podľa úmluvy poschodili sa večer do
               krčmy, kde im Cigán tie svoje kunšty obratne ukazoval.
   </p>
   <p>
    Druhý spoločník za mestom pri majeroch a stodolách až do samej noci postával,
               častujúc svojho oslíka zvyškami sena, ktoré sem-tam bolo roztratené. Keď bola číra
               tma, cválal na svojom oslíkovi preč.
   </p>
   <p>
    Vietor povieval.
   </p>
   <p>
    Z jednej stodoly vybúšil plameň. Náhle rozšíril sa po ostatných stodolách a
               majeroch, ba ohrozoval i samo mesto.
   </p>
   <p>
    Mešťania i vojaci zbehávali sa s krikom, aby hasili požiar.
   </p>
   <p>
    Okolie sa osvietilo naširoko. Počuť veľký dupot koní.
   </p>
   <p>
    Tökölyho jazda prepadla tábor nemecký.
   </p>
   <p>
    Nastal krik, lomoz a zmätok veľký.
   </p>
   <p>
    Vojaci i mešťania behali sem i tam. Dôstojníci hľadali svojich vojakov, vojaci svoje
               kone a zbraň. Všetko to behalo kríž na kríž a jeden druhému do cesty. Mnoho vojakov,
               s mešťanmi pomiešaných, chcelo vbehnúť cez brány do mesta. Tie boli zamknuté, lebo
               jazda Tökölyho chcela v tom zmätku vniknúť i do mesta.
   </p>
   <p>
    Tábor nemecký bol malkotentmi dobytý. Vojsko nemecké v tom zmätku nebolo vstave ich
               divokému útoku odolať i rozpŕchlo sa na všetky strany. Akýsi ovčiar doviedol
               malkotentov k bočnej malej bráne, pri ktorej už Cigán stál na stráži v zbrani padlého
               nemeckého vojaka. Touto bránou vošli malkotenti do mesta, premohli odpor Nemcov na
               ulici a otvorili i veľkú bránu. Množstvo malkotentov nahrnulo sa do mesta i zaujali
               ho. Mnoho koní, zbraní, streliva a zvlášte diel ukoristili.
   </p>
   <p>
    Bolo to prvé a skvelé víťazstvo Tökölyho.
   </p>
   <p>
    Veľká čiastka zásluhy pripisovala sa Lišajovi, ktorý s Cigánom Ferkom, ako ovčiari
               preoblečení, nemeckému táboru pripravili takúto katastrofu.
   </p>
   <p>
    Po zaujatí Nagybánye, ktorého víťazstva chýr preletel skoro po celej krajine,
               rozposlal Tököly manifest na Uhrov do každej stolice, v ktorom sa slávnostne
               osvedčoval, že jedine za slobodu drahej vlasti vytasil meč, i vyzýval národ, aby
               každý pravý syn vlasti jeho namáhanie úsilne podporoval, vyhrážajúc sa všetkým, ktorí
               by Nemcom priali, krutou svojou pomstou.
   </p>
   <p>
    Tieto úspechy malkotentov prestrašili viedenský dvor tým viac, že v ten čas i vojna
               s Franciou s mnohými obeťami bola vedená. I hľadeli uchlácholiť Tökölyho palatínom
               Pavlom Eszterházym a biskupom Gubásócim, čo sa im ale nijako nepodarilo. Poslaný bol
               ešte Saponári do Tökölyho tábora, s ktorým Žigmund Jánoky z Hrachova a Štefan Szirmay
               ako plnomocníci Tökölyho o pokoj vyjednávali; no i ten okrem šesťmesačného prímeria
               nič viac nemohol občiahnuť. Počet vojska malkotentov rástol zo dňa na deň, lebo
               bohatí zemania z horných slovenských stolíc privolili mu ozbrojencov v hojnom počte.
   </p>
   <p>
    Tököly počal premýšľať, ako by zámky a pevné mestá na Slovensku do moci svojej
               dostať mohol. Znajúc dobre, že riadne obliehanie a dobývanie každej pevnosti veľa
               času by mu zaujímalo, a nemajúc nadostač ani hrubej streľby, chcel lesťou a
               prekvapením skusovať na zámkoch svoje vojenské šťastie. Na mysli tanul mu pevný
               Mukačevský zámok, na ktorom prebývala mladá pekná vdova po Rákócim, Helena, dcéra v
               Novom Meste Viedenskom popraveného Petra Zrinského. I umienil si, že sa bude uchádzať
               o jej ruku, v nádeji, že s ňou okrem Mukačeva i mnohé iné zámky, rozsiahle panstvá a
               znamenité poklady obdrží a tak moc svoju zveličí. Mladý súc, smelý a odvážlivý,
               trúfal si, že krásna tá pani ním nepohrdne a že vydobyje si jej srdce. Jediná ťažkosť
               zdala sa mu byť tá, že na Mukačeve žila ešte i stará pani Žofia Bátoryčka,
    <sup>
     [
     <a class="footnote" href="#ftn.id2579434" name="id2579434">
      24
     </a>
     ]
    </sup>
    svokra Helenina, ktorá ešte vždy držala panstvo a vládu vo svojich rukách
               a bola cisárovi verne oddaná.
   </p>
   <p>
    Tököly chcel v každom prípade skúsiť svoje šťastie; i vybral sa s oddielom jazdy
               svojej k Mukačevu. Zastal nablízku pred zámkom a dal vystrčiť bielu zástavu na znak
               svojho pokojného zmýšľania. Vyslal jedného dôstojníka pod bielou zástavou ku bráne
               zámockej, ktorá bola zavretá. Z bašty oslovila ho stráž, kto je a čo žiada.
   </p>
   <p>
    „Môj veliteľ a pán, Imro Tököly, prichodí s tým najpokojnejším úmyslom a prosí s
               najhlbšou úctou ako veľkomožnú pani Žofiu Bátory, majiteľku tejto pevnosti, tak
               veľkomožnú pani Helenu, ovdovelú Rákócičku, o milostivé povolenie, aby im smel svoju
               poklonu urobiť,“ hovoril dôstojník.
   </p>
   <p>
    Strážnik riekol, aby mal pozhovenie, pokým dôjde odpoveď. Po malej chvíli zavolal
               strážnik:
   </p>
   <p>
    „Veľkomožná pani veliteľka zámku Mukačeva, Žofia Bátory, odkazuje vám určite, že ona
               s nepriateľmi zákonitého cisára a kráľa nikdy nechce sa priateliť!“
   </p>
   <p>
    A vystrčil na baštu červenú zástavu.
   </p>
   <p>
    Dôstojník rozmrzený a zahanbený cválal naspäť ku Tökölymu. Sotva došiel ku nemu, už
               vypálili zámocké delá na sprievod Tökölyho, ktorý chytro obrátil koňa a uháňal preč
               so svojimi. Táto nehoda neodvrátila Tökölyho od úmyslu jeho a len čakal na príhodnú
               dobu.
   </p>
   <p>
    Akonáhle mu čas prímeria s cisárskymi vypršal, oboril sa celou svojou silou na
               generála Lesleya, ktorého i porazil pri Satmári. V bitke tejto vyznačil sa zvlášte
               Bradáč, ktorý, ukoristiac nepriateľskú zástavu, stal sa miláčkom Tökölyho.
   </p>
   <p>
    Týmto víťazstvom dostal Tököly voľné ruky i obrátil sa rovno k Prešovu, ktoré mesto
               po trojdennom obliehaní i zaujal. Spiš, Liptov, Trenčín a banské mestá podrobil si v
               krátkom čase. Vojsko svoje podelil na tri oddiely, z ktorých jeden sám viedol, druhý
               Petróci a tretí Imro Balassa. Tököly bol oslavovaný i Maďarmi, i Slovákmi ako
               osloboditeľ vlasti. A temer všetka vysoká šľachta a zemianstvo pridávalo sa k nemu.
   </p>
   <p>
    Gemerskí strojníci zbraní, ktorí mali svoje cechy v Štítniku a v Dobšinej, dostali
               mnoho práce, lebo i v Gemeri všetko zemianstvo sa zbrojilo.
   </p>
   <p>
    Z pevného Muráňa vydával rozkazy na stolicu cisársky vojvodca Kopp, gróf Carabelli a
               Štefan Csáky, ktorí žiadali i vojakov, i potravu pre tábor nemecký. Z druhej strany
               vtrhol do Gemera Tököly so svojou armádou na Krásnu Hôrku, ktorú i zaujali; i položil
               sa táborom pri Rožňave. I on vyzýval všetko zemianstvo gemerské do boja pod svoje
               zástavy, požadujúc od stolice tisíc zlatých v hotovosti, stotridsaťšesť koní pre
               svoju jazdu a všetku zbraň, ktorá bola nahotove v Štítniku a Dobšinej.
   </p>
   <p>
    Zemania, nielen Slováci z horného Gemera, no i Maďari, Doncs z Kövecsesu, Gicei,
               Szathmáry, Ragályi, Tornallyai atď. s húfom ozbrojencov pridávali sa k nemu.
   </p>
   <p>
    Tököly dobre pozoroval, že jeho vplyv na Gemerskú stolicu zostane dotiaľ slabý a
               neistý, pokiaľkoľvek Muráň do moci nedostane, ktorý však mocou dobyť bolo by preňho
               veľmi ťažkou úlohou. Mnoho sa o tom radil so svojimi vojvodcami a dôvernými radcami,
               s Karsányim, Petrócim, Petneházym, Jánokym, Radvanským, Gécim, Kecerom a so svojím
               tajomníkom Absolonom. Jedni to, druhí iné odporúčali, no všetko spolu zdalo sa predsa
               veľmi nesnadné. Konečne ponúkli sa dvaja dôstojníci. Dolniak a Vyrosták, ktorí
               niekedy za doby Vešelína ako vojaci na Muráni slúžili a všetky cesty a chodníky do
               zámku vedúce veľmi dobre znali, že by sa odvážili zámok ten s tristo pešiakmi nočného
               času prepadnúť a na stránku Tökölyho opanovať. Veľmi im dobre známo bolo, že posádka
               zámocká bola veľmi slabá. Tököly privolil. I pohli sa s vybranými mužstvami na
               Dobšinú, na Telgárt, kde si odpočinuli a rozchyrovali, že majú ísť do Spiša. I
               obrátili sa podvečer na Červenú Skalu a na Javoriny.
   </p>
   <p>
    Okolo polnoci prišli chodníkom pomedzi hory až k samému zámku. Na strane východnej,
               kde je najväčšia a po samé hradby vysokým stromovím porastená strmina, rozprestierajú
               sa daktoré duby aj nad múry zámocké konármi svojimi, menovite tam, kde stáli kasárne.
               Bledý mesiačik slabo svietil; hneď sa skrýval za oblaky, hneď zasa vykukával spoza
               nich ako hanblivá nevesta spoza svojho závoja. Chlapi boli ozbrojení sčiastky len
               šabľami, pištoľami a dlhými nožmi, i niesli so sebou rebríky, z hrubých povrazov
               upletené, a len záloha bola puškami opatrená.
   </p>
   <p>
    Dolniak vyliezol na vysoký dub, priviazal povraz o silný konár a spustil sa po ňom
               na zámocký múr. Priľahol k múru a vyzeral na všetky strany, či tam nablízku nestojí
               nejaká stráž. Keď ničoho nespozoroval, spustil dolu povrázok. Chlapi priviazali naň
               rebrík a on vytiahol ho i spustil sa po ňom do zámku. Prišiel po rebríku hore i
               Vyrosták a mnoho iných. Keď sa ich už mnoho pospúšťalo do zámku, hľadali potichu
               stráž, až i našli chlapa vystretého na zemi v sladkom spánku. Hneď zapchali mu ústa a
               poviazali ho, že sa ani hnúť nemohol.
   </p>
   <p>
    Jedni prepadli kasáreň a donútili poddať sa v nej spiace mužstvo; druhí oborili sa
               na palotu, chytili veliteľa a vyšších dôstojníkov; ostatní hrnuli sa k bráne a
               otvorili ju.
   </p>
   <p>
    Bradáč vrútil sa so zálohou do zámku a tých, ktorí sa na odpor stavali, premohol,
               dal pochytať a uväzniť.
   </p>
   <p>
    Na svitaní bol zámok v moci Tökölyho, ktorý hneď so slávnym sprievodom prišiel na
               Muráň i bohato odmenil odvážlivých chlapov, ktorým šťastie tak prialo.
   </p>
   <p>
    Bradáč vyprosil a dostal povolenie, aby mohol navštíviť na Hrachove vyvolenú svojho
               srdca — Marienku.
   </p>
   <p>
    Tejto bolo veľmi clivo, keď tak dávno nič nepočula o svojom priateľovi, i často
               nepokojili ju strašlivé sny, akoby sa mu bolo vo vojne dačo zlého prihodilo.
   </p>
   <p>
    Ako milo bola prekvapená, keď zjavil sa vyšší vojenský dôstojník na vranom koníkovi
               na dvore Hrachovského zámku!
   </p>
   <p>
    Vybehla na dvor a poznajúc ho, zarumenila sa až po uši i nevedela od radosti ani
               slovíčka prehovoriť.
   </p>
   <p>
    Bradáč skočil z koňa, chytil ju za ruku a sprevádzajúc ju do paloty, ukázal jej
               uvädnutý síce, ale posiaľ ešte zachovaný venček, ktorý mu bola niekedy na pamiatku v
               záhrade uvila. Na Hrachove míňali sa im dni v rozhovoroch, spevoch a zábavách veľmi
               chytro; no Bradáč musel pospiechať zasa naspäť na Muráň, čo ako jeho, tak i Marienku
               veľmi bolelo. I prisľúbil rozžalostenému dievčaťu, že mu bude často písať.
   </p>
   <p>
    Cigán Ferko premenil si na Muráni koňa a dostal sa mu jeden spomedzi tých, ktoré
               Gemerská stolica na rozkaz Tökölyho bola vystanovila. I vyslaný bol s Lišajom s
               úradnými písomnosťami do Rožňavy. Ako tak išli dolu Muránskou dolinou, zastal jeho
               koník na Dlhej Lúke pred krčmou, a čo ho akokoľvek trhal a bil, nepohol sa ani na
               krok z miesta, i stál tak ako zakliaty.
   </p>
   <p>
    Lišaj smial sa chutne i jazdil ďalej.
   </p>
   <p>
    Ferko domrzený žiadal od krčmára holbu vína. A hľa, akonáhle to víno vypil, kôň ako
               tátoš bežal cvalom s ním, kým Lišaja nedohonil. Stalo sa to isté i v Revúcej a Mokrej
               Lúke. Prišli do Umrlej Lehôtky, i tam milý kôň zasa pred krčmou zastane a nedajbože z
               miesta! Ferkovi krútila sa už hlava od vína.
   </p>
   <p>
    „Počkaj, ty devla, však ti ja prejdem cez rozum,“ šomral Cigán.
   </p>
   <p>
    Lišaj smial sa z plného hrdla, čo z toho bude. Milý Ferko zájde pravou rukou koňovi
               ponad hlavu, ako čo by bol mal fľašku v rukách, a potom prázdnu dlaň svoju priložil k
               ústam, glgajúc povetrie ako čo by víno. A zavolá:
   </p>
   <p>
    „Hio, koníku, už sme sa potúžili!“
   </p>
   <p>
    A hľa, kôň hneď jachal veselo ďalej až radosť. Pozdejšie sa dozvedeli, že predošlý
               majiteľ toho koňa bol poctivý zeman, s ktorým tento kôň mnoho sveta pochodil a každú
               krčmu dobre si zapamätal.
   </p>
   <p>
    Po zaujatí Muráňa Tökölyho čatami vytiahlo z Gemera vojsko cisárske a obrátilo sa do
               Zvolena. Tököly stíhal Nemcov. Pri Zvolene zle sa mu povodilo, lebo cisársky generál
               Wurm znenazdania obrátil sa proti malkotentom a rozprášil ich.
   </p>
   <p>
    Dolu Hronom k Budči utekali hŕby tökölyovcov vo veľkom neporiadku; za nimi
               rozhnevaní ich dôstojníci volali: „Stojte, vy baby, vy zajačieho srdca! Budčianske
               ženy vyjdu s metlami na vás!“
   </p>
   <p>
    Bradáčovi podarilo sa utekajúce tlupy zastaviť a do poriadku privádzať. I vyhľadal
               príhodné miesto na opevnený tábor, v ktorom sa zatarasili a do ktorého poschodilo sa
               rozptýlené vojsko.
   </p>
   <p>
    Malkotenti v upevnenom tomto svojom tábore nielenže odrazili všetky útoky vojska
               nemeckého, lež po malých šarvátkach vytisli Lesleya zo Zvolenskej stolice docela.
               Lesley, nemôžuc odolať malkotentom, z naloženia viedenskej vlády pustil sa s Tökölym
               zasa do vyjednávania o pokoj. Tököly predložil nasledujúce vymienky: 1. zrušiť všetky
               kláštory a mníchov vyhnať, 2. všeobecnú amnestiu, 3. protestantom slobodu
               náboženstva, 4. navrátiť zhabané statky, 5. voľbu palatína, 6. starú konštitúciu.
   </p>
   <p>
    Všetko to boli také žiadosti, ktoré povoliť nebol Lesley splnomocnený, a
               vyjednávanie zase sa rozpadlo.
   </p>
   <p>
    Namiesto Lesleya vyslaný bol proti Tökölymu Caprara.
   </p>
   <p>
    Tököly bojoval ďalej a šťastie bolo na jeho strane. I všetky zámky a pevné mestá
               zaujal až po Prešporok.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578506" name="ftn.id2578506">
        16
       </a>
       ]
      </sup>
      <span class="emphasis">
       <em>
        Dvor francúzsky znal… rozdráždenosť Uhrov vykoristiť vo svoj
                              prospech
       </em>
      </span>
      — Už Gabriel Bethlen (1580 — 1629) opieral sa o
                         pomoc Francúzska vo svojom odboji proti Viedni. Podobne i Jurajovi I.
                         Rákóczimu (1591 — 1648) a Vesselényim pripravovanému povstaniu sľuboval
                         Ľudovít XIV. proti Habsburgovcom účinnú pomoc, ktorá však prakticky
                         ostávala iba sľubom a diplomatickým ťahom, aby sa oslabili habsburské
                         vojská na západe. Na vzniku Thökölyho povstania mala opäť nemalú zásluhu
                         francúzska diplomacia.
     </p>
    </div>
    <div class="footnote">
     <p>
      <sup>
       [
       <a class="para" href="#id2578561" name="ftn.id2578561">
        17
       </a>
       ]
      </sup>
      <span class="emphasis">
       <em>
        Ladislav Csáky
       </em>
      </span>
      — (1641 — 1708), člen uhorského
                         šľachtického rodu, prívrženec Apafiho a Thökölyho. Po víťazstve cisára nad
                         povstalcami bojoval na cisárskej strane proti Turkom.
     </p>
    </div>
    <div class="footnote">
     <p>
      <sup>
       [
       <a class="para" href="#id2578651" name="ftn.id2578651">
        18
       </a>
       ]
      </sup>
      <span class="emphasis">
       <em>
        kráľ Sobieski
       </em>
      </span>
      — Ján III. (1674 — 1696), kráľ poľský,
                         úspešný vodca v bojoch proti Turkom. Spočiatku sa prikláňal k francúzskej
                         politike, zameranej proti Leopoldovi I. Preslávil sa vojenskou pomocou
                         Viedni proti Turkom r. 1683. No na vlastnom území sa mu potom v
                         protitureckých vojnách nedarilo.
     </p>
    </div>
    <div class="footnote">
     <p>
      <sup>
       [
       <a class="para" href="#id2578711" name="ftn.id2578711">
        19
       </a>
       ]
      </sup>
      <span class="emphasis">
       <em>
        Polak z Węgrziem dwa braciońki do pałosza i do
                              sklońki
       </em>
      </span>
      — (poľ.) Poliak a Uhor, dvaja bratanci od šable i
                         od sklenice.
     </p>
    </div>
    <div class="footnote">
     <p>
      <sup>
       [
       <a class="para" href="#id2578759" name="ftn.id2578759">
        20
       </a>
       ]
      </sup>
      <span class="emphasis">
       <em>
        samopal
       </em>
      </span>
      — mušketa, ručnica. Tento termín používa i
                         Samo Chalupka.
     </p>
    </div>
    <div class="footnote">
     <p>
      <sup>
       [
       <a class="para" href="#id2578775" name="ftn.id2578775">
        21
       </a>
       ]
      </sup>
      <span class="emphasis">
       <em>
        vivat
       </em>
      </span>
      — (lat.) nech žije.
     </p>
    </div>
    <div class="footnote">
     <p>
      <sup>
       [
       <a class="para" href="#id2579028" name="ftn.id2579028">
        22
       </a>
       ]
      </sup>
      <span class="emphasis">
       <em>
        Albož my to jacy tacy… Dana moja, Dana
       </em>
      </span>
      — (poľ. náreč.) Čože sme my akí-takí, chlapci Krakovčania! Červená čiapočka, na cól podkovička, belasá halienka, Dana moja, Dana.
     </p>
    </div>
    <div class="footnote">
     <p>
      <sup>
       [
       <a class="para" href="#id2579104" name="ftn.id2579104">
        23
       </a>
       ]
      </sup>
      <span class="emphasis">
       <em>
        František a Pavol Eszterházy
       </em>
      </span>
      — členovia starého
                         uhorského šľachtického rodu de Galantha. František získal grófsky, Pavol
                         kniežací titul, obidvaja boli prívržencami Habsburgovcov.
     </p>
    </div>
    <div class="footnote">
     <p>
      <sup>
       [
       <a class="para" href="#id2579434" name="ftn.id2579434">
        24
       </a>
       ]
      </sup>
      <span class="emphasis">
       <em>
        Žofia Bátoryčka
       </em>
      </span>
      — Báthory zo sedmohradského
                         kniežacieho rodu, žena Juraja II. Rákócziho, matka Františka I. Rákócziho.
                         Konvertovala a šírila katolícke náboženstvo na svojich veľkých majetkoch.
                         Jej pričinením stal sa kalvínsky rod Rákócziovcov katolíckym.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579875">
       </a>
       IV. Obliehanie Viedne
      </h2>
     </div>
    </div>
   </div>
   <p>
   </p>
   <p>
   </p>
   <p>
    Už v ten čas, keď Tököly priateľskú svoju poklonu urobiť chcel na Mukačeve, tušili
               to vo Viedni, že by rád získal ruku Heleny Zrinskej.
   </p>
   <p>
    To sa vláde austrijskej neľúbilo. A preto účinkovali z Viedne hlavne na starú pani
               Žofiu Bátory, ktorá sa ochotne a slávnostne osvedčila, že k takému manželstvu nikdy
               neprivolí. A pani táto, ktorá i vo svojej starobe bola ráznej, odvážlivej povahy, i
               dostála svojmu sľubu. I strážila hrad bedlivým, prísnym okom, ako i nevestu svoju,
               vdovu Helenu Zrinskú, a držala Mukačevský hrad akoby uzavretý a odlúčený od
               zovňajšieho sveta. Žiaden podozrivý človek nemal ta prístupu, ba i všetky poriadky
               boli porobené, aby Helena so žiadnym cudzím človekom ani sa zhovárať, ani dopisovať
               si nemohla. A ešte i zámocký prefekt
    <sup>
     [
     <a class="footnote" href="#ftn.id2579924" name="id2579924">
      25
     </a>
     ]
    </sup>
    a komorné museli jej čo najnepriaznivejšie správy o Tökölym donášať, jeho
               ako najhoršieho človeka opisovať, ktorý je surový, nemilosrdný ukrutník, opravdivý
               pohan a neveriaci. Keď Helena takéto reči každý deň počula, začala premýšľať, či je
               to ozaj všetko pravda a či ju len mámiť a šialiť chcú.
   </p>
   <p>
    Na svoju výsluhu mala mladé dievča Katrienku, ktorá jej z celej duše bola oddaná. A
               táto jej riekla, že raz videla Tökölyho, že je to mladík krásnej, vysokej postavy,
               významnej tváre, živých očú, vysokého čela a hrdinského držania a že si ľudia tajomne
               šepcú, že už i celú krajinu mečom vybojoval a všetko zemianstvo nižšie i vyššie
               zvelebuje jeho hrdinského ducha a pravú rytiersku povahu, i korí sa mu ako kráľovi.
   </p>
   <p>
    Reči tieto zarazili a pomútili Helenu. I rada by bola Tökölyho na svoje oči videla.
   </p>
   <p>
    Raz zjavil sa pred bránou zámockou bedákajúci utrápený zeman. Mal prosbopis na pani
               Žofiu a svedectvá, že mu tökölyovskí rebelanti všetok jeho majetok spustošili i dom
               mu vypálili. I prosil úzkostlivo paniu toho zámku o veľkodušnú podporu a ochranu.
               Bátoryčka s veľkou ochotou dala ho hneď pred seba prepustiť a zavolala i Helenu, aby
               i ona vypočúvala všetky tie ukrutnosti, ktoré porobili malkotenti a ich bezbožný
               vodca Tököly. Prichodzí vyprával svoj nešťastný osud, ako i druhé zločiny a
               násilenstvá tökölyovcov proti cisárovi oddaným zemanom, a líčil to všetko tak živými
               farbami, že prítomné panie až k plaču pohol. Bátoryčka dala počastovať nešťastného
               zemana a uisťovala ho, že na jej zámku bezpečne môže sa zdržovať, pokým sa mu len
               bude páčiť.
   </p>
   <p>
    Zeman zdržoval sa na zámku niekoľko dní. A divno, zhováral sa s Helenou osamote.
               Jedného dňa riekol, že musí už odísť, aby videl, ako sa jeho nešťastnej rodine vodí.
   </p>
   <p>
    Zemana toho na zámku nikto nepoznal, každý sa ale prizeral, ako na dačo
               neobyčajného, na veľký lišaj, ktorý mal na čele, a na jeho náramne rapavú tvár. Pán
               Lišaj objavil sa v tábore malkotentov a odovzdal Tökölymu lístoček od pani Heleny
               Zrinskej ako kratučkú odpoveď na milostný list jeho. V liste tom sa osvedčila, že
               ľutuje, keď sa s ním ani zísť, ani zhovárať nesmie, že ona je síce paňou svojho
               srdca, no nie zámku, kým ešte jej svokra Bátoryčka žije.
   </p>
   <p>
    Tököly schválil obratnosť a obozretnosť Lišaja a ďakoval mu za to jeho priateľské
               ustávanie, lebo mal pevnú nádej, že ruku Heleny i s Mukačevským zámkom stoj čo stoj
               si musí vydobyť.
   </p>
   <p>
    Cisár a kráľ Leopold zvolal snem do Šoproňa.
   </p>
   <p>
    Na sneme tomto, na mnohé naliehanie a žiadosti stavov, zvolený bol za palatína
               krajiny Pavel Eszterházy de Galantha, švagor Tökölyho, ktorý bol pozdejšie i
               kniežaťom Rímskej ríše menovaný. A keď na tomto sneme cisár ešte i daktoré druhé
               žiadosti Uhrom povolil, veľká čiastka vyššieho zemianstva a velikášov odskočila od
               Tökölyho a prešla na stranu jeho za príkladom palatína: i Nikolaj Pálffy,
    <sup>
     [
     <a class="footnote" href="#ftn.id2580053" name="id2580053">
      26
     </a>
     ]
    </sup>
    Juraj Erdődy,
    <sup>
     [
     <a class="footnote" href="#ftn.id2580073" name="id2580073">
      27
     </a>
     ]
    </sup>
    Nádasdy, Balassa, Barkóci,
    <sup>
     [
     <a class="footnote" href="#ftn.id2580087" name="id2580087">
      28
     </a>
     ]
    </sup>
    Cobor
    <sup>
     [
     <a class="footnote" href="#ftn.id2580104" name="id2580104">
      29
     </a>
     ]
    </sup>
    a mnohí druhí.
   </p>
   <p>
    Vec malkotentov vzala veľmi povážlivý obrat. Keď ale cisár Apaffymu žiadané tri
               stolice vydať nechcel, tento rozhnevaný poslal Tökölymu na pomoc vojsko i peniaze.
               Tököly takto posilnený mohol i ďalej s výsledkom vzdorovať vojvodcom cisárskym.
   </p>
   <p>
    Tököly dostal do moci Košice i stal sa pánom Horného Uhorska — a už len Mukačevský
               zámok a ruka Heleny boli tie predmety, po ktorých teraz úsilne túžila jeho myseľ i
               srdce. Chcel tu ešte použiť lesť.
   </p>
   <p>
    Bolo to v ten Štedrý večer pred Vianocami, keď sa pred bránou Mukačevského zámku
               objavil Cigán Ferko a Cigánka Sabina. Nosili so sebou vycvičené zvieratká, zajačika,
               veveričku a havrana, s ktorými rozveseľovali divákov; pritom vyspevovali pesničky a
               vinšovali ako obyčajne na Štedrý večer. I dostali dovolenie vojsť do zámku, kde ihneď
               pred palotou začali spievať a vinšovať.
   </p>
   <p>
    Dostali peňažitý dar a išli ďalej, spievajúc po zámku.
   </p>
   <p>
    Naposledy privolali vojaci, veliteľkou štedro učastovaní, Cigánov i do kasárne. Tam
               Cigán Ferko uprostred veľkej siene postavil na stôl bubníček a k nemu svojho
               zajačika, dal mu dve paličky medzi predné dlabky a začal komando polospievavo:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Zajačik neboráčik,
      </em>
     </span>
     <br/>
     <span class="emphasis">
      <em>
       neboj sa ani máčik,
      </em>
     </span>
     <br/>
     <span class="emphasis">
      <em>
       a keď ťa psi honia,
      </em>
     </span>
     <br/>
     <span class="emphasis">
      <em>
       zabubnuj do boja.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Hurá! Zajac začal bubnovať, uši natrčil dohora akoby rožky. Vojaci sa smiali. Cigán
               vyňal pištoľku z opaska, nabil ju prachom, priložil zajacovi k hlave a hovoril:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Zajačik, pochlap sa,
      </em>
     </span>
     <br/>
     <span class="emphasis">
      <em>
       na lotra a na psa
      </em>
     </span>
     <br/>
     <span class="emphasis">
      <em>
       mier dobre a strieľaj,
      </em>
     </span>
     <br/>
     <span class="emphasis">
      <em>
       pritisni, ohňa daj!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Zajac spustil dlabkou kohútik a pištoľ vystrelila, zajačik sa nezľakol. Vojaci
               nemohli sa dosť nadiviť smelosti a vycibrenosti zajačikovej.
   </p>
   <p>
    Ferko zas vytiahol z kapsy veveričku, hovoriac:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Veverička malá,
      </em>
     </span>
     <br/>
     <span class="emphasis">
      <em>
       kde si sa tu vzala?
      </em>
     </span>
     <br/>
     <span class="emphasis">
      <em>
       Vyskoč si dohora,
      </em>
     </span>
     <br/>
     <span class="emphasis">
      <em>
       zatoč sa dokola.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Veverička vyskočila na Ferkovo plece, na hlavu a poumývajúc sa a učešúc dlabkami
               svoju hlávku, robila všelijaké smiešne skoky; keď sa jej pazúriky zachytili do
               Ferkových kučeravých vlasov, pochytila ho namrzená a natriasala za vlasy a dlabkou
               svojou i zauškovala. Vojakom páčilo sa to nadovšetko.
   </p>
   <p>
    Cigánka postavila si zasa havrana na plece a Ferko mu začne hovoriť:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Havran, havran, čierny vták,
      </em>
     </span>
     <br/>
     <span class="emphasis">
      <em>
       roztvorže ty svoj zobák;
      </em>
     </span>
     <br/>
     <span class="emphasis">
      <em>
       prereč dáke múdre slovo,
      </em>
     </span>
     <br/>
     <span class="emphasis">
      <em>
       však tys’ plemä prorokovo!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Havran roztvoril zobák a kývajúc hlavou, vypovedal chrapľavým hlasom:
   </p>
   <p>
    „Tököly tu! Tököly tu!“
   </p>
   <p>
    „Kýho hroma!“ skríknu zadivení vojaci, a jedni sa smejú, druhí hrešia, iní sa
               Cigánovi vyhrážajú.
   </p>
   <p>
    Počuť výstrel z pušky, v bráne zámockej krik: „Tököly, Tököly vivat, hurá!“
   </p>
   <p>
    Vojaci splašení vybehli z kasárne, v celom zámku nastal zmätok a krik:
   </p>
   <p>
    „Tökölyovci prepadli zámok, tökölyovci v zámku!“
   </p>
   <p>
    Stará pani Bátoryčka predesená klesla ako polomŕtva na zem.
   </p>
   <p>
    Helena prosila prefekta, aby prekazil zrážku a dal sa do vyjednávania s protivnou
               stránkou. Vojsko stálo proti sebe v zbroji, pušky namierené, šable vytasené.
   </p>
   <p>
    Prefekt zámku dal vystrčiť bielu zástavu.
   </p>
   <p>
    Nastalo vyjednávanie… Docielilo sa prímerie v tom zmysle, že Tököly i teraz prijatý
               bude v zámku ako hosť a dobrý priateľ, že mu bude vždy otvorená brána, kedykoľvek by
               chcel svojou návštevou poctiť Mukačevo.
   </p>
   <p>
    Stará Bátoryčka nebola viac pri sebe, i nemohla písmo toto podpísať, no podpísala ho
               mladá pani Helena, ako i prefekt zámku a veliteľ vojska.
   </p>
   <p>
    Tököly urobil hneď u pani Heleny svoju úctivú poklonu a nazrúc do jej krásneho
               obličaja, hovoril rozpačite, vyhováral svoju dotieravosť i riekol, že by jeho šťastie
               na svete nič iné dovŕšiť nemohlo, ako to, keby sa mu pošťastilo získať si priazeň a
               náklonnosť jej srdca. Helena zarumenila sa, sklopiac oči k zemi. Keď jej podal a
               stisol ruku, i ona slabučkým stisnutím jeho ruky na znamenie dala, že i jej srdiečko
               nie je obojetné a chladné oproti nemu. Bátoryčka usnula v Pánu. Helena pripravila jej
               slávny pohreb, na ktorom zúčastnil sa i Tököly.
   </p>
   <p>
    Po krátkej dobe smútku dal sa Tököly s Helenou Zrinskou zosobášiť i stal sa blaženým
               manželom.
   </p>
   <p>
    Teraz bol pánom Mukačeva i celého panstva rákóciovského.
   </p>
   <p>
    Cigán Ferko dostal sto dukátov odmeny za to, že pomocou jeho Mukačevo padlo.
   </p>
   <p>
    Tököly, dostanúc pomoc od Apaffyho, zdal sa byť na vrcholci svojej moci a slávy; no
               jeho položenie bolo zo dňa na deň neistejšie, najmä od toho času, ako kráľ Ľudovít
               XIV. uzavrel s cisárom Leopoldom mier nimvegenský.
    <sup>
     [
     <a class="footnote" href="#ftn.id2580475" name="id2580475">
      30
     </a>
     ]
    </sup>
    I zvolal Tököly do Košíc zhromaždenie, kde mu stavy i poslanci horných
               stolíc ako uhorskému kráľovi holdovali. Z tohto zjazdu vypravili i zvláštne
               vyslanstvo k tureckému sultánovi, ktorému Tököly i seba, i Uhorsko pod ochranu snažne
               odporúčal a k vypovedaniu vojny oproti Rakúsku nakloniť sa vynasnažoval. Sultán ihneď
               menoval Tökölyho kráľom Uhorska; keďže ale ešte toho času zamestnaný bol vojnami s
               Poľskom a s Benátčanmi, a s Rakúskom vždy ešte trval mier, ktorý zrušiť nechcel,
               musel i Tököly trpezlivo čakať, kým by doba mieru nevypršala. To stalo sa roku 1683.
               Vláda turecká uzavrela spolok s Tökölym
    <sup>
     [
     <a class="footnote" href="#ftn.id2580517" name="id2580517">
      31
     </a>
     ]
    </sup>
    i obmýšľala koniec urobiť Austrii.
   </p>
   <p>
    Pri dvore Tökölyho šlo najviac všetko po slovensky, pretože sám od detinstva
               vychovaný bol v Liptove. Jeho najdôvernejší radcovia, Jánoky, Radvanský, Géci,
               Szirmay atď., boli Slováci. I nazývali ho Maďari obyčajne „tót királyom“.
    <sup>
     [
     <a class="footnote" href="#ftn.id2580547" name="id2580547">
      32
     </a>
     ]
    </sup>
   </p>
   <p>
    Už pred uzavretím zmluvy spolčilo sa vojsko Tökölyho s Turkami pod Fiľakovom.
   </p>
   <p>
    Fiľakovo bránil hrdinský Štefan Koháry,
    <sup>
     [
     <a class="footnote" href="#ftn.id2580568" name="id2580568">
      33
     </a>
     ]
    </sup>
    potomný pán Muráňa a Sitna, proti ohromnej presile stoštyridsaťtisíc
               Turkov, s malkotentmi spojených. Títo s takou zúrivosťou oborili sa na pevnosť, že
               len v jednu noc tisíc ohnivých gúľ vyhodili do zámku. Koháry bránil sa neohrozene i
               vtedy, ked už obyvatelia Fiľakova strachom a núdzou donútení žiadali od neho, aby sa
               Turkom poddali. Jeden z nich, ktorého Turci dvadsaťtisíc toliarmi uplatili, zradu
               obmýšľal; Koháry dal mu hlavu zoťať, jeho mŕtvolu na štyri kusy rozsekať a na
               postrach druhým na štyri strany sveta pred mestečkom na koly vyvesiť. Z nedostatku
               vody a potravy, svojím vlastným vojskom donútený, musel hrdinský Koháry Turkom
               pevnosť odovzdať. Títo vypálili hrad, pracháreň vyhodili do povetria a rozrúcali
               pevné hradby zámku. Koháryho zavreli do tmavého žalára o vode a chlebe, v ktorom
               triadvadsať mesiacov strávil, kým ho cisárske vojsko neoslobodilo.
   </p>
   <p>
    Veľký vezír Kara Mustafa
    <sup>
     [
     <a class="footnote" href="#ftn.id2580639" name="id2580639">
      34
     </a>
     ]
    </sup>
    vtrhol s tristotisíc mužmi do Uhier.
   </p>
   <p>
    Predesený cisár chcel i s Tökölym, i s vezírom pokoj urobiť, no nadarmo. Malkotenti
               domnievali sa, že s tak ohromnou pomocou dosť budú silní, aby cisárske vojsko
               zničili. Na pokoj ani pomyslieť nechceli.
   </p>
   <p>
    Vojsko cisárske, v ustavičných vojnách veľmi preriedené, rozložené bolo po
               pevnostiach pohraničných. Turecké vojsko po malých, tu i tam zvedených šarvátkach
               valilo sa do Uhier, ako keď veľká vznikne povodeň, ktorá všetky hrádze a násypy borí
               a ničí. Tak dorazili až k Prešporku, kde sa s Tökölym spojili a spojenými silami
               obrátili sa proti srdcu cisárstva, Viedni.
   </p>
   <p>
    Cisár Leopold nariadil všeobecné povstanie ľudu a verejné modlitby po všetkých
               kostoloch mocnárstva. I vyslal hneď i rýchlych poslov ku všetkým kresťanským
               mocnárom, žiadajúc rýchlu pomoc, lebo teraz už celej Európe hrozí to najväčšie
               nebezpečenstvo.
   </p>
   <p>
    Poručiac obranu mesta Viedne Stahrembergovi,
    <sup>
     [
     <a class="footnote" href="#ftn.id2580703" name="id2580703">
      35
     </a>
     ]
    </sup>
    utiahol sa cisár do Linca a stade do Pasova.
   </p>
   <p>
    Do Krakova ku kráľovi Jánovi Sobieskemu dorazil posol od Leopolda, generál Karaffa,
               ktorý sa všemožne usiloval kráľa nahovoriť, aby zobral veľké vojsko a pospiechal
               Viedni na pomoc. Kráľ, chcejúc vyslyšať mienku svojich veľmožov, zvolal ich do
               porady. I dostavili sa páni Potocki, Radziwil, Lubomirski, Sanguszko. Karaffa ich
               uisťoval, ako skvele viedenský dvor vynahradí poľskému národu túto pomoc a podporu.
               Veľmoži poľskí na sľuby Karaffove nedôverčivo krútili hlavami i odhovárali kráľa od
               spolku s Nemcami; i radili mu, aby svoje vlastné zeme, Podol a Ukrajinu, od Turkov
               očistiť sa usiloval.
   </p>
   <p>
    Hrdinský kráľ nemal pred očima len svoj vlastný zisk, neodstrašil ho možný nevďak a
               zrada Nemectva za preukázané mu priateľstvo; hrdinskú jeho myseľ rozplamenil zápal za
               vznešenú ideu kresťanstva, ktoré ohrozoval sverepý Turek.
   </p>
   <p>
    Všetko to vojsko, ktoré vláda viedenská do poľa postavila, bolo úhrnkom
               tridsaťtritisíc mužov silné pod veliteľstvom Stahremberga a kniežaťa z Lothringu.
    <sup>
     [
     <a class="footnote" href="#ftn.id2580787" name="id2580787">
      36
     </a>
     ]
    </sup>
    Stahremberg zavrel sa so svojím oddielom do mesta, zaopatriac sa
               všelijakými potrebami. Knieža z Lothringu zostal v šírom poli, aby znepokojoval
               obliehajúcich.
   </p>
   <p>
    Bolo to v mesiaci júli, keď ozbrojení mešťania viedenskí z vysokých hradieb, z bášt
               a z veží mestských s úžasom sa dívali na neprehľadné množstvo nepriateľského vojska.
               Všetko sa triaslo strachom. Prvé hrôzy vojny zakúsilo okolie Viedne a blízka Morava,
               kam sa boli tökölyovci a ľahká jazda tatárska rútili, lúpiac, páliac a pustošiac
               dediny a zajímajúc úbohý ľud do hnusného tureckého rabstva.
   </p>
   <p>
    Knieža z Lothringu, dostanúc posilu z Bavorska, Saska, Švábska a od Frankov, porazil
               ich neďaleko Prešporka v krvavej bitke. Tu padol i jeden z vodcov Tökölyho, Harsányi.
   </p>
   <p>
    Po celé dva mesiace bolo mesto Viedeň obkľúčené nepriateľmi zo všetkých strán. Turci
               neprestajne pálili delami svojimi na hradby a bašty, na strechy domov a kostolov, i
               robili veľké podkopy a podpaľovali ich nočného času. Na viac miestach zosuli sa múry.
               I Stahremberg skvele dokázal, že osobná udatnosť, vytrvalosť, neohrozenosť a
               bojovnícka obozretnosť veliteľa vstave je divy vykonať; on sám riadil výpady vojska,
               ktorými v tureckom tábore premnoho škody a zmätku spôsobil. No i z jeho vojska veľký
               počet zo dňa na deň ubýval, i mešťania stálym namáhaním ustávali, streľby a potravy
               nedostatok sa viac a viac cítiť začal, hradby porúchané opravovať sotva už
               dostačovali, nemocnice sa ranenými a chorými preplnili, a Turci vždy znovu opätovali
               svoje útoky na hradby, neľutujúc žiadnych obetí a vynaložiac všetky svoje ohromné
               sily, aby mesto do svojich rúk dostali. I sám Kara Mustafa, i ostatní velitelia dobre
               cítili, že im tu všetkým ide i o česť, i o hrdlo. Viedeň bola už veľmi blízka svojmu
               pádu a Turci sa vo svojej zúrivosti ako zbesilí vyhrážali, že dnes-zajtra budú
               istotne pánmi mesta a že nenechajú v ňom živej duše, ani kameň na kameni.
   </p>
   <p>
    A nebezpečenstvo obliehaných bolo už dostihlo ten najvyšší stupeň.
   </p>
   <p>
    A hľa, keď bola potreba najvyššia, bola pomoc najbližšia.
   </p>
   <p>
    Hrdinský poľský kráľ Sobieski, vytiahnuc z Krakova dňa 15. augusta v čele
               dvadsaťpäťtisíc svojho vojska, zjavil sa dňa 11. septembra na výšinách vrchu
               Kahlenbergu za Viedňou.
   </p>
   <p>
    Turci ustrnuli, vidiac blížiace sa pomocné vojsko poľské, ktoré pod zástavami so
               spevom a hudbou v dlhých radoch z vrchu dolu sa spúšťalo. Aby Sobieski Turkom viac
               strachu nahnal, dal svojim plukom od rána do večera prechodiť cez vrch. Jazdecké
               pluky Sobieskeho, ktoré boli dobre ošatené, mali silné vytrvalé kone a urobili veľký
               dojem na divákov; no pechota rýchlymi pochody veľmi mnoho trpela, daktoré pluky mali
               i obuv a odev ošarpaný. Sobieski postavil sa na čelo svojej ošarpanej pechoty a
               viedol ju za bieleho dňa cez most Dunaja pri Kremži pred očima množstva ľudu,
               privolávajúc prítomným divákom:
   </p>
   <p>
    „Toto sú moji statoční trhani, ktorí si dali čestné slovo, že len z tureckého tábora
               si nové skvostné šaty sami vynesú!“
   </p>
   <p>
    Bolo to 15. septembra 1683. Svitol utešený, v dejinách Austrie večne pamätný deň;
               Karol z Lothringu podporoval Sobieskeho udatne a Stahremberg so všetkým svojím
               mužstvom urobil výpad z mesta. Nastal krutý zápas a náramne krvavá bitka, ktorá
               trvala viac hodín. Veľký vezír a všetci bašovia
    <sup>
     [
     <a class="footnote" href="#ftn.id2580954" name="id2580954">
      37
     </a>
     ]
    </sup>
    hnali Turkov i ostrím svojho meča vždy znovu do divokej seče cez hromady
               mŕtvol janičiarskych.
    <sup>
     [
     <a class="footnote" href="#ftn.id2580971" name="id2580971">
      38
     </a>
     ]
    </sup>
    Ako keď sa rozbúrené vlny morské rozrazia na pevných vysokých skalách
               brehu, tak sa rozrážali všetky útoky rozbesnených Turkov na prsiach chrabrých,
               hrdinských Poliakov. Darmo hromží vezír, darmo bijú a honia bašovia chlapov svojich,
               aby obnovili bitku. Turci ustávajú, stratili ducha a dôveru v seba, cúvajú naspäť,
               strach sa ich zmocňuje viac a viac, razom dajú sa do divého úteku. Sobieski a Karol z
               Lothringu pustia sa za nimi. Všetko pole je posiate mŕtvolami. Delá, všelijaké
               zbroje, zástavy, šiatre, potrava, najmä mnoho kávy, padli víťazom do rúk.
   </p>
   <p>
    Voje poľské ukoristili drahocenné šaty zo šiatrov vezíra a bohatých basov a
               nasledujúceho dňa vchádzali pri hlase zvonov, veselej hudby so svojím hrdinským
               kráľom do Viedne. Na tretí deň dorazil domov i cisár Leopold z Linca.
   </p>
   <p>
    Mocnári stretnúť sa mali v tábore Sobieskeho. Leopolda čakali Poliaci pri Eberdorfe,
               kde sa i Sobieskeho syn nachádzal. Cisár dlho sa radil s radcami svojimi, ako by mal
               uvítať Sobieskeho.
   </p>
   <p>
    „Bez všetkých ceremónií, s otvoreným náručím sluší prijať toho, ktorý nám ríšu
               zachoval,“ radil knieža z Lothringu.
   </p>
   <p>
    Radcovia boli inej mienky; i Leopold neznal, ako sa má držať, či má poľskému kráľovi
               dať titul „majestas“.
    <sup>
     [
     <a class="footnote" href="#ftn.id2581046" name="id2581046">
      39
     </a>
     ]
    </sup>
   </p>
   <p>
    Zišli sa. Leopold ticho hovoril niečo o vďačnosti. Sobieski otvorene riekol:
   </p>
   <p>
    „Brat môj, rád som, že som vám túto malú službu preukázal.“
   </p>
   <p>
    A pochytiac kráľoviča Jakuba za ruku, predstavil ho cisárovi:
   </p>
   <p>
    „Toto je môj syn Jakub, ktorého vychovávam na obranu kresťanstva.“
   </p>
   <p>
    Leopold prišiel do rozpakov a neodpovedal ani slova. Sobieski obrátil koňa a uháňal
               s kráľovičom a družinou preč. Neskôr spamätal sa cisár i písal poďakovania plný list
               ako kráľovi Jánovi, tak i kráľovičovi.
   </p>
   <p>
    Na mieste schôdzky dvoch mocnárov stojí postavená socha s latinským nápisom.
   </p>
   <p>
    Pri Starých Hradoch
    <sup>
     [
     <a class="footnote" href="#ftn.id2581098" name="id2581098">
      40
     </a>
     ]
    </sup>
    a pri Parkane pomáhal ešte Sobieski Nemcom Turkov poraziť. I vrátil sa so
               svojím bohatierskym vojskom do svojej vlasti, prechodiac v novembri Gemerskou
               stolicou s generálom Dünevaldom na Spiš a stade dorazil 23. decembra do svojho
               sídelného mesta Krakova. Od národa bol chladno prijatý, ačkoľvek ho celá Európa
               zvelebovala. Šľachta poľská vytýkala mu, že v službe cudzieho panovníka prelieval
               poľskú krv, kdežto jeho vlastná zem, Podolie, úpela v jarme tureckom, i že sa dal
               mámiť Nemcom, odvekým to nepriateľom Slovanstva, ktorí vraj dnes-zajtra zle sa im za
               to odslúžia.
   </p>
   <p>
    Sobieski uzavrel zmluvu s Rakúskom a Ruskom proti Turkom. I vypravil vojsko svoje
               pod vodcovstvom Jablonowského do Multán. Ani od Rakúska, ani od Ruska neprišla
               sľúbená pomoc. I nič nevykonal; i presvedčil sa, čo mu hovorili veľmoži poľskí, že
               Nemec nikdy nie je priateľom Slovanov.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579924" name="ftn.id2579924">
        25
       </a>
       ]
      </sup>
      <span class="emphasis">
       <em>
        prefekt
       </em>
      </span>
      — (z lat.) veliteľ
     </p>
    </div>
    <div class="footnote">
     <p>
      <sup>
       [
       <a class="para" href="#id2580053" name="ftn.id2580053">
        26
       </a>
       ]
      </sup>
      <span class="emphasis">
       <em>
        Nikolaj Pálffy
       </em>
      </span>
      — (1657 — 1732), člen uhorského
                         grófskeho rodu. R. 1675 palatín, účastník protitureckých vojen, hlavný
                         župan Prešporskej stolice (dal prestavať Bratislavský hrad). Za drukého
                         kuruckého povstania bol na strane cisára.
     </p>
    </div>
    <div class="footnote">
     <p>
      <sup>
       [
       <a class="para" href="#id2580073" name="ftn.id2580073">
        27
       </a>
       ]
      </sup>
      <span class="emphasis">
       <em>
        Juraj Erdődy
       </em>
      </span>
      — (1645 — 1714), člen uhorského
                         grófskeho rodu, za Leopolda I. najvyšší pokladník a krajinský sudca.
     </p>
    </div>
    <div class="footnote">
     <p>
      <sup>
       [
       <a class="para" href="#id2580087" name="ftn.id2580087">
        28
       </a>
       ]
      </sup>
      <span class="emphasis">
       <em>
        Barkóci
       </em>
      </span>
      — František Barkóczy (umrel r. 1709), člen
                         starého uhorského šľachtického rodu. Zúčastnil sa na bojoch proti Thökölymu
                         ako veliteľ uhorskej pechoty. Dosiahol grófsky titul.
     </p>
    </div>
    <div class="footnote">
     <p>
      <sup>
       [
       <a class="para" href="#id2580104" name="ftn.id2580104">
        29
       </a>
       ]
      </sup>
      <span class="emphasis">
       <em>
        Cobor
       </em>
      </span>
      — Adam Czobor, člen uhorského šľachtického
                         rodu. Generál vo vojnách proti Turkom a Francúzom koncom druhej polovice
                         17. stor.
     </p>
    </div>
    <div class="footnote">
     <p>
      <sup>
       [
       <a class="para" href="#id2580475" name="ftn.id2580475">
        30
       </a>
       ]
      </sup>
      <span class="emphasis">
       <em>
        mier nimvegenský
       </em>
      </span>
      — mierové rokovanie v holandskom
                         meste Nimwegen r. 1678, na ktorom získal Ľudovít XIV. od Habsburgovcov a
                         ich spojencov veľké ústupky
     </p>
    </div>
    <div class="footnote">
     <p>
      <sup>
       [
       <a class="para" href="#id2580517" name="ftn.id2580517">
        31
       </a>
       ]
      </sup>
      <span class="emphasis">
       <em>
        Vláda turecká uzavrela spolok s Tökölym
       </em>
      </span>
      — r. 1682 o
                         spoločnom postupe v pripravovanej výprave proti Viedni, súčasne uznal
                         sultán Thökölyho za uhorského kráľa
     </p>
    </div>
    <div class="footnote">
     <p>
      <sup>
       [
       <a class="para" href="#id2580547" name="ftn.id2580547">
        32
       </a>
       ]
      </sup>
      <span class="emphasis">
       <em>
        tót király
       </em>
      </span>
      — (maď.) slovenský kráľ
     </p>
    </div>
    <div class="footnote">
     <p>
      <sup>
       [
       <a class="para" href="#id2580568" name="ftn.id2580568">
        33
       </a>
       ]
      </sup>
      <span class="emphasis">
       <em>
        Štefan Koháry
       </em>
      </span>
      — (1649 — 1731), člen uhorského
                         šľachtického rodu, od r. 1664 dedičný župan Hontianskej stolice, neskôr
                         hlavný kapitán Fiľakovského zámku. Zúčastnil sa v bojoch proti kurucom i
                         Turkom, ktorí sa ho márne usilovali privábiť na svoju stranu. R. 1682
                         obľahli povstalci Fiľakovo, Koháry sa úspešne bránil proti presile, no
                         posádka zradne vydala zámok Thökölymu, ktorý ho dal uväzniť. R. 1685
                         Koháryho vyslobodilo cisárske vojsko a cisár ho za vernosť povýšil na
                         grófa. Aj potom sa zúčastňoval na protitureckých výpravách a r. 1707 stal
                         sa maršalom. Činný bol aj literárne.
     </p>
    </div>
    <div class="footnote">
     <p>
      <sup>
       [
       <a class="para" href="#id2580639" name="ftn.id2580639">
        34
       </a>
       ]
      </sup>
      <span class="emphasis">
       <em>
        Kara Mustafa
       </em>
      </span>
      (1634 — 1683) od r. 1676 veľký vezír
                         tureckého sultána Mohameda IV., úspešne bojoval proti Jánovi III.
                         Sobieskemu na Podolí. Po porážke tureckých vojsk pri Viedni a potom pri
                         Parkane (1683) dal ho sultán zaškrtiť.
     </p>
    </div>
    <div class="footnote">
     <p>
      <sup>
       [
       <a class="para" href="#id2580703" name="ftn.id2580703">
        35
       </a>
       ]
      </sup>
      <span class="emphasis">
       <em>
        Stahremberg
       </em>
      </span>
      — Ernst Rudiger Starhemberg (1638 —
                         1701), člen nemeckého grófskeho rodu, rakúsky generál, úspešne bojoval
                         proti Švédom, Turkom a Francúzom. Najviac sa preslávil obranou Viedne proti
                         Turkom od 9. júla do 12. septembra 1683. S trinásťtisícovou posádkou
                         odolával dvadsaťnásobnej presile. Koncom obliehania ochorel na úplavicu a
                         obranu mesta viedol jeho zástupca Kašpar Kaplíř zo Sulevíc. Po víťazstve
                         nad Turkami vymenoval cisár Starhemberga za maršala a štátneho
                         ministra.
     </p>
    </div>
    <div class="footnote">
     <p>
      <sup>
       [
       <a class="para" href="#id2580787" name="ftn.id2580787">
        36
       </a>
       ]
      </sup>
      <span class="emphasis">
       <em>
        knieža z Lothringu
       </em>
      </span>
      — Karol Leopold (1643 — 1690),
                         vojvoda Lotrinska, syn Františka Mikuláša, následník otcovho brata vojvodu
                         Karola IV., s ktorým mal nezhody a vstúpil preto do služieb cisára Leopolda
                         I. S úspechom bojoval proti Francúzom a Turkom ako maršal cisárskych vojsk.
                         V čase obliehania Viedne Turkami r. 1683 bol veliteľom cisárskych a
                         ríšskych vojsk. Po víťazstve pri Viedni vybojoval s Turkami ešte viacero
                         víťazných bitiek. R. 1669 a 1674 bol kandidátom na poľský trón.
     </p>
    </div>
    <div class="footnote">
     <p>
      <sup>
       [
       <a class="para" href="#id2580954" name="ftn.id2580954">
        37
       </a>
       ]
      </sup>
      <span class="emphasis">
       <em>
        baša
       </em>
      </span>
      — (z tur.) veliteľ väčšej tureckej vojenskej
                         jednotky, alebo správca určitého tureckého územia
     </p>
    </div>
    <div class="footnote">
     <p>
      <sup>
       [
       <a class="para" href="#id2580971" name="ftn.id2580971">
        38
       </a>
       ]
      </sup>
      <span class="emphasis">
       <em>
        janičiar
       </em>
      </span>
      — (z tur.) príslušník pôvodne elitného
                         pešieho útvaru v niekdajšom tureckom vojsku. Skladal sa zväčša z
                         poturčencov.
     </p>
    </div>
    <div class="footnote">
     <p>
      <sup>
       [
       <a class="para" href="#id2581046" name="ftn.id2581046">
        39
       </a>
       ]
      </sup>
      <span class="emphasis">
       <em>
        majestas
       </em>
      </span>
      — (lat.) výsosť
     </p>
    </div>
    <div class="footnote">
     <p>
      <sup>
       [
       <a class="para" href="#id2581098" name="ftn.id2581098">
        40
       </a>
       ]
      </sup>
      <span class="emphasis">
       <em>
        Pri Starých Hradoch
       </em>
      </span>
      — Uhorských, nem. Ungarisch
                         Atlenburg, maď. Magyar Óvár, meste v Mošonskej stolici pri vtoku Litavy do
                         Malého Dunaja. Cisárski so Sobieskym tu zvíťazili r. 1683, zakrátko aj pri
                         Parkane a v tom istom roku dobyli Ostrihom. Vyšehrad a Vacov padli do rúk
                         cisárskych r. 1684, Nové Zámky r. 1686.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2581162">
       </a>
       V. Pohromy malkotentov
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po bitke pri Prešporku, v ktorej okolo dvetisíc Tatárov a spolčených s nimi
               malkotentov padnutých na poli ležať zostalo, vyhnatí boli sedliaci z blízkych osád,
               aby pochovali mŕtve telá.
   </p>
   <p>
    Cisárskym padnutým vojakom urobil sa spoločný čestný pohreb; ich mŕtvoly boli
               oddelené od druhých a na mieste, cirkevnými kresťanskými obradmi vysvätenom, na večný
               odpočinok pochované. Mŕtvoly Tatárov a malkotentov boli do veľkých jám hromadne
               pohádzané, vápnom zasypané a bez všetkej počestnosti zahrabané. Bolo medzi týmito i
               ťažko ranených nešťastníkov, ktorí s preťatou hlavou alebo s prestrelenou nohou vo
               svojej vlastnej krvi tam ležali, i nebolo nikoho, kto by sa bol nad nimi zmiloval a
               im aspoň kalištek studenej vody podal a rany ich obviazal. Keď vykrvácali, bledá
               smrť, zmilujúc sa nad nimi, objala ich do svojho chladného náručia.
   </p>
   <p>
    „Ach, bože môj!“ vzdychol si jeden sedliak, menom Jano Vŕba, idúc tadiaľ so svojím
               susedom Ďurom Pobehajom. „Veru je to len smutne takto umierať. Bratku Ďurko, mne je
               ti teraz tak clivo a tak smutno kolo srdca, že by som sa zľutoval i nad tým, hľa,
               psohlavcom, keby ho k životu vzkriesiť mohol!“
   </p>
   <p>
    „Ľudia, ak ste z boha, zmilujte sa a podajte mi studenej vody, lebo mi jazyk i ústa
               zhoria,“ ozval sa spomedzi mŕtvol slabý hlas.
   </p>
   <p>
    Vŕba priblíži sa k nemu a zvolá:
   </p>
   <p>
    „Jaj, bože môj, veď ten tu leží v pravej kaluži krvi a ako je dorúbaný, až hrôza na
               to hľadieť. Poručeno bohu; ja by ti, človeče, z drahej duše rád spomôcť, len pozhovej
               máličko, bežím po vodu!“
   </p>
   <p>
    Po malej chvíli doniesol z potoka v klobúku vody a najprv dal sa ranenému napiť,
               potom mu hlavu, tvár i ruky od sadnutej krvi poumýval a spolu s Pobehajom odniesli ho
               do blízkej dediny, kde Vŕba býval, zložiac ho v jeho dome na posteľ. Ranený bol veľmi
               nevládny, zimnica ním lomcovala. Za dakoľko dní ako čo by na vlase visel medzi
               životom a smrťou. Domáci obväzovali a liečili jeho rany. I nedozvedeli sa, kto a
               odkiaľ je. Prešlo dakoľko týždňov, i počal pomaly k sebe prichodiť, rany jeho sa
               hojili, zacelievali.
   </p>
   <p>
    Raz pribehla starostlivá gazdinka so strachom do izby, hovoriac mu:
   </p>
   <p>
    „Pán vojak, naši ľudia hovoria, že sa vojsko blíži k našej dedine. Obávame sa, že
               keď vás tu nájdu, či azda nebudú s vami zle nakladať.“
   </p>
   <p>
    „Opýtajte sa, dobrí moji ľudia,“ hovorí nemocný, „aké to má byť vojsko, či cisárske,
               či Tökölyho.“
   </p>
   <p>
    Do izby vkročil hospodár a riekol:
   </p>
   <p>
    „Naši ľudia hovoria, že to od Viedne utekajú tökölyovci a že ich cisárski naháňajú.“
   </p>
   <p>
    „Tak teda oznámte veliteľovi,“ doložil nemocný, „že u vás leží ranený Bradáč.“
   </p>
   <p>
    Po chvíli vtiahlo vojsko do osady, popredku s oddielom jazdy Petneházy, za ním
               Tököly v myšlienkach pohrúžený viezol sa v nádhernom koči, pred ktorým nesená bola
               veličizná zástava, potom šla jeho pechota s bubnami a zástavami.
   </p>
   <p>
    Vŕba prehovoril s Petneházym, ktorý to ihneď oznámil Jánokymu a ten pospiechal do
               domu, v ktorom ležal Bradáč. I potešoval ho, že keď je už natoľko lepšie, aby sa
               mohol na vozíku ďalej viezť, že ho dá dopraviť až na Hrachovo, žeby sa tam celkom
               mohol vyliečiť.
   </p>
   <p>
    „Pri Viedni,“ hovoril Jánoky, „zlomená je prevaha Turkov, zhynulo ich tam okolo
               sedemdesiattisíc. Už teraz len pri svojich dunajských pevnostiach chcú svoje sily
               zobrať a cisárskym sa oproti postaviť. My sme mali už Prešporok v moci, keď nás
               zastihla táto pohroma. Za nami v pätách tiahne generál Schultz s ôsmimi tisícmi a my
               by sme radi pretiahnuť bitku, až sa posilníme.“
   </p>
   <p>
    „Keď je tak,“ riekol Bradáč, „teda vás prosím, nenechajte ma tu, dajte ma odviezť do
               Levíc; tam pri známych svojich môžem sa liečiť do času, a potom s vaším privolením
               dal by sa odviezť na Hrachovo.“
   </p>
   <p>
    Jánoky odobril úmysel Bradáčov.
   </p>
   <p>
    A keď obidvaja štedro obdarovali domácich a im srdečne ďakovali za ich kresťanskú
               dobročinnosť a milosrdenstvo, sám domáci hospodár zapriahol svoje koníky do vozíka.
               Najprv ustlal slamu a na to periny, do ktorých ukrútili nemocného. Tak ho v sprievode
               dvoch vojakov voľným krokom viezol v tú stranu k Leviciam.
   </p>
   <p>
    Vyzvedači Tökölyho oznamovali mu, že cisárska armáda na troje sa rozdelila. Lesley s
               jedným oddielom šiel do Slavonska; Karol z Lothringu, ktorý zasa dostal nové posily z
               Nemecka, postupoval dolu vedľa Dunaja a zaujal Ostrihom a Pápu; Schultz tiahol za
               malkotentmi a tak sa zdalo, akoby bol zamieril k Novým Zámkom.
   </p>
   <p>
    Náčelníci malkotentov držali porady, čo by teraz mali podujať a ako ďalej
               pokračovať. Jedni tak, druhí ináč narádzali. Naposledy rozhodol Tököly. Nové Zámky, v
               ktorých boli Turci posádkou, majú sa držať za každú cenu. I poslal veliteľovi
               dôležitej tejto pevnosti značné posily. Schultz pritiahol s dobre ozbrojeným a na
               regulu vojenskú navyknutým vojskom. Keď došiel i Karol z Lothringu, veľkú prevahu
               mali cisárski nad malkotentmi a Turkami.
   </p>
   <p>
    A to rozhodlo túto bitku. Hoci Turci i malkotenti, i pešiaci, i jazda bojovali
               udatne a s odvahou, predsa streľba cisárskeho vojska porážala a trhala ich pevné rady
               tak, že sa klátiť začali, až ich konečne ťažká jazda Čechov a Moravanov rozrazila.
               Dali sa na útek. Cisárski obrátili svoje delá proti pevnosti, vystrieľali priestorné
               otvory a dobyli zámok útokom.
   </p>
   <p>
    Tököly svoju veľkú nevôľu nad touto stratou dal obzvlášte pocítiť mestu Trnave.
               Zmocniac sa mesta, olúpilo ho jeho vojsko a z veľkej čiastky vypálilo; z kostolov a
               kláštorov všetky drahocenné poklady a pamätnosti malkotenti rozchytali, oproti
               mníchom, najmä jezuitom, ako svojim úhlavným nepriateľom, zúrili.
   </p>
   <p>
    Po strate Nových Zámkov vyšli hneď malkotenti z Nitrianskej a Trenčianskej.
   </p>
   <p>
    Na úteku od Nových Zámkov zišli sa na ceste Lišaj s Dolniakom.
   </p>
   <p>
    „Bratku,“ začal Dolniak, „akosi nám to začína ísť dolu vŕškom.“
   </p>
   <p>
    „Už sa ti to ten svet krúti vždy na čertovom kolese,“ odpovedal Lišaj, „jeden sa
               rukami-nohami hore po ňom driape, druhý sedí na ňom na vrchu moci a slávy, tretí letí
               z neho už dolu hlavou a štvrtý leží pod ním horeznačky rozprestretý v kaluži. Tak sa
               ti ono vrtí s ľuďmi a s národmi od pokolenia do pokolenia, od vekov na veky. Nemysli
               si, bratku, že to koleso azda teraz už tak zastane a bude stáť, ako je! Len kým my
               žijeme, ktovie, koľko ráz a ako sa ono zvrtne! A potom ešte, keď nás tu nebude viac!“
   </p>
   <p>
    I poberali sa za plukmi, vedenými Twardowským, Malopolským a Petneházym.
   </p>
   <p>
    Nedlho mal pokoja nemocný Bradáč v Leviciach.
   </p>
   <p>
    Náhle doletel chýr, že knieža z Lothringu obrátil sa proti Leviciam.
   </p>
   <p>
    Malkotenti dostali se medzi dva ohne.
   </p>
   <p>
    Veliteľ pevnosti, vidiac hroziace mu nebezpečenstvo, dal odviezť Bradáča do
               Štiavnice, skade na Bystricu, a slabý ešte na tele, dostal sa na Hrachovo, kde ho
               naľakaná Marienka s veľkou útrpnosťou prijala. Bradáč uisťoval, že v jej blízkosti i
               smrť by mu bola milšia, čo by hneď i skonať musel. Ona, pochytiac jeho trasúcu sa
               ruku, hovorila, že nesmie umrieť, že všetko chce vynaložiť na to, aby sa uzdravil; bo
               vždy neprajné chýry dochodili o malkotentoch. Išiel i chýr, že knieža z Lothringu
               nielen Levice, ale i Novohrad a Fiľakovo vybojoval, skade väzňa Koháryho vyslobodil.
               Počul tiež, že malkotenti v banských mestách sa opevňujú, chcejúc sa tam brániť
               všetkými silami proti Schultzovi. To jedine ľutoval, že nemohol tam byť svojim na
               pomoci, ktorí, ako sa vôbec hovorilo, po chlapsky sa tam držia. I robil si sladkú
               nádej, že tam samému Schultzovi budú vstave odolať. Marienka mu vyprávala, že knieža
               z Lothringu obrátil sa zasa proti Turkom k Dunaju, a ako počula na blízkom Skalníku,
               zaujal už Vyšehrad, Vacov i Pešť po porážke Turkov, ba pri Svätom Ondreji prešiel cez
               Dunaj a zbil seraskiera
    <sup>
     [
     <a class="footnote" href="#ftn.id2581522" name="id2581522">
      41
     </a>
     ]
    </sup>
    pri samom Budíne.
   </p>
   <p>
    Bradáč na to riekol, že to všetko môže byť, ale i o tom že je presvedčený, že Budín
               do moci nedostane. Tam mali Turci veľkú posádku, tam ležali ich svätí a všetky sladké
               rozpomienky. Budín bol im akoby talizmanom ich moci a slávy.
   </p>
   <p>
    Okolo Štiavnice trvala po viacej dní tuhá streľba!
   </p>
   <p>
    Po vŕškoch i dolinách, všade sa potýkali a preháňali Nemci s malkotentmi. Malkotenti
               obsadili všetky okolité vŕšky sitnianske, zatarasili cesty a bránili priechod, aby sa
               Nemci k mostu nemohli ani zblížiť.
   </p>
   <p>
    Schultz prevádzal svoje manévre, nedal im ani oddychu, i napádal ich hneď zľava,
               hneď sprava, hneď v čele, hneď od chrbta. I nevedeli, z ktorej strany padne na nich
               jeho hlavný úder. Raz spozorujú malkotenti, že všetky čaty nemeckého vojska od
               Svätého Antola pohybujú sa hore ku Štiavnici, a hneď všetky svoje sily obrátili v tú
               stranu.
   </p>
   <p>
    Na Vindšachte zostal Malopolski s malým oddielom pechoty na pozorovanie proti
               možnému prekvapeniu. Chlapi jeho poslúchali s napnutosťou hrmot zbrane, krik a
               streľbu na strane od Antola.
   </p>
   <p>
    I zafičia gule a zrachocú pušky naproti nim.
   </p>
   <p>
    Nemci ich prepadli.
   </p>
   <p>
    Poliak Malopolski, nedajúc sa prestrašiť, postavil sa proti nim čelom, kázal páliť a
               dodával všetkým ducha, aby neustúpili z toho stanoviska ani na piaď.
   </p>
   <p>
    Zafičí guľka a Malopolski padá na zem s výkrikom: „S Bogom, ojczyzna!“
    <sup>
     [
     <a class="footnote" href="#ftn.id2581616" name="id2581616">
      42
     </a>
     ]
    </sup>
   </p>
   <p>
    Malkotenti, napadnutí takto i zboku, i od chrbta, uťahovali sa, bojujúc, naspäť k
               Štiavnici, a vidiac, že sa tu ďalej udržať nemôžu, v neprestajnom potýkaní sa s
               nemeckým vojskom pritiahli k Hronu; tam, prejdúc na druhú stranu rieky, roztrhali
               most a postavili svoje delá, aby nepriateľovi zabránili prechod. Nemci, prebrodiac na
               druhom mieste rieku, napadli ich zasa a donútili, že najprv k Zvolenu, potom do
               Bystrice ustupovať museli, odkiaľ po ustavičných šarvátkach vyhodení boli do Turca.
               Tak sa im vodilo i v Kremnici, ktoré mesto pre svoje hornaté položenie bolo
               nepríhodné na to, aby sa kolo neho táborom boli mohli s prospechom položiť.
   </p>
   <p>
    V Turci nemali tak pevného miesta, pod ktorého ochranou by sa boli mohli udržať, a
               menšie zámky i ich hradby hrubá streľba Nemcov skoro porúchala.
   </p>
   <p>
    Tököly, aby doplnil a rozmnožil svoje vojsko, vždy a vždy nové voje žiadal od
               stolíc, ako i peňažité poplatky, kone, zbroj, potravu vynucoval. A to robili i
               cisárski.
   </p>
   <p>
    Tököly po mestách a stoliciach samých svojich prívržencov staval do úradov; cisárski
               ale vojvodcovia navzájom oproti prívržencom Tökölyho čo najostrejšie pokračovali. Zo
               všetkého toho povstal veľký zmätok na všetky strany, veľká čiastka zemanov bola v
               ustavičnom prenasledovaní a na úteku. Jedni utekali pred cisárskymi, druhí pred
               malkotentmi. A keď malkotenti i z banských miest do Turca a Oravy ustúpiť museli, tu
               už nielen zo Zvolena, kde mal Tököly mnoho prívržencov, ktorých náčelníci boli
               Radvanský a Géci z Garamseku — ale i zo všetkých okolitých stolíc úhrnkom utekali za
               Tökölym.
   </p>
   <p>
    Toto však bolo malkotentom na závade v ich vojenských pohyboch, to im robilo mnohé
               starosti a predčasnú bázeň.
   </p>
   <p>
    Keď malkotenti ani v Turci, ani v Orave nadlho cisárskym odolať nemohli, tiahli so
               všetkými svojimi silami hore Liptovom od Ružomberka do Mikuláša. A tu Cigán Ferko
               vidiac, že i z pánov nejeden, kde mohol, na stranu uskočil, urobil tak, ako keď
               potkany opúšťajú topiacu sa loď; v tichosti odišiel nočného času z tábora malkotentov
               a usadil sa so svojou Sabínou v cigánskej kolibe a žil tu, ako čo by sa s ním nič
               nebolo dosiaľ prihodilo. Keď sa ho dakto zo starých jeho známych dopytoval, kde sa
               túlal taký dlhý čas, uhol plecami a odvetil chladno:
   </p>
   <p>
    „Hm, moju kožu šom nošil po trhoch na predaj, a nenašiel ša kupeč na ňu. Choď i ty
               do trhu, teraž ša už ľudšké kože dobre míňajú!“
   </p>
   <p>
    Lišaj, keď po toľkých trampotách a vystátych nebezpečenstvách uzrel svoj rodný kraj,
               svoj otcovský dom, domácich a priateľov — zaplakal od radosti; keď ale skoro nato
               bolo sa mu lúčiť s tým jeho rodným krajom, zmocnila sa jeho srdca clivosť, žiaľ a
               nevýslovná bolesť. Lež keď povážil, že jeho osud s osudom Tökölyho tak pevne bol
               zviazaný, poddal sa svojmu osudu a šiel ďalej pevným krokom. A idúc hore Liptovom,
               kedykoľvek pozdvihol oči svoje a pozrel na ten velebný Kriváň, slzy ho zaliali.
   </p>
   <p>
    Kým ešte zámky gemerské, povestný Muráň a Krásna Hôrka, z ktorých malkotenti značnú
               podporu dostávali, boli v rukách Tökölyho, myslel si i on, že z tej strany je
               bezpečný a že bude mať času na Spiši sa zotaviť, svoje sily rozmnožiť, a opierajúc sa
               na tieže pevnosti, Nemcov znovu napadnúť a poraziť. I v tom sa preveľmi trpko zmýlil
               Tököly. Ani Muráň, ani Krásna Hôrka nemohli vydržať dlhé obliehanie.
   </p>
   <p>
    Hrady gemerské jeden po druhom padali do rúk vojov cisárskych.
   </p>
   <p>
    Zemianstvo, ktoré prialo Tökölymu, bolo uväznené, a vojvodcovia cisárski brali
               všetku mládež do svojich radov vojenských.
   </p>
   <p>
    Zle-nedobre bolo s Tökölym a jeho prívržencami.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581522" name="ftn.id2581522">
        41
       </a>
       ]
      </sup>
      <span class="emphasis">
       <em>
        seraskier
       </em>
      </span>
      — (z perz. seri-asker, náčelník vojska)
                         titul najvyšších hodnostárov alebo vyšších vojenských veliteľov v starom
                         Turecku
     </p>
    </div>
    <div class="footnote">
     <p>
      <sup>
       [
       <a class="para" href="#id2581616" name="ftn.id2581616">
        42
       </a>
       ]
      </sup>
      <span class="emphasis">
       <em>
        S Bogom, ojczyzna!
       </em>
      </span>
      — (poľ.) Zbohom, otčina!
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2581805">
       </a>
       VI. Prešovská jatka
      </h2>
     </div>
    </div>
   </div>
   <p>
   </p>
   <p>
   </p>
   <p>
    Tököly robil si nádeje, že sily tureckého cisára, jeho to ochrancu, sú
               nevyčerpateľné a že i jemu usmeje sa šťastie. Bolo mu vedomo, že ačkoľvek s Benátskou
               republikou vedú vojnu, predsa ohromné sily vojenské vždy posielajú do Uhorska. I
               srdce krajiny, kráľovský Budín, držali pevne v moci svojej.
   </p>
   <p>
    No medzi malkotentmi nebolo svornosti a málo pomohla im pomoc turecká. V Spiši
               nemohli sa dlho udržať i utiahli sa do Šariša. Pri Prešove pritiahol Tököly
               roztratené svoje čaty z okolitých stolíc k sebe a rozložil sa tam pevným táborom.
               Maršal cisársky Veterani
    <sup>
     [
     <a class="footnote" href="#ftn.id2581844" name="id2581844">
      43
     </a>
     ]
    </sup>
    uderil na jeho opevnený tábor. Bitka bola veľmi krvavá. Malkotenti
               bojovali a bránili sa zúfale. Na oboch stranách bolo mnoho mŕtvych a ranených.
               Naposledy boli malkotenti predsa porazení a rozohnaní. Mesto Prešov bránil udatne
               Feldmayer, generál Tökölyho, no musel sa i ten poddať. I Sabinov, i Bardejov padli.
               Generál Caprara dobyl Košice. Malkotenti začali sa sťahovať dolu k Tise ako na svoje
               posledné útočište. Tento ich pochod podobal sa úteku. Cisárski boli všade v pätách za
               nimi. Pri Vranove Poliak Twardowski bránil cisárskym prechod cez rieku Topľu práve
               tam, kde niekedy prvých malkotentov cvičil v zbrani, a tu guľou smrteľne trafený,
               padajúc zvolal:
   </p>
   <p>
    „Niech żyje Polska!“
   </p>
   <p>
    Nasledovala šarvátka za šarvátkou, bitka za bitkou, a vždy len s porážkou
               malkotentov. Šťastie odvrátilo sa od nich. Stratili Onod, Tokaj, Užhorod. I
               postupovali dolu vedľa Tisy a pripojiť sa chceli k tureckej armáde. Generál Heister
    <sup>
     [
     <a class="footnote" href="#ftn.id2581907" name="id2581907">
      44
     </a>
     ]
    </sup>
    hnal za nimi i zaujal Solnok a Svätý Mikuláš.
   </p>
   <p>
    K Tökölymu dorazil posol so smutnou správou, že Budín padol
    <sup>
     [
     <a class="footnote" href="#ftn.id2581930" name="id2581930">
      45
     </a>
     ]
    </sup>
    do rúk cisárskych. Na správu túto bol Tököly akoby hromovým bleskom
               omráčený, zrak svoj meravo uprel k zemi. Spomenul si s bolesťou srdca na svoju milú
               manželku Helenu Zrinskú, ktorá sa zavrela na hrade Mukačeve, brániac sa hrdinsky
               proti nepriateľovi, obliehajúcemu zámok ten, a ľútosť, hnev, bolesť, hanba prerážala
               útroby jeho.
   </p>
   <p>
    Keď sa spamätal a vytrhol z trápnych svojich myšlienok, vypočúval správu poslovu
               ohľadom pádu Budína. Posol hovoril, že ačkoľvek dvanásťtisíc janičiarov a tritisíc spahiov
    <sup>
     [
     <a class="footnote" href="#ftn.id2581960" name="id2581960">
      46
     </a>
     ]
    </sup>
    bránilo s neohrozenou zmužilosťou a vytrvalosťou hradby budínske, predsa
               knieža z Lothringu, ktorý mal štrnásťtisíc Uhrov a sedemtisíc Brandeburcov pod svojím
               veliteľstvom, porúchanými múrmi vrútil sa do mesta a po krvavom zápase po uliciach
               mestských spechalo víťazné jeho vojsko cez hromady mŕtvol janičiarskych do zámku a
               zaujalo ho. Chýr tento predesil všetkých Turkov i v dolných Uhrách, i v samom
               Carihrade.
   </p>
   <p>
    Mustafa II.,
    <sup>
     [
     <a class="footnote" href="#ftn.id2581990" name="id2581990">
      47
     </a>
     ]
    </sup>
    sultán turecký, pod ktorého panovaním sa táto pre Turkov tak osudná vojna
               začala a viedla, bol veľmi slabý a netečný panovník, no jeho veľký vezír Husein Kiprili
    <sup>
     [
     <a class="footnote" href="#ftn.id2582013" name="id2582013">
      48
     </a>
     ]
    </sup>
    bol muž neobyčajnej ráznosti, odvážlivý, neohrozený, ktorý spolu s
               Rámibašom a s fanariotom Maurokordatom
    <sup>
     [
     <a class="footnote" href="#ftn.id2582036" name="id2582036">
      49
     </a>
     ]
    </sup>
    tvorili triumvirát a pri všetkých týchto hrozných stratách vedeli ríšu
               tureckú pred úpadkom zachovať.
   </p>
   <p>
    Tököly so zvyškami svojho vojska pripojil sa k Turkom vo Veľkom Varadíne. Akonáhle
               však sa tu zjavil, vypukla nevôľa a hnev Turkov proti nemu. Všetci reptali a
               obviňovali ho, že všetkého nešťastia je on sám príčina, že pohroma za pohromou v
               pätách sa vlečie za ním, že džaurom netreba nikdy dôverovať, že on musí byť
               uzrozumený s Nemcami. Tökölyho uväznili. Ako sa o tom chýr rozniesol medzi
               malkotentmi, najväčšia časť z posledných jeho prívržencov ho opustila a prešla k
               cisárskym a len tí, ktorí sa najviac vinnými cítili a žiadnej nádeje nemali, že by
               odpustenie obsiahnuť mohli, zostali i ďalej pri Turkoch.
   </p>
   <p>
    Jedného dňa došiel starý hodža, pútnik turecký, k veliteľovi a dokladal sa na svoju
               bradu, že je to opravdivé dopustenie božie, ktorému sa nemožno protiviť, lebo vraj
               „Allah je veľký a Mohamed je jeho prorok“. To sa vraj stať muselo.
   </p>
   <p>
    Na dohovárame „svätého pútnika“ vypustili Tökölyho z väzenia i dali mu pomocné
               vojsko. Z predošlých prívržencov Tökölyho nikto nechcel viac nastaviť svoje hrdlo za
               neho; každý pokladal jeho vec za stratenú, a to tým viac, keď práve v ten čas cisár a
               kráľ Leopold, zvolajúc snem do Prešporka,
    <sup>
     [
     <a class="footnote" href="#ftn.id2582115" name="id2582115">
      50
     </a>
     ]
    </sup>
    potvrdil starú konštitúciu uhorskú. A toto bol jediný prajný výsledok
               toľkých bojov a prelievania krvi malkotentov.
   </p>
   <p>
    Z Veľkého Varadína hrnuli sa Turci k Aradu, ktorý dobýjal generál Heister. Ich
               bojovné čaty postavili sa v šíky. Vedľa janičiarov v ohromných čapiciach stáli malé
               zvyšky malkotentov a medzi nimi Lišaj, Dolniak a Vyrosták. Každý z nich stál so
               zasmužilým čelom a na tvári nosil výraz vnútorného nepokoja, ako keď čierne chmáry
               zatiahnu oblohu.
   </p>
   <p>
    „Bratia moji,“ prerušil Dolniak mlčanie, „mne je clivo akosi, ako nikdy pred žiadnou
               bitkou. Sto ráz som už hľadel smrti smelo do očú, ani teraz sa jej neľakám, len by
               som si žiadal vedieť, či to dakedy lepšie bude na tom našom Slovensku. Či naše zámery
               nezostanú bez výsledku?“
   </p>
   <p>
    „Sladká i mne by bola smrť,“ riekol Vyrosták, „keby som videl aspoň zore voľnosti a
               slobody môjho národa; ale beda potomstvu, ktoré si deje a výdobytky predkov svojich
               oceniť a chrániť nezná!“
   </p>
   <p>
    „My sme sa pustili za najdrahšie poklady národa do zúfalého zápasu a pamiatku našich
               bojov žiaden človek zmazať nemôže. Potomstvo nech sa učí, ako má vlasť svoju milovať
               a za česť i voľnosť národa život svoj i majetok v obeť klásť,“ osvedčil sa Lišaj.
   </p>
   <p>
    Zašumejú trúby, zarachocú bubny, hrmia delá a pod kopytami koní zadunčí zem.
   </p>
   <p>
    Dolniak a Vyrosták podali si bratské ruky.
   </p>
   <p>
    „Spolu sme stáli,“ riekol Dolniak, „v toľkých bitkách a i teraz verne vytrvajme v
               boji jeden pri druhom. Keď nám súdené padnúť, umrime spolu.“
   </p>
   <p>
    „Dobre tak,“ dodal Vyrosták, „jeden druhého nech neprežije.“
   </p>
   <p>
    Jazda cisárska, zočiac malkotentov po boku janičiarov, dala sa do nich s nevýslovnou
               bojachtivosťou, aby pomstila na nich škvrnu a pohoršenie, ktoré zavdali kresťanskej
               Európe svojím spolčením sa s neveriacimi pohanmi. Malkotenti bránili sa zúfalo; keď
               vypálili pušky, bili sa kolbami, rúbali palošmi a šabľami. Padali chlapi pod ťažkými
               ranami i z jednej, i z druhej strany. Žiaden nehľadal milosť. I Dolniak s Vyrostákom
               nejedného dragúna zrazili z koňa. Jeden z dragúnov priskočil zboku a zaťal Dolniaka
               do hlavy, že hneď mŕtvy klesol na zem. Vyrosták ako lev rozzúrený porazil nad jeho
               mŕtvolou protivníka; no i on mnohými obkľúčený a obsypaný ranami klesol vedľa mŕtvoly
               svojho priateľa.
   </p>
   <p>
    Bitka po dlhom a krutom zápase rozhodla sa v prospech cisárskych.
   </p>
   <p>
    Turci, Heisterom porazení, dali sa na útek.
   </p>
   <p>
    Tököly a Lišaj len útekom zachránili svoje životy.
   </p>
   <p>
    *
   </p>
   <p>
    Na Hrachove liečil sa Bradáč pri vernej svojej Marienke.
   </p>
   <p>
    I slávil s ňou v kole najbližšej rodiny oddávky, neskôr i svadbu bez všetkého hluku.
   </p>
   <p>
    Sladké nádeje si robil, že po toľkých trampotách teraz už žiť bude blaženejšie dni s
               vernou tovariškou života.
   </p>
   <p>
    Nádeja tá ho trpko sklamala!
   </p>
   <p>
    Nadháňačmi kráľovského komisára Karaffu bol prezradený, obžalovaný a ako odbojca a
               spoločník Tökölyho pred vojenský krvavý súd do Prešova odvlečený.
   </p>
   <p>
    Marienka videla, ako jej muža poviazaného vojaci odvádzajú i predesila sa náramne,
               lebo jej vyprávali, že v Prešove je ustanovený vojenský súd, pozostávajúci z troch
               členov, ktorého predsedníkom je generál Karaffa, krvilačný ukrutník, hrozný bič na
               malkotentov.
   </p>
   <p>
    I odhodlala sa hneď za svojím manželom ísť do Prešova a všetko možné podujať na jeho
               vyslobodenie. Na svojej ceste do Prešova počula s úžasom tie najhroznejšie chýry o
               ukrutnostiach Karaffových, takže i jeho meno len s hrôzou a ošklivosťou menovali
               ľudia a jeho súd nazvali „prešovskou jatkou.“
   </p>
   <p>
    I našla v Prešove utrápená Marienka v dome mešťana a poctivého krajčíra
               Laskomerského prítulok. Muž ten mal odrastené dcéry, ktoré mu pri jeho remesle
               pomáhali. Marienka, ako obratná ševkyňa, nechcela zaháľať i pomáhala mu.
   </p>
   <p>
    Starý Laskomerský roznášal po domoch robotu a vyzvedal sa o všetkom, čo sa deje s
               nešťastnými obeťami Karaffovho súdu; i rozprával domácim, aké úžasné nástroje na
               mučenie ľudí upotreboval. Jedných ťahajú vraj na škripec, až im praštia kosti, druhým
               prešujú prsty na nohách a rukách, iných vrhnú do nástroja klincami vybitého a
               pritlačia tak, že celé telo nešťastníka až do kosti býva dopichané atď. Mukami
               donútení priznali sa mnohí nešťastníci ku každej vine, ktorú im Karaffa do úst
               kládol; i dal ich obesiť alebo im hlavu sťať, buďto ich štvrtiť a čiastky tela na
               koly povešať.
   </p>
   <p>
    Keď ale predsa daktorému i po vystátych mukách sa pošťastilo svoju nevinnosť
               dokázať, musel veľkú výkupnú sumu Karaffovi i jeho pomocníkom vyplatiť a len potom ho
               ako bedára a zmrzačeného na tele lazára pustili na slobodu.
   </p>
   <p>
    Tieto reči Laskomerského pichali ako ostré tŕnie srdce úbohej Marienky; i prosila ho
               deň po dni, aby sa len dopytoval, či jej drahý, sotva z choroby povstalý manžel nebol
               ešte predvolaný pred súd, lebo vraj ak jeho začnú tak mučiť, srdce jej musí puknúť od
               žiaľu. On ju uisťoval, že posiaľ Bradáč ešte nebol predvolaný, ale že už veľa pánov,
               ako Zimmermanna, Ketzerovcov, Rauschera, Baranyaiho, Sárossyho, Fleischhakera,
               Medveckého, Schönlebena, Feldmayera, Székelya, Bezegha, Radvanského, Véberovcov,
               Rótha, Palásthyho, Feju atď. po vystátych prehrozných mukách dal Karaffa katmi
               potupne odpraviť.
   </p>
   <p>
    Marienka premýšľala mnoho, čo by mala podujať na vyslobodenie manžela svojho z
               pazúrov krvilačného ukrutníka. Laskomerský jej pošepol o lakomosti a pijanstve
               Karaffovom a jeho nadháňačov. Ľudia potajme sa rozprávali, že zemplínske zemianstvo
               štyriadvadsiatimi súdkami tokajčiny a štyristo dukátmi podplatilo Karaffu, a že v ich
               stolici upustil od vyšetrovania.
   </p>
   <p>
    I začala tajne častovať dobrou tokajčinou vojakov, ktorí chodievali na stráž k
               žalárom. Keď oboznala sa so žalárnikom, rozdávala i jemu dukáty a toliare, jeho
               domácim darovala svoje šperky, prstene, náramnice a perly. Žalárnik vpustil ju
               nočného času do žalára. I našla svojho manžela sediaceho na holej slame s troma
               spoluväzňami v úzkej izbe, na ktorej bolo len jedno okno s krížnymi železnými
               mrežami. S usedavým plačom vrhla sa mu do náručia, šepkajúc mu do ucha, že priniesla
               preňho dačo na vyslobodenie. I vyťahovala spod svojich šiat tenké píločky a povrázok,
               ukazujúc očami na okno.
   </p>
   <p>
    Bradáč porozumel i schoval to všetko do slamy, na ktorej spával. Slzy ho zaliali,
               vidiac, že manželka nezabudla na neho.
   </p>
   <p>
    Objal ju vrúcne. Dlho si šepkali spolu.
   </p>
   <p>
    Žalárnik ju upamätal, klopúc sticha na dvere a volajúc, že je už čas na odchod.
   </p>
   <p>
    Marienka s horkými slzami ponáhľala sa von dvermi.
   </p>
   <p>
    Bradáč oznámil svoj úmysel svojim spoluväzňom, že seba aj ich chce vyslobodiť, i
               boli uzrozumení všetci. Najprv prepílili svoje putá, potom mreže na okne, priviazali
               povraz do okna a spúšťali sa potichu na ulicu.
   </p>
   <p>
    Noc bola tmavá.
   </p>
   <p>
    Stráž opojená tokajčinou driemala na rohu žalára.
   </p>
   <p>
    Podľa úmluvy rozišli sa na rozličné strany.
   </p>
   <p>
    Marienka celú noc bola oblečená a nespala. Pozde spolnoci počula tiché klopanie na
               okno, i vykradla sa z izby, zanechajúc lístok s dakoľkými dukátmi na stole.
   </p>
   <p>
    Pred domom našla svojho manžela. Išli spolu do domu jedného z uskočivších s ním
               spoluväzňov, ktorý bol Prešovčan. I viedol ich k hradbám mesta, kde sa
               najbezpečnejšie mohli dostať na slobodu. Prešli šťastlivo všetci po rebríku cez múr a
               dostali sa nikým nespozorovaní do otvoreného poľa; vo dne sa ukrývajúc, v noci
               cestujúc, došli k Tise a do Sedmohradska, kde sa bezpečnými cítili. Tu pripojili sa k
               družine Tökölyho.
   </p>
   <p>
    Na Mukačeve bránila sa hrdinsky manželka Tökölyho, Helena Zrinská, po celé tri roky,
               vzdorujúc vojsku cisárskemu, ktoré zámok obliehalo. Smelo odrážala všetky útoky.
   </p>
   <p>
    Minula sa jej potrava a vojsko začalo trpieť hlad. A keď i nové vojsko turecké,
               ktoré medzi tým časom bolo vtrhlo do Uhier, utrpelo pri Parkane úplnú porážku,
    <sup>
     [
     <a class="footnote" href="#ftn.id2582540" name="id2582540">
      51
     </a>
     ]
    </sup>
    keď už cisárski celé Uhorsko, ba i Slavónsko až ku vtoku Sávy do Dunaja
               boli opanovali a nebolo viac nijakej nádeje, že by sa snáď veci v prospech
               malkotentov ešte zmeniť mohli, oddala Mukačevský zámok dňa 14. januára 1688.
               Následkom toho padla Tökölyčka i s posádkou zámku do zajatia a nemecký veliteľ sa
               tešil, že i ju, ako niekedy Máriu Séči,
    <sup>
     [
     <a class="footnote" href="#ftn.id2582571" name="id2582571">
      52
     </a>
     ]
    </sup>
    povedú v triumfe do Viedne, aby tam v žalári biedne svoj život skončila.
               No Tökölymu podarilo sa v poslednej bitke chytiť cisárskeho generála Heistera. V
               ďalšom vyjednávaní na výmenu za tohto generála prepustená bola manželka Tökölyho,
               hrdinská Helena, na slobodu.
   </p>
   <p>
    Proti samému Tökölymu nastalo vyšetrovanie v Carihrade. Bašovia a sám veľvezír
               žalovali na neho, že všetky tie pohromy a nešťastie, ktoré sa zvalilo na Turkov, on
               bol zapríčinil.
   </p>
   <p>
    Po mnohom vyšetrovaní podarilo sa predsa Tökölymu pred sultánom samým sa očistiť a
               ospravedlniť. Meno Tökölyho zostalo predsa naveky u Turkov v zlej povesti.
   </p>
   <p>
    Návrat do Uhier Tökölymu v mieri karlovackom
    <sup>
     [
     <a class="footnote" href="#ftn.id2582636" name="id2582636">
      53
     </a>
     ]
    </sup>
    navždy zabránený. Sultán dal veľkého vezíra Kara Mustafu odpraviť a
               Tökölyho menoval kniežaťom vidinským, darujúc mu daktoré statky v Malej Ázii. Sem
               presťahoval sa so svojou vernou družinou i založil v Nikodémii malé osady slovenské a
               maďarské.
   </p>
   <p>
    Vo vyhnanstve tom Tököly skoro ošedivel. Z muža len nedávno ešte vynikajúceho
               bujarou silou, hrdinskou odvahou a nezlomnou vytrvalosťou, po toľkých sklamaných
               nádejach a pohromách stal sa onedlho zhrbený, nevládny, biedny starček. Vnútorný žiaľ
               a bolesť srdca rozrývali korene jeho života a prudká, no beznádejná túžba po vlasti
               ho umorila.
   </p>
   <p>
    Bradáč so svojou Marienkou žili si v tichosti na malom statku svojom v neúhľadnom
               domčeku. On obrábal pole, ona záhradku. I pripomínali si často milú vlasť a rodinu, z
               ktorej boli neprajným osudom vyhnaní. Vzdychali k bohu, aby im bolo dopriate, keď nie
               žiť, aspoň umrieť a kosti svoje zložiť na drahom Slovensku. Ach, milá je človeku tá
               jeho domovina a rodinný kraj, sto ráz milšie Slovákovi jeho Tatry!
   </p>
   <p>
    Lišaj, ktorý dakedy tak rád Cigánov dopaľoval a veselé kúsky prevádzal, stal sa tu
               zádumčivým. Málo hovorieval. Stránil sa ľudskej spoločnosti. Často slzavými očami
               obzeral sa v tú stranu, na ktorej ležia končiaristé vysoké Tatry a liptovský Kriváň,
               a raz pred smrťou ako vo vytržení zaspieval:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Hej, Slováci, krutý osud nás odávna bije,
      </em>
     </span>
     <br/>
     <span class="emphasis">
      <em>
       do krvi nám zahrýzajú jedovaté zmije;
      </em>
     </span>
     <br/>
     <span class="emphasis">
      <em>
       no nebude vždy, jak bolo, zvrtne sa raz doba
      </em>
     </span>
     <br/>
     <span class="emphasis">
      <em>
       a bude sa v prachu zvíjať bohopustá zloba.
      </em>
     </span>
     <br/>
     <br/>
     <span class="emphasis">
      <em>
       Nestvoril boh ku porobe tie slovenské šije,
      </em>
     </span>
     <br/>
     <span class="emphasis">
      <em>
       no i nám dal tvrdé päste a do ruky kyje;
      </em>
     </span>
     <br/>
     <span class="emphasis">
      <em>
       kyj na toho, kto na život rodu nášho čiaha,
      </em>
     </span>
     <br/>
     <span class="emphasis">
      <em>
       by poznal svet, Slovákovi že sloboda drahá.
      </em>
     </span>
     <br/>
     <br/>
     <span class="emphasis">
      <em>
       Krv i život za svoj národ vďačne nasadíme,
      </em>
     </span>
     <br/>
     <span class="emphasis">
      <em>
       ruka v ruke, ako reťaz v ohni, obstojíme:
      </em>
     </span>
     <br/>
     <span class="emphasis">
      <em>
       nech hadovia dujú kameň, my strachu neznáme,
      </em>
     </span>
     <br/>
     <span class="emphasis">
      <em>
       čerti na nás zuby ceria, peklu odoláme!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2581844" name="ftn.id2581844">
        43
       </a>
       ]
      </sup>
      <span class="emphasis">
       <em>
        Veterani
       </em>
      </span>
      — Friedrich Veterani (1650 — 1695), pôvodom
                         taliansky gróf, rakúsky generál. Preslávil sa v bojoch proti Turkom po r.
                         1683. R. 1695 ho Turci zajali a sťali. O protitureckých bojoch v Uhorsku
                         zanechal spis.
     </p>
    </div>
    <div class="footnote">
     <p>
      <sup>
       [
       <a class="para" href="#id2581907" name="ftn.id2581907">
        44
       </a>
       ]
      </sup>
      <span class="emphasis">
       <em>
        Heister
       </em>
      </span>
      — Siegbert (1646 — 1718), štajerský šľachtic,
                         cisársky generál v bojoch proti Turkom a uhorským povstalcom. Svojou
                         ukrutnosťou bol známy najmä v Uhorsku.
     </p>
    </div>
    <div class="footnote">
     <p>
      <sup>
       [
       <a class="para" href="#id2581930" name="ftn.id2581930">
        45
       </a>
       ]
      </sup>
      <span class="emphasis">
       <em>
        Budín padol
       </em>
      </span>
      — do rúk cisárskych vojsk r. 1686
     </p>
    </div>
    <div class="footnote">
     <p>
      <sup>
       [
       <a class="para" href="#id2581960" name="ftn.id2581960">
        46
       </a>
       ]
      </sup>
      <span class="emphasis">
       <em>
        spahiovia
       </em>
      </span>
      — (z perz. sipáhi, jazdec) druh staršieho
                         tureckého vojska jazdeckého; jazdecké útvary, ktoré stavali správcovia
                         jednotlivých území ako lénnici sultána, jazda vôbec
     </p>
    </div>
    <div class="footnote">
     <p>
      <sup>
       [
       <a class="para" href="#id2581990" name="ftn.id2581990">
        47
       </a>
       ]
      </sup>
      <span class="emphasis">
       <em>
        Mustafa II.
       </em>
      </span>
      — (1695 — 1703) v poradí tretí turecký
                         sultán od r. 1687. V tých rokoch rozklad tureckej ríše nadobudol povážlivé
                         rozmery, čo sa prejavilo v karlovackom mieri r. 1699.
     </p>
    </div>
    <div class="footnote">
     <p>
      <sup>
       [
       <a class="para" href="#id2582013" name="ftn.id2582013">
        48
       </a>
       ]
      </sup>
      <span class="emphasis">
       <em>
        Husein Kiprili
       </em>
      </span>
      — Amudžasadeh Husein Küprili,
                         spočiatku miestodržiteľ vo viacerých tureckých provinciách, potom
                         miestodržiteľ v Belehrade, po bitke pri Zente (1697) veľký vezír. Vyvíjal
                         veľké úsilie, aby zlepšil pomery v Turecku. Umrel r. 1702.
     </p>
    </div>
    <div class="footnote">
     <p>
      <sup>
       [
       <a class="para" href="#id2582036" name="ftn.id2582036">
        49
       </a>
       ]
      </sup>
      <span class="emphasis">
       <em>
        fanariot Maurokordat
       </em>
      </span>
      — Alexandros Maurokordatos,
                         pôvodne sultánov osobný lekár. Zaslúžil sa pri uztváraní karlovackého
                         mieru. Jeho synovia vládli v Multánsku a Valašsku. Fanarioti (z gr.),
                         grécka kresťanská šľachta v službách sultánov.
     </p>
    </div>
    <div class="footnote">
     <p>
      <sup>
       [
       <a class="para" href="#id2582115" name="ftn.id2582115">
        50
       </a>
       ]
      </sup>
      <span class="emphasis">
       <em>
        snem do Prešporka
       </em>
      </span>
      — r. 1687, kde Leopold I. potvrdil
                         síce starú uhorskú ústavu, ale vynútil si odhlasovanie dedičnosti
                         habsburskej dynastie v Uhorsku, takže uhorská šľachta stratila právo voliť
                         si kráľa. Cisár zrušil aj posledný článok Zlatej buly Ondreja II. o práve
                         šľachty povstať proti kráľovi, ak ohrozuje jej výsady.
     </p>
    </div>
    <div class="footnote">
     <p>
      <sup>
       [
       <a class="para" href="#id2582540" name="ftn.id2582540">
        51
       </a>
       ]
      </sup>
      <span class="emphasis">
       <em>
        vojsko turecké… utrpelo pri Parkane úplnú porážku
       </em>
      </span>
      —
                         Po smrti Karola Lotrinského (1690) cisárske vojská začali upadať a Turci sa
                         pokúsili znovu obsadiť Uhorsko. R. 1692 vnikli hlboko do Uhorska, až k
                         Parkanu, v dorozumení a spojení so sedmohradským kniežaťom Michalom II.
                         Apafim.
     </p>
    </div>
    <div class="footnote">
     <p>
      <sup>
       [
       <a class="para" href="#id2582571" name="ftn.id2582571">
        52
       </a>
       ]
      </sup>
      <span class="emphasis">
       <em>
        Mária Séči
       </em>
      </span>
      — Mária Széchy, dcéra Juraja Széchyho. R.
                         1627 vydala sa 17-ročná za Štefana Bethlena, potom za Štefana Kuna a
                         naposledy za palatína Fraňa Vesselényiho, osnovateľa sprisahania proti
                         Habsburgovcom. Pre jej krásu a ľúbostné historky nazývali ju „Muránskou
                         Venušou“. Jej rušný život inšpiroval viacerých maďarských spisovateľov. V
                         slovenskej literatúre písal o nej Samo Tomášik najmä v povesti Vešelínovo
                         dobytie Muráňa, Národný kalendár II, 1867.
     </p>
    </div>
    <div class="footnote">
     <p>
      <sup>
       [
       <a class="para" href="#id2582636" name="ftn.id2582636">
        53
       </a>
       ]
      </sup>
      <span class="emphasis">
       <em>
        mier karlovacký
       </em>
      </span>
      — Po veľkom víťazstve cisárskych
                         vojsk nad Turkami pri Zente r. 1697 ponúkol sultán cisárovi mier, ktorý obe
                         strany uzavreli r. 1699 v Karlovciach. Leopold I. získal ním celé južné
                         Uhorsko a Sedmohradsko, Benátska republika Moreu a časť Dalmácie, Poľsko
                         Ukrajinu a Podolie, Rusko Azov.
     </p>
    </div>
   </div>
  </div>
 </body>
</html>
