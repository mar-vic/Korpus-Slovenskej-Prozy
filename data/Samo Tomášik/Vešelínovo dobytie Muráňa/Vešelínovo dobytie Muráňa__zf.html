<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2522938">
       </a>
       1. Meniny v Jelšave
      </h2>
     </div>
    </div>
   </div>
   <p>
   </p>
   <p>
   </p>
   <p>
    Bolo to roku 1643, večer pred Michalom. U Michala Horváta, tamojšieho chýrneho
         pravotára, rečeného literáta, zhromaždilo sa na jeho meniny veľa hostí z mesta i z okolia.
         Medzi prítomnými na hostine bol aj jelšavský farár a senior Krištof Lovčány a profesori
         vyššej jelšavskej školy:
    <sup>
     [
     <a class="footnote" href="#ftn.id2522963" name="id2522963">
      1
     </a>
     ]
    </sup>
    Ján Augustini, Andrej Szentkereszty zo Svätého Kríža a Daniel Sinapius
         Horčička, slovenský spisovateľ a literárny odporca Horvátovcov. Zo zemanov okrem iných tam
         boli páni Szekérkay, Zatroch, Zubál, Chujava; z mešťanov Grnáč, Frčka, Zapletal, Pijava a
         veľa iných. Pred večerou si páni hostia zasadli do bočných izieb, a jedni zotrvávali v
         priateľskom rozhovore, druhí hrali v tých časoch obľúbenú hru v kocky. Medzitým, zdravkajúc
         domácemu pánovi, popíjali vínce. Pán farár a profesori i podaktorí mešťania zasadli si vo
         vedľajšej izbe okolo stolíka a pustili sa do politizovania.
   </p>
   <p>
    Rozhovor začal Lovčány:
   </p>
   <p>
    „Tá naša Uhorská krajina sa nijako nemôže dožiť pokoja, ktorý by tak veľmi potrebovala,
         aby jej už raz aspoň staré rany zaceleli.“
   </p>
   <p>
    „Staré nezaceleli a nové sa zasa robia,“ povedal Augustini.
   </p>
   <p>
    „Zo Sedmohradskej prichádza na nás ustavične hrmavica,“ pomiešal sa do reči
         Szentkereszty, „s prívalom a s krupobitím, a vzbura vzbure ruku podáva. Sotvaže Bethlen
         zažmúril oči, už zástavu odboja za slobodu a náboženstvo vyzdvihol Juraj Rákóczi, a tuším
         ani toto nebude posledná hrmavica.“
   </p>
   <p>
    „Počuť,“ pokračoval Lovčány, „že ho stíha cisárske vojsko pod Eszterházym
    <sup>
     [
     <a class="footnote" href="#ftn.id2523040" name="id2523040">
      2
     </a>
     ]
    </sup>
    a Vešelínom a tlačí späť, odkiaľ prišiel, do Sedmohradska.“
   </p>
   <p>
    „Rád by som vedel, kto a odkiaľ je Vešelín. Toto mi je celkom homo novus,“
    <sup>
     [
     <a class="footnote" href="#ftn.id2523059" name="id2523059">
      3
     </a>
     ]
    </sup>
    spytoval sa Grnáč.
   </p>
   <p>
    „Ja viem o ňom len toľko,“ vysvetľoval Lovčány, že jeho predkovia pochádzajú z Poľska a
         že si nadobudli uhorský indigenát
    <sup>
     [
     <a class="footnote" href="#ftn.id2523076" name="id2523076">
      4
     </a>
     ]
    </sup>
    a statky v Novohrade blízko Fiľakova. Ich potomok Fraňo Vešelín však už od
         útlej mladosti vyvolil si vojenský stav a doteraz bojoval pod veliteľstvom palatína
         Eszterházyho proti Rákoczimu i proti Turkom.“
   </p>
   <p>
    „Lenže ako počuť, nie s veľkým šťastím,“ vysvetľoval Augustini, „lebo v boji s Turkami
         stratil Veľký Varadín a Novohrad a Rákóczi ho i s Eszterházym pri Košiciach porazil na
         hlavu. V roku 1631, 15. marca, tam vtedy padlo z cisárskych do šesťtisíc mužov a dvetisíc
         zajali. Medzi zajatcami bol aj Vešelín.“
   </p>
   <p>
    „Vojenské šťastie býva premenlivé,“ povedal Lovčány. „Musíme však pochváliť nielen
         Vešelínovu osobitnú hrdinskú udatnosť, ale aj vodcovskú obozretnosť.“
   </p>
   <p>
    „Možno,“ kývol Augustini, „lenže čo sa terajšej vojny týka, jedno je isté, že ju nezačal
         Rákóczi, ale sám cisár, keď po Bethlenovej smrti sedmohradské stavy, hoci ešte pred jeho
         smrťou Kataríne Braniborskej, vdove po ňom, vernosť prisahali, no po jeho smrti vyhlásili
         Juraja Rákócziho, Žigmundovho syna za Bethlenovho nástupcu. Cisár Ferdinand
    <sup>
     [
     <a class="footnote" href="#ftn.id2523133" name="id2523133">
      5
     </a>
     ]
    </sup>
    hneď po tom vyslal palatína Eszterházyho s vojskom, aby zaujal Sedmohradsko a
         šesť uhorských stolíc.“
   </p>
   <p>
    Do izby vošiel Horvát s niekoľkými zemanmi.
   </p>
   <p>
    „Tak je,“ pritakal Augustinimu, „a Rákóczi s pomocou Turkov vyhnal dobitých cisárskych
         zo Sedmohradska.“
   </p>
   <p>
    „Páni, Ferdinand II. sa narodil na zlej planéte,“ precedil Szekérkay.
   </p>
   <p>
    „Tak to vyzerá,“ pritakal Szentkereszty, „lebo s jeho nastúpením na trón začala sa v
         Čechách táto osudná, nesmierne dlhá a krvavá vojna, ktorá pustošila krajiny ohňom a mečom a
         potokami krvi zaplavila nielen celú rakúsku dŕžavu, ale aj polovičku Európy.“
   </p>
   <p>
    „A hľa, aký zmätok nastal u nás,“ pokračoval Horvát. „Keď si náš národný hrdina Juraj
         Rákóczi získal Turkov a prostredníctvom poslov podpísal zmluvu i so Švédmi, rozposlal
         príhlasy aj maďarskému národu, vyzývajúc ho do boja za krajinské slobody a náboženstvo,
         väčšina zemianstva i obecný ľud hrnie sa pod jeho zástavy. A cisár Ferdinand III.
    <sup>
     [
     <a class="footnote" href="#ftn.id2523194" name="id2523194">
      6
     </a>
     ]
    </sup>
    poslal uhorským národom tiež príhlasy, v ktorých nás pred Rákóczim vystríha ako
         pred buričom.“
   </p>
   <p>
    „Palatín Eszterházy a Vešelín prichodia na Slovensko a zvolávajú pod svoje zástavy
         všetkých cisárovi verných,“ vzdychol Augustini.
   </p>
   <p>
    „Dožili sme sa smutných časov,“ povedal Horčička trpko, „keď podľa písma syn povstane
         proti otcovi, otec proti synovi, brat proti bratovi a jeho vlastní sú mu nepriateľmi.“
   </p>
   <p>
    „Žiaľbohu, že sa toto všetko deje a krv vylieva pod zámienkou viery a náboženstva, hoci
         Kristovo učenie káže pokoj,“ povedal Lovčány.
   </p>
   <p>
    „Ale ľudia vo svojej zaslepenosti si myslia,“ skočil mu do reči Horčička, „keď sa
         navzájom vraždia, že tým slúžia bohu.“
   </p>
   <p>
    „Čože tam našich pánov po viere a náboženstve,“ hodil rukou Grnáč. „Veď aj ten Vešelín,
         o ktorom sa teraz toľko hovorí, bol kalvínom, ale pod Pázmánovým
    <sup>
     [
     <a class="footnote" href="#ftn.id2523245" name="id2523245">
      7
     </a>
     ]
    </sup>
    vplyvom sa stal katolíkom.“
   </p>
   <p>
    „Pázmán nielen Vešelína,“ vysvetľoval Augustini, „ale asi päťdesiat rodín vedel obrátiť
         na katolíkov, a to: Zriniovcov, Batyániovcov, Thurzovcov, Forgáčovcov, ktorí teraz i
         svojich poddaných nútia prestúpiť, odoberajúc im kostoly.“
   </p>
   <p>
    „Ako to mohol Pázmán vykonať, to nepochopím,“ čudoval sa Zubál.
   </p>
   <p>
    „To je dostatočným dôkazom toho, že spomínaným vysokým famíliám v Uhorsku luteránstvo
         nebárs ležalo na srdci,“ pokračoval Horčička. „Títo ho potrebujú len pre svoje politické
         ciele a aj luteránmi sa stali azda len preto, aby si kláštorské a kňazské majetky i dežmu
         mohli prisvojiť. No len čo sa im z druhej strany pri Pázmánovi ukazovali lepšie výhľady na
         svetské hodnosti, na vysoké úrady a vyznačenia, hneď a hneď sa luteranizmu obrátili
         chrbtom.“
   </p>
   <p>
    Chujava zdvihol pohár:
   </p>
   <p>
    „Nech žije sloboda! Nech žije Rákóczi. Každý opravdivý uhorský zeman a vlastenec je v
         politickom zmysle protestant a pripije mu na zdravie!“
   </p>
   <p>
    Všetci vzali poháre a kričali: „Vivat Rákóczi!“
   </p>
   <p>
    „Protestantizmus je číročistou náboženskou zásadou a s politikou nemá celkom nič,“
         odporoval Horčička.
   </p>
   <p>
    „Ja si dovolím tvrdiť,“ povedal Horvát, „že uhorský protestantizmus sa vyznačuje
         zvláštnosťou, že protestuje a protestuje proti všetkému, čokoľvek od Nemcov pochodí, už či
         je to dobré alebo zlé.“
   </p>
   <p>
    „Domine spectabilis,“
    <sup>
     [
     <a class="footnote" href="#ftn.id2523329" name="id2523329">
      8
     </a>
     ]
    </sup>
    čuduje sa Horčička, „nuž a veď vari i protestantizmus prišiel k nám z Nemecka.“
   </p>
   <p>
    „Protestujem,“ volal Horvát, „ja totiž robím rozdiel medzi pravým a nepravým
         protestantizmom. Ten pravý došiel k nám zo Ženevy, a ja v tomto prípade držím s Kalvínom,
    <sup>
     [
     <a class="footnote" href="#ftn.id2523349" name="id2523349">
      9
     </a>
     ]
    </sup>
    aby mi nikto nemohol vyhodiť na oči: Tvoja viera je nemecká!“
   </p>
   <p>
    „Veď sú hádam i Nemci ľudia ako my. A či by sme ich azda len preto mali nenávidieť, že
         sú Nemci?“ spýtal sa Horčička.
   </p>
   <p>
    „Ľudia sú, ale sú Nemci,“ stál na svojom Horvát.
   </p>
   <p>
    „Vivat,“ zdvihol Szekérkay pohár, „za túto pohotovú odpoveď pripíjam na zdravie domáceho
         pána: Spectabilis et perillustris dominus, dominus Michael Horvát, literator doctissimus ac
         celeberrisimus vivat!“
    <sup>
     [
     <a class="footnote" href="#ftn.id2523379" name="id2523379">
      10
     </a>
     ]
    </sup>
    Všetci vydvihli poháre, štrngajú si a kričia:
   </p>
   <p>
    „Vivat!“
   </p>
   <p>
    „Už je to len pravda,“ pokračoval Zatroch, „že náš domáci pán, pán brat Horvát, právom
         si zasluhuje čestné meno literator, lebo či už vezmeš historiu patriae, čiže corpus juris,
         či diplomata regum, čiže naše zemianske genealógie,
    <sup>
     [
     <a class="footnote" href="#ftn.id2523409" name="id2523409">
      11
     </a>
     ]
    </sup>
    tu sa mu veru v našej Gemerskej stolici, ba ani v desiatich nikto nevyrovná.“
   </p>
   <p>
    „Ja som sa neraz nemohol vynačudovať, že pán brat Horvát cituje Anonyma, akoby ho mal v
         piatich prstoch,“ povedal Zubál.
   </p>
   <p>
    „Ja musím úprimne vyznať,“ priznával sa Szekérkay, „že hoci som už mnohokrát prečítal
         Anonyma, predsa ešte vždy mnoho temného nachodím v ňom.“
   </p>
   <p>
    „Napríklad?“ spýtal sa Horvát.
   </p>
   <p>
    „Spomeniem len jedno. Anonymus píše: Illi qui dicuntur hetumoger
    <sup>
     [
     <a class="footnote" href="#ftn.id2523444" name="id2523444">
      12
     </a>
     ]
    </sup>
    — čo to boli za ľudia?“ spytuje sa Szekérkay.
   </p>
   <p>
    „Možno Kumáni alebo Čudi,“ odpovie Augustini.
   </p>
   <p>
    Horvát si vykrútil fúzy a povedal:
   </p>
   <p>
    „Nihil horum!
    <sup>
     [
     <a class="footnote" href="#ftn.id2523469" name="id2523469">
      13
     </a>
     ]
    </sup>
    — hetumoger, to boli samí maďarskí obri, pred ktorými Nemci, len čo ich zočili,
         zutekali. Veď takýto obor s budzogáňom jedným úderom desiatim Nemcom odrazil hlavy. Ako
         napríklad Lehel v jedinej bitke svojím rohom sto Nemcom prerazil lebky.“
   </p>
   <p>
    „Za to mu hádam Nemci tú česť preukázali,“ pokračoval Horčička, „že ho samotretieho
         obesili a ostatným hetumogerom aspoň uši a nosy obrezali. Ale páni, keď je tak, že Maďari
         prišli od Uralu a ich najbližšími príbuznými sú i teraz žijúce uralské národy, ako
         Mordvíni, Čusari, Voguli, Čeremisi,
    <sup>
     [
     <a class="footnote" href="#ftn.id2523503" name="id2523503">
      14
     </a>
     ]
    </sup>
    a my vieme, že títo nie sú obrovskej, ale strednej postavy, práve takí
         územčistí ako naši terajší Maďari.“
   </p>
   <p>
    „Nuž teda, clarissime domine,“
    <sup>
     [
     <a class="footnote" href="#ftn.id2523524" name="id2523524">
      15
     </a>
     ]
    </sup>
    obrátil sa Horvát k Horčičkovi, „vysvetlite nám to vy lepšie, čo znamená
         hetumoger.“
   </p>
   <p>
    „Vysvetlím vám,“ pristával Horčička, „ako som to v jednej starej kronike čítal, že
         Maďari dostali toto meno pri Augsburgu, lebo keď vraj sa Maďari dali na útek, Nemci za
         utekajúcimi volali: ,He, du mogjer, blabst a stahn!?‘
    <sup>
     [
     <a class="footnote" href="#ftn.id2506361" name="id2506361">
      16
     </a>
     ]
    </sup>
    a z toho im vraj ostalo to meno hetumoger.“
   </p>
   <p>
    „Láry-fáry, ja to viem lepšie,“ hrdil sa Horvát.
   </p>
   <p>
    „Náš pán Horvát je autorita,“ líškal sa Zatroch.
   </p>
   <p>
    „A pre mňa je autoritou Anonymus,“ vypínal sa Horvát, „a nie kadejakí nemeckí kronikári.
         Čo tí vedia! Možno azda iba o svojom Siegfriedovi
    <sup>
     [
     <a class="footnote" href="#ftn.id2506388" name="id2506388">
      17
     </a>
     ]
    </sup>
    tárať kadejaké povedačky. Čudujem sa však, že pán Horčička našich hetumogerov
         ešte za Slovákov nevyhlásil, to by jemu tak svedčalo!“
   </p>
   <p>
    „Slováci nie sú takej slávy žiadostiví,“ odpovedal Horčička pokojne, „ale toľko predsa
         len môžem tvrdiť, že Maďari za svoju existenciu v Európe nie tak svojej vlastnej energii,
         ako skôr pre nich priaznivej okolnosti môžu ďakovať, že sú pre Európu akousi plantou exotikou,
    <sup>
     [
     <a class="footnote" href="#ftn.id2506417" name="id2506417">
      18
     </a>
     ]
    </sup>
    a práve pre túto ich zaujímavosť sa veľké európske národy milkujú s prišlými
         aziatskými hosťami. A aj preto, lebo sú na priedele hraničnej čiary Slovanov a Nemcov, a
         Slováci sa od prvopočiatku proti nemeckému tlaku s Maďarmi spolčovali a z nenávisti oproti
         Nemcom obetovali svoju krv i životy za týchto svojich spojencov. A Nemci zasa naopak,
         upotrebovali Maďarov za nástroj oproti vzmáhajúcej sa prevahe Slovanstva, ba ešte i dosiaľ
         ich používajú na ich záhubu. A okrem toho vynikajúci maďarskí muži pochádzajú zväčša z
         pomaďarčených Slovanov, Románov a Nemcov.“
   </p>
   <p>
    „Ešteže čo,“ odpieral Horvát. „Maďarská krv nie je ničím pomiešaná. Je to čistá
         arpádovská krv ako srieň.“
   </p>
   <p>
    „Nego,“
    <sup>
     [
     <a class="footnote" href="#ftn.id2506459" name="id2506459">
      19
     </a>
     ]
    </sup>
    pokračoval Horčička. „Veď už za čias Belu IV. s príchodom Tatárov živel
         maďarský bol veľmi oslabený a temer blízky k svojmu zániku, a len tomu môže ďakovať za
         svoje posilnenie, že krajinu zaplavili Kumáni,
    <sup>
     [
     <a class="footnote" href="#ftn.id2506477" name="id2506477">
      20
     </a>
     ]
    </sup>
    ktorí posilnili a omladili Maďarov, preto by sa terajší Maďari mali vlastne
         nazývať národom maďarsko-kumánskym.“
   </p>
   <p>
    „To je pravda,“ prisvedčili Augustini a Szentkereszty.
   </p>
   <p>
    „To nie je pravda,“ povedal Horvát a všetci zemania.
   </p>
   <p>
    „Kumáni sú len tí, čo bývajú v Nagykunšágu a Kiškunšágu,“
    <sup>
     [
     <a class="footnote" href="#ftn.id2506507" name="id2506507">
      21
     </a>
     ]
    </sup>
    povedal Zatroch.
   </p>
   <p>
    „V srdci krajiny,“ usmial sa Horčička, „a lepšie rozprávajú už či po maďarsky, čiže, s
         dovolením, podľa vás, po kumánsky než všetci ostatní Maďari v krajine i s Palóczami
    <sup>
     [
     <a class="footnote" href="#ftn.id2506527" name="id2506527">
      22
     </a>
     ]
    </sup>
    a Zadunajcami dovedna.“
   </p>
   <p>
    „Možno, že dakedy i blízka Kunová Teplica patrila do Veľkého Kunšágu,“ pomiešal sa do
         reči Zapletal.
   </p>
   <p>
    „A ty čit!“ zaharušil ho Chujava. „Čo ty vieš, keď si nebol ďalej iba toť v Miškovci na
         vandrovke.“
   </p>
   <p>
    „Dajme tomu teraz pokoj,“ tíšil pánov Lovčány.
   </p>
   <p>
    „Tak je. Prečo by sme sa mali dohadovať,“ povedal Szekérkay. „Radšej nám povedzte, pán
         Horvát, ako stojí vaša pravota s veľkomožnou paňou z Muránskeho zámku?“
   </p>
   <p>
    „Nuž takto,“ nedal sa Horvát ponúkať. „Pani Mária Homonayová, vdova po Jurajovi Sečim,
         začala proti mne pred stoličným súdom v Rožňave pravotu udávajúc, že tento dom, v ktorom
         bývam, nie je vlastne môj, ale jej majetkom ako pozostalosť po jej nebohom manželovi
         Jurajovi. Ja som náležite dokázal, že tento dom nepatrí jej, ale mne, a to de jure et facto,
    <sup>
     [
     <a class="footnote" href="#ftn.id2506578" name="id2506578">
      23
     </a>
     ]
    </sup>
    a mám pritom aj právnu výhodu, že som intra dominium,
    <sup>
     [
     <a class="footnote" href="#ftn.id2506590" name="id2506590">
      24
     </a>
     ]
    </sup>
    lebo bývam v ňom, a pani vdova Seči býva v zámku.“
   </p>
   <p>
    „Hja, pán brat, veď hádam i Jelšava patrí do muránskeho domínia,“ povedal Szekérkay.
   </p>
   <p>
    „Tak je,“ pritakal Horvát, „a predsa in dominio Sečiano je tento dom moje vlastné
         neodškriepiteľné dominium.“
   </p>
   <p>
    „To je teda akoby status in statu,
    <sup>
     [
     <a class="footnote" href="#ftn.id2506617" name="id2506617">
      25
     </a>
     ]
    </sup>
    a teda pod akým titulom patrí vám?“ spýtal sa Szekérkay.
   </p>
   <p>
    „Titulo donationis
    <sup>
     [
     <a class="footnote" href="#ftn.id2506632" name="id2506632">
      26
     </a>
     ]
    </sup>
    Sečianae,“ pokračoval Horvát. „A preto keď prišiel muránsky prefekt so slúžnym
         a boženíkom, aby pre vdovu Máriu Sečovú tento dom prevzal, ja, pretože som uhorský zeman,
         pripásal som si šabľu a postaviac sa predo dvere, zvolal som na príchodiacich: Oppono!
    <sup>
     [
     <a class="footnote" href="#ftn.id2506652" name="id2506652">
      27
     </a>
     ]
    </sup>
    Ani krok ďalej. Cez môj prah neprejdete! A oni museli s hanbou odísť, odkiaľ
         prišli.“
   </p>
   <p>
    „Nuž a či máte darovaciu listinu od Juraja Sečiho?“ spýtal sa Szekérkay.
   </p>
   <p>
    „Nihil horum; to bola donatio inter vivos,
    <sup>
     [
     <a class="footnote" href="#ftn.id2506674" name="id2506674">
      28
     </a>
     ]
    </sup>
    a to pro fidelibus servitiis.
    <sup>
     [
     <a class="footnote" href="#ftn.id2506685" name="id2506685">
      29
     </a>
     ]
    </sup>
    S jeho povolením a za jeho života som sa usadil v tomto dome vtedy, keď som
         vypravotil statky Homonayovské: Zemplín, Trebišov a Barkov,“ doložil Horvát.
   </p>
   <p>
    „Za tie on životom zaplatil,“ pokračoval Zatroch.
   </p>
   <p>
    „Hja, pán brat, to už nebola moja vina.“
   </p>
   <p>
    „Hovorí sa, že on rečené majetky si bol násilím prisvojil, bez práva a bez zákona,“
         pokračoval Zubál.
   </p>
   <p>
    „Jus naturae je jus fortioris,“
    <sup>
     [
     <a class="footnote" href="#ftn.id2506718" name="id2506718">
      30
     </a>
     ]
    </sup>
    povedal Szekérkay.
   </p>
   <p>
    „Ale s mojou radou, a ja som si zato prisvojil tento dom. Pozrel by som sa,“ vyhrážal sa
         Horvát, „kto ma z neho vyženie! Muránske ženy to istotne nedokážu, zato vám stojím.“
   </p>
   <p>
    „Veď vieme: nobilis, nisi legitime citatus et convictus,“
    <sup>
     [
     <a class="footnote" href="#ftn.id2506741" name="id2506741">
      31
     </a>
     ]
    </sup>
    doložil Zubál.
   </p>
   <p>
    Tento rozhovor pretrhla domáca pani oznamujúc, že je prestreté, aby sa pánom hosťom
         páčilo na večeru. Hostia ihneď šli a posadali si okolo tabuly, obťažkanej pečienkami,
         koláčmi a dobrým vínom.
   </p>
   <p>
    Jedlo sa a pilo až do neskorej noci. Štrnganiu pohármi nebolo konca-kraja. Medzitým
         farár a profesori, povstávajúc od stola, odobrali sa od domácej panej a hosťov, odchádzali
         domov. Pán s paňou ich úctivo odprevadili predo dvere. Sotva boli predo dvermi, ozval sa
         Pijava:
   </p>
   <p>
    „Ako dobre, že tí čierni už odišli. Veď s kňazmi si človek nemôže ani zahrešiť, ani po
         chuti si vypiť, a ani zaspievať.“
   </p>
   <p>
    „Daj si pokoj, chlape,“ zaharušil ho Chujava, „lebo ťa kňaz zle vykáže, keď ťa bude
         pochovávať.“
   </p>
   <p>
    „Ja už vopred viem, z ktorého textu mi bude kázať,“ povedal Zapletal.
   </p>
   <p>
    „No teda povedz,“ žiadal Pijava.
   </p>
   <p>
    „Aký život, taká smrť; čertu slúžil, čert ho vzal! Amen,“ smial sa Zapletal.
   </p>
   <p>
    Všetci volali: „Vivat! Vivat!“
   </p>
   <p>
    „A ja ti na takú kázeň idem pripiť,“ zdvihol Pijava pohár a začal: „Andro, Andro, chlap
         si, ale vyjdeš na psy!“ Ozval sa veľký smiech a volanie vivat!
   </p>
   <p>
    Domáci pán a pani, vracajúc sa do izby, povedali:
   </p>
   <p>
    „Teší nás, že sú naši hostia takí veselí.“ Horvát zdvihol pohár: „Na zdravie našim milým
         hosťom!“
   </p>
   <p>
    Všetci kričali: „Ďakujeme,“ a pripili na zdravie domácej panej z práve prinesenej
         tokajčiny.
   </p>
   <p>
    Chujava odrazí nožom hlavu fľašky:
   </p>
   <p>
    „Takto sa pije tokajčina, hľa!“ Druhí ho nasledujú. Zubál prosí domácu paniu, aby bola
         taká milostivá a vyzula si z nohy papuču. Čo ona po krátkom odporovaní aj urobila. Nalial
         si do papuče tokajčinu hovoriac: „Takto pije uhorský zeman paniam na zdravie!“ Odpije z
         papuče a podá druhému. Ten neváha, a za ním pijú všetci zaradom.
   </p>
   <p>
    Chujava začne spievať krepčiac:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Hopsa, Zuzka, srdce moje,
      </em>
     </span>
     <br/>
     <span class="emphasis">
      <em>
       keď ja zomriem, všetko tvoje,
      </em>
     </span>
     <br/>
     <span class="emphasis">
      <em>
       nohavice, župica
      </em>
     </span>
     <br/>
     <span class="emphasis">
      <em>
       i barania čapica!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „Či nemáte v meste nejakých muzikantov,“ spytuje sa Zubál. „Dajte ich priviesť!“
   </p>
   <p>
    „Sú napohotove,“ povedal Zapletal. „Ak chcete, páni, hneď budú tuná!“
   </p>
   <p>
    Všetci volajú:
   </p>
   <p>
    „Sem s nimi, priveďte ich, priveďte!“
   </p>
   <p>
    Zapletal privádza troch chlapov s husličkami, hovoriac im: „Len poďte dnu, nič sa
         nebojte. Páni radi počúvajú muziku.“ A obrátiac sa k hosťom: „Tu vám vediem muzikantov.
         Tento prvý je drotár spoza Magury, ten sa mi nevdojak priplietol a vraví, že vie hrať na
         husliach.“
   </p>
   <p>
    „A ktorúže nám zahudieš, chlape?“ spytuje sa Szekérkay.
   </p>
   <p>
    „Padám do nóg, pánovie; či mazurek, či krakoviaka alebo kolomyjku?“
    <sup>
     [
     <a class="footnote" href="#ftn.id2506930" name="id2506930">
      32
     </a>
     ]
    </sup>
   </p>
   <p>
    „Ja veru neviem, čo sú to za nôty a ako na ne treba tancovať,“ povedal Chujava.
   </p>
   <p>
    „Nuž a ten druhý?“ spýtal sa Szekérkay.
   </p>
   <p>
    „To je slepý žobrák zo Zdychavy,“ odpovedal Zapletal.
   </p>
   <p>
    „A ktorúže nám záhudieš?“ spýtal sa Szekérkay.
   </p>
   <p>
    „Prosím pekne, ja neviem inú, len pobožnú: Kde si môj premilý,“ sklonil hlavu žobrák.
   </p>
   <p>
    „No, to je výborné, znamenité. A ten tretí, to je čo za šibenca, je ošklbaný ani
         rakyta?“ posmieval sa Zubál.
   </p>
   <p>
    „To je Cigán z umrlej Lehôtky.“
   </p>
   <p>
    „Pán veľkomožný, ja viem túto,“ zahúdol i zaspieval: „Štará še mi napytuje — a ja štarú
         nechčem!“
   </p>
   <p>
    „Výborne, znamenite,“ smejú sa páni.
   </p>
   <p>
    „No hrajte teraz, všetci a každý svoju,“ rozkazuje Chujava.
   </p>
   <p>
    Všetci začnú hrať.
   </p>
   <p>
    „Teraz ešte psa privrznite medzi dvere,“ povedal Szekérkay.
   </p>
   <p>
    „A kocúrovi pristúpte chvost, potom bude koncert dokonalý,“ radil Zubál.
   </p>
   <p>
    Szekérkay si zapcháva uši: „Dosť už, bolia ma uši.“
   </p>
   <p>
    „Len hrajte! Výborne! Da capo!
    <sup>
     [
     <a class="footnote" href="#ftn.id2507008" name="id2507008">
      33
     </a>
     ]
    </sup>
    Vivat!“ posmeľujú Zubál s Chujavom.
   </p>
   <p>
    Ozýva sa krik, spev, tanec.
   </p>
   <p>
    Frčka Spišiak sa pustil do spevu:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Levocki panove, otvirajce branu,
      </em>
     </span>
     <br/>
     <span class="emphasis">
      <em>
       by še mi nezlamalo pirko z madzeranu!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „Na zelene lučke bilý pes. Daj karčmarko vina! Budzeme zaplacic,“ prekrikuje Pijava.
   </p>
   <p>
    Vtom vstúpil do izby kočiš pána Chujavu s bičom v ruke, v dlhej belasej zástere a
         povedal pánovi:
   </p>
   <p>
    „Pán urodzený, či sa nebude páčiť domov ísť? Kone už stoja zapriahnuté pred domom.“
   </p>
   <p>
    „Pax
    <sup>
     [
     <a class="footnote" href="#ftn.id2507073" name="id2507073">
      34
     </a>
     ]
    </sup>
    tebe, víno,“ povie Zubál vážne.
   </p>
   <p>
    Chujava je už dobre podnapitý. Pokladajúc kočiša za svoju kuchárku Zuzku, schytí ho a
         povie:
   </p>
   <p>
    „Zuzka moja, poď, nech ťa vykrútim,“ tancuje s ním, oblápa ho a bozkáva.
   </p>
   <p>
    „O jerum, jerum! Quanta mutatio rerum,“
    <sup>
     [
     <a class="footnote" href="#ftn.id2507100" name="id2507100">
      35
     </a>
     ]
    </sup>
    vzdychá Szekérkay.
   </p>
   <p>
    Ostatní tlieskajú a volajú:
   </p>
   <p>
    „Vivat, vivat!“
   </p>
   <p>
    Szekérkay prehluší ich rev:
   </p>
   <p>
    „Páni bratia, sat prata biberunt!
    <sup>
     [
     <a class="footnote" href="#ftn.id2507128" name="id2507128">
      36
     </a>
     ]
    </sup>
    Poďme už spať.“
   </p>
   <p>
    Hostia tackajúc sa hľadajú dvere, podaktorí ich nevedia nájsť.
   </p>
   <p>
    Szekérkay sa tiež tacká a s chichotom volá:
   </p>
   <p>
    „Conturbaba-bantur et ibant, quo poterant!“
    <sup>
     [
     <a class="footnote" href="#ftn.id2507154" name="id2507154">
      37
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2522963" name="ftn.id2522963">
        1
       </a>
       ]
      </sup>
      <span class="emphasis">
       <em>
        Jelšavská škola
       </em>
      </span>
      — známa latinská škola v Jelšave. Vyučovali
               na nej výborní profesori ako Lovčány, Augustíny, Szentkereszty. Rektorom školy bol
               známy Sinapius Horčička, ktorý vydal Tranosciovu Cythara sanctórum. Od roku 1673 —
               1703 žil vo vyhnanstve.
     </p>
    </div>
    <div class="footnote">
     <p>
      <sup>
       [
       <a class="para" href="#id2523040" name="ftn.id2523040">
        2
       </a>
       ]
      </sup>
      <span class="emphasis">
       <em>
        Eszterházy
       </em>
      </span>
      — Mikuláš Esterházy, člen šľachtického rodu, roku
               1626 bol palatínom.
     </p>
    </div>
    <div class="footnote">
     <p>
      <sup>
       [
       <a class="para" href="#id2523059" name="ftn.id2523059">
        3
       </a>
       ]
      </sup>
      <span class="emphasis">
       <em>
        Homo novus
       </em>
      </span>
      (lat.) — nový človek
     </p>
    </div>
    <div class="footnote">
     <p>
      <sup>
       [
       <a class="para" href="#id2523076" name="ftn.id2523076">
        4
       </a>
       ]
      </sup>
      <span class="emphasis">
       <em>
        Indigenát
       </em>
      </span>
      (lat.) — štátna príslušnosť
     </p>
    </div>
    <div class="footnote">
     <p>
      <sup>
       [
       <a class="para" href="#id2523133" name="ftn.id2523133">
        5
       </a>
       ]
      </sup>
      <span class="emphasis">
       <em>
        Ferdinand II.
       </em>
      </span>
      — (1619 — 1637), za jeho vlády neprestajné
               nepokoje
     </p>
    </div>
    <div class="footnote">
     <p>
      <sup>
       [
       <a class="para" href="#id2523194" name="ftn.id2523194">
        6
       </a>
       ]
      </sup>
      <span class="emphasis">
       <em>
        Ferdinand III.
       </em>
      </span>
      (1637 — 1657) Mal plné ruky roboty s Jurajom
               Rákóczim, ktorý za pomoci Turkov obsadil Slovensko. Roku 1645 uzavrel v Linci s
               Rákóczim pokoj, ktorý zaručoval náboženskú a politickú slobodu.
     </p>
    </div>
    <div class="footnote">
     <p>
      <sup>
       [
       <a class="para" href="#id2523245" name="ftn.id2523245">
        7
       </a>
       ]
      </sup>
      <span class="emphasis">
       <em>
        Pázmán
       </em>
      </span>
      — roku 1623 založil vo Viedni Pazmaneum, v Trnave roku
               1616 kolégium na úrovni gymnázia, ktoré roku 1619 rozšíril o budovu pre chudobných,
               tzv. Albertínium. Podobné kolégium založil v roku 1626 aj v Prešporku.
     </p>
    </div>
    <div class="footnote">
     <p>
      <sup>
       [
       <a class="para" href="#id2523329" name="ftn.id2523329">
        8
       </a>
       ]
      </sup>
      <span class="emphasis">
       <em>
        Domine spectabilis
       </em>
      </span>
      (lat.) — vážený pane
     </p>
    </div>
    <div class="footnote">
     <p>
      <sup>
       [
       <a class="para" href="#id2523349" name="ftn.id2523349">
        9
       </a>
       ]
      </sup>
      <span class="emphasis">
       <em>
        Kalvín
       </em>
      </span>
      — (1509 — 1564) zakladateľ kalvinizmu
     </p>
    </div>
    <div class="footnote">
     <p>
      <sup>
       [
       <a class="para" href="#id2523379" name="ftn.id2523379">
        10
       </a>
       ]
      </sup>
      <span class="emphasis">
       <em>
        Spectabilis et perillustris dominus, dominus Michal Horvát, literator
                  doctissimus ac celeberrisimus vivat
       </em>
      </span>
      (lat.) — vznešený osvietený pane,
               pán Michal Horvát. Nech žije učený a slávny spisovateľ.
     </p>
    </div>
    <div class="footnote">
     <p>
      <sup>
       [
       <a class="para" href="#id2523409" name="ftn.id2523409">
        11
       </a>
       ]
      </sup>
      <span class="emphasis">
       <em>
        genealógia
       </em>
      </span>
      (lat.) — náuka zaoberajúca sa štúdiom dejín
               rodov
     </p>
    </div>
    <div class="footnote">
     <p>
      <sup>
       [
       <a class="para" href="#id2523444" name="ftn.id2523444">
        12
       </a>
       ]
      </sup>
      <span class="emphasis">
       <em>
        Illi qui dicuntur hetumoger
       </em>
      </span>
      (lat.) — Tí, ktorých zovú
               Hetumoger.
     </p>
    </div>
    <div class="footnote">
     <p>
      <sup>
       [
       <a class="para" href="#id2523469" name="ftn.id2523469">
        13
       </a>
       ]
      </sup>
      <span class="emphasis">
       <em>
        Nihil horum
       </em>
      </span>
      (lat.) — nikto z týchto
     </p>
    </div>
    <div class="footnote">
     <p>
      <sup>
       [
       <a class="para" href="#id2523503" name="ftn.id2523503">
        14
       </a>
       ]
      </sup>
      <span class="emphasis">
       <em>
        Mordvíni, Čusari, Voguli, Čeremisi
       </em>
      </span>
      — patrili k ugrofínskym
               kmeňom. Ich jazyk je najpríbuznejší maďarčine.
     </p>
    </div>
    <div class="footnote">
     <p>
      <sup>
       [
       <a class="para" href="#id2523524" name="ftn.id2523524">
        15
       </a>
       ]
      </sup>
      <span class="emphasis">
       <em>
        Clarissime domine
       </em>
      </span>
      (lat.) — najjasnejší pane
     </p>
    </div>
    <div class="footnote">
     <p>
      <sup>
       [
       <a class="para" href="#id2506361" name="ftn.id2506361">
        16
       </a>
       ]
      </sup>
      <span class="emphasis">
       <em>
        He, du mogjer, blabst a stahn
       </em>
      </span>
      (nem., skom.) — hej, ty Maďar,
               stoj!
     </p>
    </div>
    <div class="footnote">
     <p>
      <sup>
       [
       <a class="para" href="#id2506388" name="ftn.id2506388">
        17
       </a>
       ]
      </sup>
      <span class="emphasis">
       <em>
        Siegfried
       </em>
      </span>
      — germánsky hrdina z Nibelungov
     </p>
    </div>
    <div class="footnote">
     <p>
      <sup>
       [
       <a class="para" href="#id2506417" name="ftn.id2506417">
        18
       </a>
       ]
      </sup>
      <span class="emphasis">
       <em>
        Planta exotika
       </em>
      </span>
      (lat.) — tu Maďari, zvláštna fajta
     </p>
    </div>
    <div class="footnote">
     <p>
      <sup>
       [
       <a class="para" href="#id2506459" name="ftn.id2506459">
        19
       </a>
       ]
      </sup>
      <span class="emphasis">
       <em>
        Nego
       </em>
      </span>
      (lat.) — odmietam
     </p>
    </div>
    <div class="footnote">
     <p>
      <sup>
       [
       <a class="para" href="#id2506477" name="ftn.id2506477">
        20
       </a>
       ]
      </sup>
      <span class="emphasis">
       <em>
        Kumáni
       </em>
      </span>
      — príslušníci kmeňa, ktorý v stredoveku splynul s
               Maďarmi
     </p>
    </div>
    <div class="footnote">
     <p>
      <sup>
       [
       <a class="para" href="#id2506507" name="ftn.id2506507">
        21
       </a>
       ]
      </sup>
      <span class="emphasis">
       <em>
        Kunšág
       </em>
      </span>
      - v tých časoch sa skladalo Uhorsko z dvoch číselne
               nerovných území, z Veľkého a Malého Kunšágu
     </p>
    </div>
    <div class="footnote">
     <p>
      <sup>
       [
       <a class="para" href="#id2506527" name="ftn.id2506527">
        22
       </a>
       ]
      </sup>
      <span class="emphasis">
       <em>
        Palócz
       </em>
      </span>
      — meno od dediny Palocz (Pavlovce nad Uhom)
     </p>
    </div>
    <div class="footnote">
     <p>
      <sup>
       [
       <a class="para" href="#id2506578" name="ftn.id2506578">
        23
       </a>
       ]
      </sup>
      <span class="emphasis">
       <em>
        De jure et facto
       </em>
      </span>
      (lat.) — podľa práva a činu
     </p>
    </div>
    <div class="footnote">
     <p>
      <sup>
       [
       <a class="para" href="#id2506590" name="ftn.id2506590">
        24
       </a>
       ]
      </sup>
      <span class="emphasis">
       <em>
        Intra dominium
       </em>
      </span>
      (lat.) — vo vnútri majetku
     </p>
    </div>
    <div class="footnote">
     <p>
      <sup>
       [
       <a class="para" href="#id2506617" name="ftn.id2506617">
        25
       </a>
       ]
      </sup>
      <span class="emphasis">
       <em>
        Status in statu
       </em>
      </span>
      (lat.) — štát v štáte
     </p>
    </div>
    <div class="footnote">
     <p>
      <sup>
       [
       <a class="para" href="#id2506632" name="ftn.id2506632">
        26
       </a>
       ]
      </sup>
      <span class="emphasis">
       <em>
        Titulo donationis
       </em>
      </span>
      (lat.) — z titulu darovacej listiny
     </p>
    </div>
    <div class="footnote">
     <p>
      <sup>
       [
       <a class="para" href="#id2506652" name="ftn.id2506652">
        27
       </a>
       ]
      </sup>
      <span class="emphasis">
       <em>
        Oppono
       </em>
      </span>
      (lat.) — som proti
     </p>
    </div>
    <div class="footnote">
     <p>
      <sup>
       [
       <a class="para" href="#id2506674" name="ftn.id2506674">
        28
       </a>
       ]
      </sup>
      <span class="emphasis">
       <em>
        Donatio inter vivos
       </em>
      </span>
      (lat.) — darovacia listina pre
               živých
     </p>
    </div>
    <div class="footnote">
     <p>
      <sup>
       [
       <a class="para" href="#id2506685" name="ftn.id2506685">
        29
       </a>
       ]
      </sup>
      <span class="emphasis">
       <em>
        Pro fidelibus servitiis
       </em>
      </span>
      (lat.) — za vernú službu
     </p>
    </div>
    <div class="footnote">
     <p>
      <sup>
       [
       <a class="para" href="#id2506718" name="ftn.id2506718">
        30
       </a>
       ]
      </sup>
      <span class="emphasis">
       <em>
        Jus naturae je jus fortioris
       </em>
      </span>
      (lat.) — prirodzené právo je
               právo silnejšieho
     </p>
    </div>
    <div class="footnote">
     <p>
      <sup>
       [
       <a class="para" href="#id2506741" name="ftn.id2506741">
        31
       </a>
       ]
      </sup>
      <span class="emphasis">
       <em>
        Nobilis, nisi legitime citatus et convictus
       </em>
      </span>
      (lat.) — iba
               riadne predvolaný šľachtic a osvedčený od začiatku
     </p>
    </div>
    <div class="footnote">
     <p>
      <sup>
       [
       <a class="para" href="#id2506930" name="ftn.id2506930">
        32
       </a>
       ]
      </sup>
      <span class="emphasis">
       <em>
        Mazurek, krakoviaka, alebo kolomyjku
       </em>
      </span>
      — staré poľské
               tance
     </p>
    </div>
    <div class="footnote">
     <p>
      <sup>
       [
       <a class="para" href="#id2507008" name="ftn.id2507008">
        33
       </a>
       ]
      </sup>
      <span class="emphasis">
       <em>
        Da capo
       </em>
      </span>
      (lat.) — od začiatku
     </p>
    </div>
    <div class="footnote">
     <p>
      <sup>
       [
       <a class="para" href="#id2507073" name="ftn.id2507073">
        34
       </a>
       ]
      </sup>
      <span class="emphasis">
       <em>
        Pax
       </em>
      </span>
      (lat.) — pokoj
     </p>
    </div>
    <div class="footnote">
     <p>
      <sup>
       [
       <a class="para" href="#id2507100" name="ftn.id2507100">
        35
       </a>
       ]
      </sup>
      <span class="emphasis">
       <em>
        O jerum, jerum! Quanta mutatio rerum
       </em>
      </span>
      (lat.) — Ako sa ten svet
               zmenil.
     </p>
    </div>
    <div class="footnote">
     <p>
      <sup>
       [
       <a class="para" href="#id2507128" name="ftn.id2507128">
        36
       </a>
       ]
      </sup>
      <span class="emphasis">
       <em>
        Sat prata biberunt
       </em>
      </span>
      (lat.) — lúky majú dosť vody
     </p>
    </div>
    <div class="footnote">
     <p>
      <sup>
       [
       <a class="para" href="#id2507154" name="ftn.id2507154">
        37
       </a>
       ]
      </sup>
      <span class="emphasis">
       <em>
        Conturbaba — bantur et ibant, quo poterant
       </em>
      </span>
      (lat.) — Pomiatli
               sa a šli, kam mohli.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507171">
       </a>
       2. Ženská vláda na Muráni
      </h2>
     </div>
    </div>
   </div>
   <p>
   </p>
   <p>
   </p>
   <p>
    V podzámockej záhrade na Muráni vystierali dve panské služobnice na výslní vyprané biele
         šaty. Vyspevovali si pritom veselé piesne.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Hop, cup, trallala,
      </em>
     </span>
     <br/>
     <span class="emphasis">
      <em>
       včera som sa vydávala, už na čepci diera.
      </em>
     </span>
     <br/>
     <span class="emphasis">
      <em>
       Hop, cup, trallala,
      </em>
     </span>
     <br/>
     <span class="emphasis">
      <em>
       či ju straky vyďobali, či mi vyhorela?
      </em>
     </span>
     — začala Katinka.
     <br/>
    </p>
   </div>
   <p>
   </p>
   <p>
   </p>
   <p>
    „Jaj, Katka, nieže takú pochabú,“ povie Betka. „Veď keď ťa dakto počuje, povie, že si
         azda bláznivé huby pojedla alebo že ideš z krštenia.“
   </p>
   <p>
    „Ej, čoby tam,“ smeje sa Katinka. „Moja pani má rada veselé služobnice, a vieš, aký pán,
         taký krám. Veď keby som slúžila, napríklad, u panej na Strečne,
    <sup>
     [
     <a class="footnote" href="#ftn.id2507237" name="id2507237">
      38
     </a>
     ]
    </sup>
    ktorá nás kedysi navštívila, tak by som istotne vždy len smutnú nôtiť musela.“
         Poťahuje:
   </p>
   <p>
    „Zomriem, zomriem, ale neviem kedy!“
   </p>
   <p>
    „Veru máš pravdu,“ povie Betka. „Tá pani zo Strečna je ako nejaká kláštornica. I keď
         bola tu na našom zámku, nosila čierne šaty a dlhé pátriky a často sa tak modlievala ako
         nejaká svätá. A jej komorná našej komornej rozprávala o nej všelijaké čudné tajnosti, že
         vraj jej manžel býva na Fiľakovskom zámku a na ňu často zabúda. Preto sa ona v jednej
         tmavej noci a v hroznej búrke vybrala ku kaplici, stojacej nad Váhom, bosá pomodliť sa, aby
         Hospodin srdce jej manžela láskou k nej naklonil. A hľa, ako stŕpla, keď v tom okamihu jej
         manžel znenazdania pricválal na vranom koni, vzal ju do náručia a k svojim prsiam privinul.
         Ona si to pokladala za veľké šťastie a milosť od boha, a potom každoročne v tom istom rúchu
         a bosá k tejže kaplici sa chodievala modliť a bohu ďakovať, že jej muža zasa k manželskej
         vernosti prinavrátil.“
   </p>
   <p>
    „Horkýže tá jeho vernosť nesladká,“ povedala Katinka Betke. „Aspoň ja by za takú vernosť
         nedala ani deravý groš. Veď ten istý pán Vešelín z Fiľakova a manžel panej zo Strečna
         písava zaľúbené listy našej pani veľkomožnej, keď sa vlastná žena, chúďatko, ako
         pustovníčka modlí a plače. Ja by takému mužovi oči vyškriabala.“
   </p>
   <p>
    „Daj pokoj, Katina. Veď medzi pánmi panujú iné zvyky než medzi nami chudobnými ľuďmi.
         Ale nehovorme už o tom, aby nás niekto nevypočul. Beztak nás i zámocký vrátnik, keď sa
         vrátime, zasa bude školiť, ako keby sme vychádzali na samé špehy a výzvedy. Len to sa mi tu
         na Muráni nepáči, že tak veľmi strežú zámockú bránu, ako čo by zo všetkých strán číhal
         nepriateľ.“ Obzrie sa. — „Ľaľa, Katina, práve prichádzajú do zámku nejakí čierni páni — sú
         to kňazi, čiže kláštorníci, idú vedľa záhrady.“
   </p>
   <p>
    „Pán boh s nami a zlé preč,“ prežehná sa Katinka, „azda vedú k starej panej lekára alebo
         spovedníka. Mne sa tak zdá, že sa onedlho dočkáme pohrebu, lebo som včera večer nad jej
         oblokom počula kuvika. A keď bude, Betka, pohreb, zíde sa tu panstva zo široka-ďaleka, ako
         hovorieva starý vrátnik, keď vraj pochovávali nebohého pána Sečiho, nuž tu bolo panstva a
         vojska toľko, že sa ani na zámok nevpratali. Bol tu vraj i Toköly z Kežmarského zámku s
         veľkým sprievodom.“
   </p>
   <p>
    „Pán boh s vami, dievky moje. Či ste vy snáď služobnice zo zámku?“
   </p>
   <p>
    „Áno, vaša milosť,“ odpovie Katinka.
   </p>
   <p>
    „Vy nám teda najistejšie poviete, či je doma pani veľkomožná.“
   </p>
   <p>
    „A ktorúže, prosím, ráčite mieniť? Na zámku máme tri veľkomožné panie. Jedna je,“ ráta
         Katinka na prstoch, „naša pani veľkomožná, pani Mária Seči, vdova po grófovi Bethlenovi,
         ktorá len nedávno ráčila prísť na tento zámok zo Sedmohradska s veľkými pokladmi po nebohom
         grófovi. A div nad všetky divy, že sa jej na takej dlhej ceste nič nestalo, pretože, ako sa
         všeobecne hovorí, je vzbura, všade tlupy vojska, drancujúcich priateľov i nepriateľov,
         počnúc od Tisy až po Husín, ktorý je pohraničnou hranicou proti Turkom. Ja som to, prosím,
         na vlastné oči videla, lebo som chodila s pani grófkou. Ale tá si všade veru smelo a
         hrdinsky počínala, ako hociktorý rytier. A môžem povedať, že keď si moja pani veľkomožná
         sadne na koňa, veru by jej pristalo byť i generálom.“
   </p>
   <p>
    „Možno - azda medzi ženami - ale my nehľadáme vašu paniu, lež —“
   </p>
   <p>
    „Nuž teda druhá zámocká pani,“ a Katinka zasa ráta ma prstoch, „teda druhá pani
         veľkomožná je Eva Illésházyčka,
    <sup>
     [
     <a class="footnote" href="#ftn.id2507395" name="id2507395">
      39
     </a>
     ]
    </sup>
    ktorej sa teraz všetko bojí a ju jedinú na zámku poslúcha, lebo jej pán manžel
         Illésházy, terajší pán a majiteľ Muráňa, šiel s vojskom na pomoc Rákóczimu proti cisárovi.
         A teda ona tu rozkazuje i pánom od vojska i zámockej stráži, a veru môžem povedať, že je
         veľmi prísna a ostražitá. My sme tu všetci za Rákócziho, preto sa ráčte mať na pozore, aby
         ste azda nepovedali niečo také, čo by pani Eve nebolo po vôli. I náš vrátnik má sto očí,
         ten hneď podľa vonkajšku pozná každého, kto je priateľ a kto nie.“
   </p>
   <p>
    „Dievka moja, neboj sa ty o nás, my sme ľudia pokoja, cirkevné osoby, a chceme vlastne
         prehovoriť so starou paňou veľkomožnou, Máriou Drugeth de Homona.“
   </p>
   <p>
    „Ach, to je iné, ale, prosím pekne, stará pani veľkomožná ležia nemocná,“ hovorila
         Katinka. „A veru už od štyroch rokov. Ale sú to veľmi nábožná pani, a duchovné osoby majú
         vždy k nim prístup. Ráčte sa len najprv u pána prefekta hlásiť.“
   </p>
   <p>
    „A či je pán prefekt doma?“
   </p>
   <p>
    „Nateraz veru nie, lebo včasráno všetko panstvo vyšlo do hory na poľovačku. Tam je i pán
         prefekt i veľa urodzených pánov, i naša pani veľkomožná Mária Seči; lebo ona má rada takéto
         zábavy. Hneď loví ryby, hneď zasa poľuje so sokolmi na divé holuby alebo so psami na srny a
         zajace. Iba veľkomožná pani Eva nechodí na poľovačku ani nikam von zo zámku, len ho
         strežie, aby sa vraj nejaký špehúň a vyzvedač od Nemcov nevkradol do neho.“
   </p>
   <p>
    „To bude priveľká starostlivosť, teraz aspoň nablízku okolo nás nepočuť o nijakom
         nepriateľskom vojsku.“
   </p>
   <p>
    „Ba veru hovoria,“ pokračuje Katinka, „že pred nedávnom, keď Vešelín tiahol s vojskom od
         Brezna cez Tisovec na Fiľakovo, potajme sa prikradol až k nášmu zámku a zblízka si obzeral
         múry, či by ich nejako nemohol dostať do moci.“
   </p>
   <p>
    Vtom počuť blízke trúbenie na lesných rohoch.
   </p>
   <p>
    „To už ide naše panstvo domov z poľovačky,“ povie Katinka. „Už sú blízko. Zbohom teda,
         velební páni, ráčte sa oznámiť u vrátnika.“
   </p>
   <p>
    „Zbohom, dievky moje,“ ďakuje Horčička.
   </p>
   <p>
    „Už sú to raz štebotavé stvorenia tie Evine dcéry,“ usmeje sa Lešták. „Čo vedia,
         povedia. Len zver svoje tajnosti ženám, tak naozaj dobre pochodíš.“
   </p>
   <p>
    „A ja vám hovorím, nech si Vešelín len takéto ženy vezme do žoldu, ručím za to, že s
         nimi dobyje Muránsky zámok: lebo žena ho stráži, ženská lesť ho môže i dobyť,“ všetci
         kráčajú k bráne.
   </p>
   <p>
    „Kto je tam?“ volá vrátnik sediaci v bašte nad bránou.
   </p>
   <p>
    „Dobrí priatelia,“ odpovie Horčička.
   </p>
   <p>
    „Kto ste, odkiaľ a čo žiadate?“
   </p>
   <p>
    „Sme vyslanci gemerského seniorátu, podľa mena a stavu: Šimon Lešták, revúcky farár, Ján
         Molčáni, polônsky, a Daniel Horčička, profesor na jelšavskej škole. Ráčte náš príchod
         oznámiť veľkomožnej panej Márii Drugeth de Homona.“
   </p>
   <p>
    „Hneď to bude,“ povie vrátnik. „Len trochu pozhovejte.“
   </p>
   <p>
    Zmizne z bašty, po chvíli sa zasa zjaví a povie:
   </p>
   <p>
    „Páni Lešták, Molčáni, Horčička dostali povolenie vstúpiť do zámku.“
   </p>
   <p>
    Brána sa spustí a oni vojdú. „Tento pán dôstojník,“ ukazuje vrátnik na strážneho vojaka,
         „pôjde s vami, páni, a predstaví vás i pánu prefektovi, ktorý sa, ako počuť, vracia z
         poľovačky, i samej pani veľkomožnej.“
   </p>
   <p>
    Pred bránou sa ozýva trúbenie.
   </p>
   <p>
    „A už je tu i panstvo!“
   </p>
   <p>
    „Velební páni, ak sa vám ľúbi, poďme trochu do zámockej záhrady, kým panstvo vojde do
         paloty,“ vyzýva dôstojník.
   </p>
   <p>
    „Veru odtiaľto uvidíme všetkých dobre,“ pristáva Horčička.
   </p>
   <p>
    Bethlenova vdova Mária Seči je na čele družiny poľovníkov. Sedí na bujnom vranom koni,
         oblečená fantasticky na spôsob Diany.
    <sup>
     [
     <a class="footnote" href="#ftn.id2504956" name="id2504956">
      40
     </a>
     ]
    </sup>
    Obklopujú ju dve komorné v podobnom oblečení a tiež na koňoch. Za nimi ide
         prefekt Jakoffy, ako i vojenskí dôstojníci a daktorí čelnejší zemania z Rákócziho strany.
         Potom idú strelci a služobníctvo, z ktorých jedni vedú poľovníckych psov, druhí nesú sokoly,
    <sup>
     [
     <a class="footnote" href="#ftn.id2504977" name="id2504977">
      41
     </a>
     ]
    </sup>
    priviazané na tenkých retiazkach a iní zasa srny, líšky, zajace a vtákov. Celá
         družina má za klobúkmi zelené chvojky a za veselého spevu zastane pred palotou.
   </p>
   <p>
   </p>
   <p>
   </p>
   <div class="literallayout">
    <p>
     Spev muránskych lovcov
     <br/>
     <br/>
     <span class="emphasis">
      <em>
       Keď trúba zaznie na lovy,
      </em>
     </span>
     <br/>
     <span class="emphasis">
      <em>
       tu lovec rezko hotový
      </em>
     </span>
     <br/>
     <span class="emphasis">
      <em>
       za zory do hory.
      </em>
     </span>
     <br/>
     <span class="emphasis">
      <em>
       Pušku na plece prehodí,
      </em>
     </span>
     <br/>
     <span class="emphasis">
      <em>
       po rannej rose sa brodí,
      </em>
     </span>
     <br/>
     <span class="emphasis">
      <em>
       po horách, dolinách,
      </em>
     </span>
     <br/>
     <span class="emphasis">
      <em>
       zver divú plaší v húštavách.
      </em>
     </span>
     <br/>
     <br/>
     <span class="emphasis">
      <em>
       Cez háje hustou smrčinou
      </em>
     </span>
     ,
     <br/>
     <span class="emphasis">
      <em>
       skáče srnec hor strminou
      </em>
     </span>
     ,
     <br/>
     <span class="emphasis">
      <em>
       rohatý cez kláty;
      </em>
     </span>
     ,
     <br/>
     <span class="emphasis">
      <em>
       hop; varuj, strelče, kraj lesa,
      </em>
     </span>
     ,
     <br/>
     <span class="emphasis">
      <em>
       šťastie ti praje, držže sa,
      </em>
     </span>
     ,
     <br/>
     <span class="emphasis">
      <em>
       dobre mier v plachú zver!
      </em>
     </span>
     ,
     <br/>
     <span class="emphasis">
      <em>
       Pušku ku lícu, mier a streľ!
      </em>
     </span>
     ,
     <br/>
     <br/>
     <span class="emphasis">
      <em>
       Keď trúba zaznie do boja,
      </em>
     </span>
     ,
     <br/>
     <span class="emphasis">
      <em>
       chrabrí šuhajci sa roja,
      </em>
     </span>
     ,
     <br/>
     <span class="emphasis">
      <em>
       Slováci, junáci;
      </em>
     </span>
     ,
     <br/>
     <span class="emphasis">
      <em>
       všetci čiahajú ku meči,
      </em>
     </span>
     ,
     <br/>
     <span class="emphasis">
      <em>
       vrhnú sa do divej seči;
      </em>
     </span>
     ,
     <br/>
     <span class="emphasis">
      <em>
       hurá hou! Bi vrahov!
      </em>
     </span>
     ,
     <br/>
     <span class="emphasis">
      <em>
       Bi pod slovenskou zástavou!
      </em>
     </span>
     ,
     <br/>
    </p>
   </div>
   <p>
   </p>
   <p>
   </p>
   <p>
    Mária Seči sediac na koni, povie Jakoffymu:
   </p>
   <p>
    „Pán prefekt, strelci a služobníctvo nech sa počastujú tam dole. Ale vy, páni zemania a
         páni dôstojníci, ste dnes všetci mojimi hosťami.“ Zoskočí z koňa.
   </p>
   <p>
    Všetci sa jej úctivo uklonia a oddajúc kone služobníkom, vchádzajú do paloty.
   </p>
   <p>
    Dôstojník od stráže prichádza k Jakoffymu a povie:
   </p>
   <p>
    „Pán prefekt, čakajú tu vyslanci zo seniorátu, priniesli prosbopis pani veľkomožnej a
         úctivo žiadajú o povolenie máličko si s vami pohovoriť.“
   </p>
   <p>
    „Nech čakajú! O chvíľu ich priveďte do mojej izby, tam ich vypočujem,“ povie Jakoffy
         hrdo.
   </p>
   <p>
    Lešták a ostatní, vkročiac do izby k Jakoffymu, úctivo sa mu klaňajú.
   </p>
   <p>
    „Vítam vás, clarissimi ac reverendi domini,
    <sup>
     [
     <a class="footnote" href="#ftn.id2505150" name="id2505150">
      42
     </a>
     ]
    </sup>
    čo dobré prinášate od pána seniora?“
    <sup>
     [
     <a class="footnote" href="#ftn.id2505162" name="id2505162">
      43
     </a>
     ]
    </sup>
   </p>
   <p>
    „Odkazuje vám svoje pozdravenie a odporúča sa do služby, a okrem toho v mene bratstva
         posiela pani veľkomožnej pokornú prosbu,“ povie Lešták.
   </p>
   <p>
    „S vašimi prosbami nás neprestávate obťažovať, ale panstvu nechcete nič urobiť po vôli,“
         hnevá sa Jakoffy.
   </p>
   <p>
    „Ba áno,“ ohlási sa Lešták, „áno, spectabilis domine, ak sa žiadosti slávneho panstva
         zrovnávajú s poriadkom a zákonmi bratstva.“
   </p>
   <p>
    „Čoby to tam? My zemania sme zákon a my protestanti udržujeme naše poriadky a zákony,
         pokiaľ chceme. Ale nemali by ste zabúdať, že slávna sečovská família uskutočnila reformáciu
         na celom gemerskom Pohroní a necháva ju tam posiaľ v platnosti. Ináč by ste vy tam panujúce schizmatické
    <sup>
     [
     <a class="footnote" href="#ftn.id2505205" name="id2505205">
      44
     </a>
     ]
    </sup>
    a pohanské obyčaje s vašimi artikulami
    <sup>
     [
     <a class="footnote" href="#ftn.id2505217" name="id2505217">
      45
     </a>
     ]
    </sup>
    neboli schopní potlačiť,“ dokazoval Jakoffy.
   </p>
   <p>
    „Evanjelici nechcú násilím prinucovať ľudí k ničomu, ale ľud len slobodne poúčať,“
         povedal Molčan.
   </p>
   <p>
    „A prečo teda vždy žiadate od panstva, aby vám svoje brachium a svetskú moc povolilo či
         už na zamedzenie vzmáhajúceho sa kalvinizmu alebo na potrestanie spurných cirkevníkov? My
         vám staviame kostoly, dotujeme fary a školy, prikazujeme, aby ste dostávali plat a
         desiatky. Ale keď my ako patróni prijmeme farára, ktorý sa nám páči, a odstránime toho, čo
         nám nie je po vôli, tu na konventoch kričíte proti prechmatom slávneho panstva a unúvate
         nás svojimi listami. Teraz som naozaj zvedavý, čo od nás chcete.“
   </p>
   <p>
    „Bratstvo sa s prosbou prihovára za svojho nešťastného farára Gažúra,“
    <sup>
     [
     <a class="footnote" href="#ftn.id2505262" name="id2505262">
      46
     </a>
     ]
    </sup>
    povedal Lešták.
   </p>
   <p>
    „Za toho grobiana, za toho ničomníka, za toho sa chcete u nás prihovárať. Teda vám
         úprimne radím: dajte tej veci pokoj, ak sa chcete pri dobrom poriadku dostať zo zámku,“
         hneval sa Jakoffy.
   </p>
   <p>
    „Domine spectabilis,“ ohlásil sa Horčička. „Gažúr sa veľmi previnil a prehrešil, keď dom
         pani veľkomožnej tak veľmi pohanil, ale veď už toľko rokov znáša pokutu, a pretože svoje
         previnenie už s plačom uznáva a ľutuje, iste si zaslúži prepáčenie trestu a milostivé
         odpustenie.“
   </p>
   <p>
    „Ak je tak, ako ma uisťujete, prehovorím sám vopred s pani veľkomožnou. Ale popri tom
         všetkom vás vopred uisťujem, že farár Gažúr musí byť pokutovaný, aby si iní z neho príklad
         brali, ako sa majú voči svojim patrónom správať. Chvíľu tu čakajte. Idem vás teraz ohlásiť
         do paloty,“ Jakoffy po týchto slovách odíde.
   </p>
   <p>
    Horčička povie svojim spoločníkom:
   </p>
   <p>
    „Páni bratia, tí naši patróni sú naozajstní tyrani kňazov. I sám prefekt: odpúšťam mu
         vraj, ale nezabudnem.“
   </p>
   <p>
    „To všetci zakusujeme,“ povedal Molčáni, „že nás kňazov páni ustavične pichajú ako osy a
         žiadajú, aby im kňaz bol predsa vo všetkom servus humillimus.“
   </p>
   <p>
    „Beata acclesia ista ubi nullus nobilista!“
    <sup>
     [
     <a class="footnote" href="#ftn.id2505338" name="id2505338">
      47
     </a>
     ]
    </sup>
    vzdychne si Lešták.
   </p>
   <p>
    Dnu vkročí panský služobník, pokloní sa a povie:
   </p>
   <p>
    „Velební páni, veľkomožná pani ma k vám posiela, aby ste ráčili vojsť k nej do paloty.“
   </p>
   <p>
    Všetci sa poberú a vkročia do priestrannej izby, v ktorej leží na posteli chorá staručká
         vdova Sečová, Mária Homonayová, a ktorá, pozdvihnúc hlavu, hovorí prívetivo k príchodzím:
         „Vítajte mi, velební páni, čože nového prinášate?“
   </p>
   <p>
    Lešták sa ukloní:
   </p>
   <p>
    „Predovšetkým naše úprimné želanie, aby milostivý Hospodin vašej veľkomožnosti čím prv
         vrátil stratené zdravie.“
   </p>
   <p>
    „Ďakujem vám srdečne,“ povie Mária Homonayová. „Veru je už mnoho rokov, čo ja tento
         Jóbov kríž
    <sup>
     [
     <a class="footnote" href="#ftn.id2505389" name="id2505389">
      48
     </a>
     ]
    </sup>
    musím znášať. Ach, bože, čože som také ťažké zavinila, že ma tak skusuješ?!“
   </p>
   <p>
    „Svätý Duch hovorí, že koho boh miluje, toho krížom navštevuje a každého švihá, koho
         prijíma za syna, a naše utrpenia sa nemôžu prirovnať k budúcej sláve, ktorá sa má v nás
         zjaviť,“ potešuje Lešták.
   </p>
   <p>
    „To si myslím i ja,“ hovorí pani, „a zato sa modlím, aby ma vyslobodil z tohto kríža.
         Veď som ja už pre svet odumrela a chcem žiť bohu. Modlite sa i vy za mňa a napomeňte celé
         bratstvo, aby sa horlivejšie modlilo a bohu slúžilo. Povedzte to pánu seniorovi. Ach, veď
         ja už nemám ani nádej na uzdravenie.“
   </p>
   <p>
    „A Kristus predsa onej chorej žene, ktorá toľké roky trpí, povedal: ,Dúfaj, dcéra, tvoja
         viera ťa uzdravila!‘“ hovorí Lešták. „Na to v tomto smutnom položení neráčte zabúdať, že
         kde nikto z ľudí a ani lekár nepomôže, tam pomôže a poteší Kristus; lebo on vládne nad
         životom a prameňom živej vody na potechu a na občerstvenie biednych, i žiaľom a bolesťami
         utrápených ľudí,“ potešuje chorú Lešták.
   </p>
   <p>
    „Zaspievajte teda so mnou pieseň: Ó, láska moja, vyslyš ma!“ prosí Mária Homonayová.
   </p>
   <p>
    Horčička začal spievať a všetci spievali s ním. Mária Homonayová sa pridala k spevu.
         Hlas sa jej trasie. Po speve odrieka Lešták modlitbu, pri ktorej všetci kľačia. Po modlitbe
         dá nemocnej Áronovo požehnanie.
   </p>
   <p>
    „Ďakujem vám, že ste ma takto potešili, lebo moja skľúčená užialená myseľ čudne
         pookriala,“ povie Homonayová. „Nuž a teraz mi povedzte, aký je cieľ vášho príchodu?“
   </p>
   <p>
    „Vyslalo nás bratstvo s písomnou prosbou, ale i osobne poprosiť vašu veľkomožnosť o
         odpustenie nášmu spolubratovi v úrade Gažúrovi urážku, ktorou obrazil slávnu rodinu,“
         odpovedal Lešták.
   </p>
   <p>
    „A či naozaj ten ničomník oľutoval svoju vinu, či dokázal byť hodným odpustenia?“
   </p>
   <p>
    „Plačky pred celým konventom oľutoval,“ vysvetľuje Lešták. „A pretože Kristus, ktorý i
         sám odpúšťal svojim nepriateľom a modlil sa za tých, čo ho ukrižovali, hovorí i nám:
         Odpúšťajte a bude vám odpustené, a teda, pani veľkomožná, ráčte zabudnúť na to ublíženie.“
   </p>
   <p>
    „Radila som sa už so svojím prefektom,“ povedala pani, „radila, a privoľujem, aby až do
         budúceho Jura mohol zostať so ženou i deťmi vo fare. Povedzte to pánu seniorovi i celému
         konventu, ako i to, že ich pozdravujem a som im naklonená. Pripomeňte im však, aby boli
         nábožnejší než dosiaľ. Zbohom.“
   </p>
   <p>
    Páni s Leštákom sa panej uklonili a vošli k Jakoffymu, aby sa od neho odobrali. Jakoffy
         ich odprevadil k dverám, uisťujúc ich, že je to dostatočná milosť pre nehodného Gažúra, a
         pani veľkomožná sa i len tak dala prehovoriť, lebo on za Gažúra prosil.
   </p>
   <p>
    Kňazi teda odišli. Pod zámockou bránou začal Horčička veštiť o veľkej budúcnosti
         slovenského národa a potom spieval:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Kto proti nám, keď boh s nami?
      </em>
     </span>
     <br/>
     <span class="emphasis">
      <em>
       Zastaň smelými prsami
      </em>
     </span>
     <br/>
     <span class="emphasis">
      <em>
       za česť slovenského rodu;
      </em>
     </span>
     <br/>
     <span class="emphasis">
      <em>
       nech hadovia dujú kameň,
      </em>
     </span>
     <br/>
     <span class="emphasis">
      <em>
       nech pekelný sypú plameň,
      </em>
     </span>
     <br/>
     <span class="emphasis">
      <em>
       boh zahanbí tú ich zlobu!
      </em>
     </span>
     <br/>
     <span class="emphasis">
      <em>
       Ó ty, ktorý sám večnú slávu máš,
      </em>
     </span>
     <br/>
     <span class="emphasis">
      <em>
       trojjediný boh, buď ochranca náš!
      </em>
     </span>
     <br/>
     <br/>
     <span class="emphasis">
      <em>
       Kto proti nám, keď boh s nami?
      </em>
     </span>
     <br/>
     <span class="emphasis">
      <em>
       On nám medzi národami
      </em>
     </span>
     <br/>
     <span class="emphasis">
      <em>
       dal rovné právo, slobodu:
      </em>
     </span>
     <br/>
     <span class="emphasis">
      <em>
       bárs vrahovia neprajú nám,
      </em>
     </span>
     <br/>
     <span class="emphasis">
      <em>
       kto vezme nám, keď boh dal sám
      </em>
     </span>
     <br/>
     <span class="emphasis">
      <em>
       sväté dedičstvo národu?
      </em>
     </span>
     <br/>
     <span class="emphasis">
      <em>
       Ój, ty, ktorý sám večnú slávu máš,
      </em>
     </span>
     <br/>
     <span class="emphasis">
      <em>
       trojjediný boh, buď ochranca náš!
      </em>
     </span>
     <br/>
     <br/>
     <span class="emphasis">
      <em>
       Kto proti nám, keď boh s nami?
      </em>
     </span>
     <br/>
     <span class="emphasis">
      <em>
       V boji so sveta zlobami
      </em>
     </span>
     <br/>
     <span class="emphasis">
      <em>
       viera nikdy padnúť nedá,
      </em>
     </span>
     <br/>
     <span class="emphasis">
      <em>
       čo priam svety sa rozboria,
      </em>
     </span>
     <br/>
     <span class="emphasis">
      <em>
       slnce zhasne, svety zhoria;
      </em>
     </span>
     <br/>
     <span class="emphasis">
      <em>
       lež podliakom bude beda!
      </em>
     </span>
     <br/>
     <span class="emphasis">
      <em>
       Ój, ty, ktorý sám večnú slávu máš,
      </em>
     </span>
     <br/>
     <span class="emphasis">
      <em>
       trojjediný boh, buď ochranca náš!
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Keď tento spev v muránskych horách zanikol, pribehol k Jakoffymu dôstojník od stráže
         hovoriac:
   </p>
   <p>
    „Pán prefekt, pred bránou stojí pani Kürtička z Hrachova, ktorá uteká pred cisárskym
         fiľakovským vojskom a prosí o ochranu.“
   </p>
   <p>
    „To je zlá novina,“ zachmúril sa Jakoffy. „Ohlásim to pani veľkomožnej.“ Odíde zaraz do
         paloty, o chvíľu sa vráti a povie dôstojníkovi: „Oznámte panej, nech vojde i so svojou
         čeliadkou, že u nás nájde ochranu nielen pre svoju osobu, ale i imanie, čo priniesla so
         sebou na zámok.“
   </p>
   <p>
    O chvíľu prichádza Kürtička s dôstojníkom a pokloní sa Jakoffymu.
   </p>
   <p>
    „Vítam vás, pani drahá,“ povie on. „Nuž a či Vešelín so svojím vojskom už obsadil
         Hrachovo?“
   </p>
   <p>
    „Ešte nie, ale je už v Rimavskej Sobote a vyhráža sa nám obidvom preto, že i môj muž
         bojuje s Rákóczim a i vy tu držíte s ním. Bojím sa teda, aby ten ukrutník neurobil s
         Hrachovom to, čo nedávno vykonal Balaša s Roštárom pri Štítniku.“
   </p>
   <p>
    Jakoffy hrdo odsekne:
   </p>
   <p>
    „Ja o Vešelínovu priazeň nestojím a jeho hnevu sa nebojím. Nech sa len opováži ten
         hrdina postaviť proti Muráňu, tu istotne horšie pochodí než v Novohrade, kde ani len taký
         Balašov chatrný zámček nemohol dobyť s celým svojím vojskom. Hneď zajtra pošlem našich
         priateľov na výzvedy do Hrachova.“
   </p>
   <p>
    „Ak dovolíte, ja tiež vyšlem s nimi svojho sluhu Nagya, aby mi priniesol podaktoré veci,
         na ktoré som pozabudla.“
   </p>
   <p>
    „Dobre a teraz ráčte vojsť k pani Eve Illésházyčke a potom i k chorej pani Homonayovej.“
   </p>
   <p>
    Obidvaja odídu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507237" name="ftn.id2507237">
        38
       </a>
       ]
      </sup>
      <span class="emphasis">
       <em>
        Tá pani zo Strečna.
       </em>
      </span>
      — Bola to Žofia Bošňáková, Vešelínova
               manželka. Poznala Máriu Seči. Pred svojou smrťou ju mužovi odporúčala za ženu, hoci
               pritom veľmi trpela, pretože poznala jeho náklonnosť k Márii.
     </p>
    </div>
    <div class="footnote">
     <p>
      <sup>
       [
       <a class="para" href="#id2507395" name="ftn.id2507395">
        39
       </a>
       ]
      </sup>
      <span class="emphasis">
       <em>
        Eva Illésházyčka
       </em>
      </span>
      — manželka Gábora Illésházyho, udatného
               bojovníka oddaného cisárovi
     </p>
    </div>
    <div class="footnote">
     <p>
      <sup>
       [
       <a class="para" href="#id2504956" name="ftn.id2504956">
        40
       </a>
       ]
      </sup>
      <span class="emphasis">
       <em>
        Diana
       </em>
      </span>
      — v rímskom bájosloví bohyňa mesiaca a lovu
     </p>
    </div>
    <div class="footnote">
     <p>
      <sup>
       [
       <a class="para" href="#id2504977" name="ftn.id2504977">
        41
       </a>
       ]
      </sup>
      <span class="emphasis">
       <em>
        Nesú sokoly
       </em>
      </span>
      — v tých časoch panstvo nachádzalo veľkú zábavu v
               lovení so sokolmi. Najmä Slovensko sa preslávilo chovom týchto vtákov.
     </p>
    </div>
    <div class="footnote">
     <p>
      <sup>
       [
       <a class="para" href="#id2505150" name="ftn.id2505150">
        42
       </a>
       ]
      </sup>
      <span class="emphasis">
       <em>
        Clarissimi ac reverendi domini
       </em>
      </span>
      (lat.) — vážení dôstojní
               páni
     </p>
    </div>
    <div class="footnote">
     <p>
      <sup>
       [
       <a class="para" href="#id2505162" name="ftn.id2505162">
        43
       </a>
       ]
      </sup>
      <span class="emphasis">
       <em>
        Senior
       </em>
      </span>
      (lat.) — evanjelický kňaz stojaci na čele
               seniorátu
     </p>
    </div>
    <div class="footnote">
     <p>
      <sup>
       [
       <a class="para" href="#id2505205" name="ftn.id2505205">
        44
       </a>
       ]
      </sup>
      <span class="emphasis">
       <em>
        Schizmatické
       </em>
      </span>
      (lat.) — v cirkvi rozkolnícke bludy
     </p>
    </div>
    <div class="footnote">
     <p>
      <sup>
       [
       <a class="para" href="#id2505217" name="ftn.id2505217">
        45
       </a>
       ]
      </sup>
      <span class="emphasis">
       <em>
        Artikule
       </em>
      </span>
      (lat.) — články viery
     </p>
    </div>
    <div class="footnote">
     <p>
      <sup>
       [
       <a class="para" href="#id2505262" name="ftn.id2505262">
        46
       </a>
       ]
      </sup>
      <span class="emphasis">
       <em>
        Za nešťastného farára Gažúra
       </em>
      </span>
      — Gašpar Gažúr evanjelický kňaz
               v Polomke. Pred seniorátom ho obžalovali cirkevníci, že v kostole vyhlásil dom
               patrónky chrámu za Prillstube, verejný dom.
     </p>
    </div>
    <div class="footnote">
     <p>
      <sup>
       [
       <a class="para" href="#id2505338" name="ftn.id2505338">
        47
       </a>
       ]
      </sup>
      <span class="emphasis">
       <em>
        Beata ecclesia ista ubi nullus nobilista
       </em>
      </span>
      (lat.) — šťastná
               farnosť, v ktorej niet zemana
     </p>
    </div>
    <div class="footnote">
     <p>
      <sup>
       [
       <a class="para" href="#id2505389" name="ftn.id2505389">
        48
       </a>
       ]
      </sup>
      <span class="emphasis">
       <em>
        Jóbov kríž
       </em>
      </span>
      — starozákonný Jób trpezlivo znášal svoj
               strastiplný život
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505732">
       </a>
       3. Láska dobýja zámok
      </h2>
     </div>
    </div>
   </div>
   <p>
   </p>
   <p>
   </p>
   <p>
    Je začiatok leta 1644. Zubál, Chujava, zemania z Rákócziho strany, a s nimi niekoľko
         jazdcov z Muránskeho zámku, ku ktorým sa pridal i Kurtičkin služobník Nagy, poslaní
         veliteľom zámku vyšli do Rimavskej doliny na výzvedy. Mali sa prezvedieť, kde sa nachodí a
         ako si počína Vešelín; či ozaj, ako prichádzajú chýry, cieli proti Muráňu, či sa so svojím
         vojskom obrátil v inú stranu. Dážď sa lial ani z cievok. Jazdci si krátili cestu
         všelijakými rozhovormi, žartmi a spevom.
   </p>
   <p>
    „Bisťusvetu!“ povedal nevrlo Chujava. „Neviem, prečo to i posielajú do takej pľušte, keď
         nehodno ani psa z izby von vyhnať, poriadneho zemana na výzvedy, a ešte vraj proti
         Vešelínovi! Ba čo by ten len dokázal proti Muráňu s hŕstkou svojho nemeckého vojska a
         Slovače. Veď my im ho, lánczos adta,
    <sup>
     [
     <a class="footnote" href="#ftn.id2505772" name="id2505772">
      49
     </a>
     ]
    </sup>
    keď na to príde, živého privedieme na Muráň. Nech sa potom tam od neho
         povyzvedajú, čo mieni a kam cieli.“
   </p>
   <p>
    „Ono by to nebolo zle,“ povie Zubál, „keby sme ho teraz mohli chytiť a ako väzňa
         priviesť na Muráň v reťaziach! Rákóczi by sa nám za to dobre odmenil. Ba len aby nám náhle
         neušiel, ak mu niekto vopred prezradí náš príchod. Veď on to veľmi dobre vie, že Juraj
         Rákóczi, ktorý s tridsaťtisíc chlapmi vtrhol do Uhier, je teraz pánom Slovenska, pretože už
         zaujal Košice i banské mestá až po Prešporok a Eszterházyho porazil vo viacerých bitkách.
         Okrem toho má i mocných spojencov Švédov a Turkov, ktorí tlačia cisárske vojská zo všetkých
         strán. Lenže Turci a Švédi, ako dobre vieme, dajú sa nahovoriť na pokoj iba za veľké obete.
         Rákóczi však nespočinie, kým koruna svätého Štefana nebude na jeho hlave a kým sa nedostanú
         do jeho moci celá krajina a všetky k nej patriace čiastky.“ Dážď však nijako neprestával a
         premoknutí jazdci, doraziac do Hnúšte, vošli do richtárskeho domu, kde ich museli častovať,
         kone im nakŕmiť. Tu potom jedli a pili na rováš ako dúhy až do večera, pokiaľ neprestal
         dážď. Až potom vysadli na kone a spievajúc uháňali ďalej.
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Spev:
      </em>
     </span>
     <br/>
     <br/>
     <span class="emphasis">
      <em>
       Červený kantár, biely kôň;
      </em>
     </span>
     <br/>
     <span class="emphasis">
      <em>
       oženil by sa, bože môj!
      </em>
     </span>
     <br/>
     <span class="emphasis">
      <em>
       Vzal by si dievča z majera,
      </em>
     </span>
     <br/>
     <span class="emphasis">
      <em>
       čo nemá otca, matera.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Pri Rimavskej Bani prišiel im v ústrety Cigán vysokého vzrastu, mocný, bez klobúka a
         bosý. Jeho čierne dlhé strapaté vlasy, ktoré sa v celom jeho živote nestretli s hrebeňom,
         boli mu dostatočnou ochranou i proti zime i proti vetru. Jeho odev boli handry a zdrapy z
         rozličných obnosených šiat. Musel byť podnapitý, lebo si spieval cigánsku pieseň, pričom sa
         mu oči blyšťali, a biele mocné zuby ako zo slonovej kosti vykúkali spod usmievajúcej sa
         spodnej gamby. V ruke niesol list.
   </p>
   <p>
    Zubál ho okríkol:
   </p>
   <p>
    „Kam ideš, more?
    <sup>
     [
     <a class="footnote" href="#ftn.id2505889" name="id2505889">
      50
     </a>
     ]
    </sup>
    Azda s listom od Vešelína?“
   </p>
   <p>
    Cigán, akoby ani nebol počul, spieva:
   </p>
   <p>
    „Čimange, čimange, šotola bockori.“
    <sup>
     [
     <a class="footnote" href="#ftn.id2505910" name="id2505910">
      51
     </a>
     ]
    </sup>
   </p>
   <p>
    „Sto hrmených bohov,“ zahreší Zubál, „počuješ? Čo si, kto si a kam ideš?“
   </p>
   <p>
    „Len ša tak nehnevajte, ani ša mi nedáte vyspovedať. Ja ša volám Ferko a teraž ma náš
         pán urodzený pošielajú k pánu urodzenému š lištom na Rimavské Brežovo.“
   </p>
   <p>
    „Počuj, Ferko,“ povie podpitý Chujava. „Vieš ty lámať cigánske kolesá a na hlave stáť?
         Probuj tu na ceste. Ak si chlap, dám ti dobrý oldomáš.“
   </p>
   <p>
    „Ale tu je blato,“ škrabe sa Cigán za ušami.
   </p>
   <p>
    „Veď to je práve kumšt, nie na suchom, ale takto v blate sa pochlapiť.“
   </p>
   <p>
    „Hm, a čo dáte?“
   </p>
   <p>
    „Päták.“
   </p>
   <p>
    „Jek, duj, trinč, štar,“
    <sup>
     [
     <a class="footnote" href="#ftn.id2505958" name="id2505958">
      52
     </a>
     ]
    </sup>
    číta Cigán na prstoch.
   </p>
   <p>
    „Dosť,“ povie Chujava. „Ani zamak viac. Dostaneš teda štyri pätáky, a teraz lám kolesá,
         alebo ti šabľou zotnem hlavu ako hadovi. Marš!“
   </p>
   <p>
    Cigán si napľuje na ruky, list vopchá medzi zuby a cestou robí kotrmelce. V kaluži sa
         postaví na hlavu a v povetrí zbíja nohami.
   </p>
   <p>
    „Len tak stoj,“ smeje sa Chujava. „Po peniaze si príď na Muránsky zámok!“
   </p>
   <p>
    Všetci sa rehocú a uháňajú ďalej po ceste. Tu i tu sa so smiechom obzerajúc, ako
         Cigánovi, postaviacemu sa z kaluže na nohy, steká z hlavy blato, že si ani oči nemohol
         predrapiť a len hrešil a zaťatou päsťou sa hrozil jazdcom.
   </p>
   <p>
    „Aspoň raz za života sa učeše a umyje,“ vraví Zubál.
   </p>
   <p>
    „To teda neurobí,“ odpiera Chujava, „len sa otrasie ako pes a svojou špinavou handrou sa
         poutiera, nič iné neurobí.“
   </p>
   <p>
    „Ako ťa pekne prežehnáva ten farahún,“
    <sup>
     [
     <a class="footnote" href="#ftn.id2506015" name="id2506015">
      53
     </a>
     ]
    </sup>
    podpichuje Zubál.
   </p>
   <p>
    „Robím si ja z toho dačo? Ale naši dolinskí Cigáni sa ma i tak boja ako zlého ducha.“
   </p>
   <p>
    „Veď som počul, že si im onehdy v noci, keď spali, za šafeľ nachytaných žiab vysypal do
         koliby a potom dvere tŕním zatarasil.“
   </p>
   <p>
    „Ako ti len vrešťali tie malé farahúnčatá, keď im žaby počali po bruchách skákať. Lebo
         Cigán sa ničoho tak nebojí ako žaby.“
   </p>
   <p>
    „Nuž a keď si opitému Cigánovi, ktorý spal na pažiti horeznačky vystretý, zabitého hada
         skrútil do kolesa, na brucho položil a pritom si hadovu hlavu ešte tak obrátil, ako čo by
         mu dnu chcela vliezť.“
   </p>
   <p>
    „Zďaleka som sa díval,“ povie Chujava, „ako sa môj milý Cigán prebudil, lebo mu to
         hadisko brucho chladilo, a zočiac hada na bruchu, začal sa od zimy triasť, kričal z plného
         hrdla, akoby ho páral a len potom prestal, keď druhý pribehol z koliby s veľkými kliešťami,
         do ktorých pochytil hlavu hada a ďaleko za plot ho mrštil.“
   </p>
   <p>
    „Bolo vtedy preklínania — lebo dobre vedeli, že si to ty urobil a keby ťa boli
         dochytili, takí boli rozpajedení, že by ti ani zemianstvo nebolo nič platné, aby ťa
         mlatkami azda aj na smrť boli dobili.“
   </p>
   <p>
    „Jaj braček, u nás už nemáš ani jedného Cigána, lebo vraj predo mnou nemôžu obstáť.
         Naposledy som im potôčik, čo tečie ponad ich koliby, narazil o polnoci na ich koliby, takže
         ich voda v spánku podliala, a oni domnievajúc sa, že je to opravdivá potopa, prestrašení
         vybehli von a nijako nemohli pochopiť, veď ani dážď nepadal, bola čistá jasná noc, kde sa
         berie tá povodeň. Až ráno, vidiac odrazený jarok, hneď pochopili, kto im to vykonal. Po
         krátkej porade zobrali svoje mechy, mlatky a kliešte, rozváľali kolibu a presťahovali sa od
         nás až hen na druhú dolinu.“
   </p>
   <p>
    „Ja by som veru pristal,“ povedal Zubál, „keby sa všetci, koľko ich je, vysťahovali z
         krajiny naspäť do Egypta alebo až hen do Indie k svojim malajským bratom.“
   </p>
   <p>
    „Lenže ja by som si nemal s kým zažartovať.“
   </p>
   <p>
    „Veď sa ty napokon ešte celkom pocigánčiš, veď už i tak dokonale rozprávaš ich rečou, a
         ja poznám i zemanov, i vyslúžených vojakov, ktorí sa dokonale pocigánčili, takže žili v
         kolibách s Cigánmi a nemohol si ich od rodených Cigánov ani rozoznať, a aj akákoľvek mrcina
         im dobre chutila.“
   </p>
   <p>
    Medzitým sa zmrklo a bola tma ako v rohu, keď vošli do Hrachova prosto k richtárovi, kde
         si podľa zvyčaje rozkazovali a museli im dať jesť a piť; pričom sa i zabudli spýtať, kde
         asi leží Vešelínovo vojsko. Netušili, že im je za chrbtom a že práve padli do jeho pasce.
         Až keď neskoro v noci Cigán Ferko vopchá z ulice hlavu do obloka a zablyšťali sa mu jeho
         biele zuby a iskriace oči.
   </p>
   <p>
    „Či vám je tu dobre jesť a piť,“ vraví Cigán posmešne. „Prišiel šom ši po oldomáš ža tie
         čigánške kolešá.“
   </p>
   <p>
    „Hrmen bohov,“ zahreší Chujava. „Však ti ja dám oldomáše, keď ťa chytím za tvoje
         strapaté špinavé vlasy.“
   </p>
   <p>
    „Ani ša ža mnou neuštávajte. Idú váš, hľa, privítať pána čišárovi vojači, už vám i
         kvartíre porobili, doštanete mäkkú pošteľ, bude ša vám šladko šnívať. Ale žato, ja šom
         doštal od čišárských pánov, to mi verte, dobrý oldomáš.“
   </p>
   <p>
    Vtom Cigán odstúpil od obloka a Vešelínovi vojaci, vkročiac do izby, ich odzbrojili a
         odviedli do Jakoffyho domu, kde ich ako zajatcov zatvorili medzi pevné múry spoločne so
         služobníkom Nagyom.
   </p>
   <p>
    Na druhý deň ráno dal Vešelín zajatcov pred seba priviesť, vypytujúc sa ich na posádku
         Muránskeho zámku, a oni zo strachu vypovedali všetko, čo vedeli: že stará Mária Homonayová
         už nežije, že po jej smrti prepustili i prefekta Jakoffyho a že na jeho miesto prišiel
         Matej Zondy. Paňou a veliteľkou zámku je teraz Eva Illéšházyčka, ktorej zámocká posádka je
         teraz malá, pretože pán Illésházy odišiel s čiastkou vojska Rákóczimu na pomoc a ešte stále
         zbiera pre neho po Gemerskej stolici chlapov. Keď sa všetko vyzvedel, čo chcel vedieť, dal
         zajatých chlapov pod strážou odviesť, iba samotného Nagya k sebe priviesť.
   </p>
   <p>
    Nagy sa roztriasol pred Vešelínom ako osika, lebo sa bál smrti.
   </p>
   <p>
    „Nuž, chlape,“ skríkol Vešelín pánovito, „teraz sa vyspovedaj, a nič netaj. Si chytený
         ako špehúň a vyzvedač, ktorý sem dochodíš z Muránskeho zámku. A či vieš, aký podiel
         dostávajú takí ľudia, guľka do hlavy alebo šibenica! Je tak?“
   </p>
   <p>
    „Ach, veľkomožný pán generál,“ prosí Nagy so zopätými rukami, „pre boha vás prosím,
         darujte mi život, majte strpenie a poľutovanie pre moje biedne siroty. Veď ja nie som
         špehúň, ale nevoľný sluha pani Kürtičky, ktorá ma vysiela sem v hospodárskych
         záležitostiach.“
   </p>
   <p>
    „Ona ušla k nepriateľom svojho zákonitého kráľa na Muráň a je zradkyňou vlasti, preto
         prepadla zákonu i so svojím majetkom. Ty si však jej prisluhovač, vyzvedač a zradca, a teda
         ako taký hotuj sa na smrť.“
   </p>
   <p>
    „Ach, pre milosrdenstvo božie, zmilujte sa nado mnou a nad mojimi deťmi. Moje biedne
         deti, ktože vás bude živiť, keď mňa zastrelia?“ prosí Nagy plačky na kolenách.
   </p>
   <p>
    „Počuj, chlape, darujem ti život, ale pod jednou podmienkou.“
   </p>
   <p>
    „Pán boh odplať vaše zľutovanie,“ Nagy kľakne na kolená a bozkáva Vešelínovi nohy.
   </p>
   <p>
    „Hore vstaň. Či čuješ? Iba pod jednou podmienkou ti darujem život.“
   </p>
   <p>
    „Pod akou, prosím pekne?“
   </p>
   <p>
    „Keď doručíš odo mňa list vdove Márii Bethlenovej tak, aby sa o tom živá duša
         nedozvedela, ani tvoja vlastná žena, ani nikto v zámku, teda pod prísahou úplnej
         mlčanlivosti a verného odovzdania, ale ak niečo prezradíš, môžeš byť istý, že ťa moja ruka
         kdekoľvek dostihne, lebo ja mám všade svojich ľudí, a potom nech ti je milostivý boh!“
   </p>
   <p>
    „Bože môj, keď sa o tom na Muráni dozvedia, zastrelia ma bez milosrdenstva. Veď tam
         každého príchodzieho prezerajú v zámockej bráne, prezrú aj obuv a šaty, či neprenáša od
         nepriateľa nejaké nebezpečné listy. Mne vrátnik obzvlášť nedôveruje, práve tak i pán
         Szakolczay a pán prefekt Zondy. Všetci títo mi vôbec neveria. Okrem toho pani Eva
         Illésházyová, ktorá odvtedy, čo umrela stará pani Homonayová, vládne na Muráni a sokolími
         očami strežie hrad, tej sa veru každý bojí.“
   </p>
   <p>
    „Nuž a čo Mária Seči, vdova po Bethlenovi, ktorej Muráň patrí takým právom ako pani Eve,
         tá vari svojej sestre dobrovoľne prepúšťa vládu na Muráni?“
   </p>
   <p>
    „Tá sa, prosím pekne, nemieša do nijakých vecí. Žije si veselo a bez starosti. So
         svojimi komorníčkami a služobníctvom poľuje na divú zver a vtákov a loví ryby.“
   </p>
   <p>
    „Rozmysli si všetko a nájdi spôsob, ako odovzdať verne a bezpečne list tak, aby to
         cudzie oko nezbadalo a žiadne ucho sa o tom nič nedopočulo.“
   </p>
   <p>
    „Rozmýšľam, rozhutujem sám v sebe, ako by som to mohol previesť, lebo ja viem, že vola
         za roh a človeka za jazyk chytajú.“
   </p>
   <p>
    „Pravdu hovoríš, človeče, ale vec predsa len nie je taká ťažká, ako hovoríš. Povedz mi,
         čo ti rozkázali priniesť na zámok?“
   </p>
   <p>
    „Tuto za košíček včasných uhoriek, ktoré hore na zámku nemajú, a tu v našej záhrade sú
         krásne až radosť.“
   </p>
   <p>
    „No vidíš, z jednej uhorky vykrojíš striedok a vložíš dnu list. Dieru zasa tak opatrne
         založíš, aby v zámku nezbadali. Potom potajme vyberieš z košíka tú istú uhorku, skryješ ju
         u seba a odovzdáš vdove Bethlenovej, keď bude samotná v svojej izbe. Či ma dobre rozumieš?“
   </p>
   <p>
    „Rozumiem, pán generál, tak to hádam vyjde. Každá vec má svoj spôsob.“
   </p>
   <p>
    „No vidíš, chlape,“ povie Vešelín naradovaný, „predsa si ty len lepší človek, než som si
         o tebe myslel.“ Vezme zo skrine meštek s peniazmi. „Tu máš sedemdesiat tvrdých toliarov
    <sup>
     [
     <a class="footnote" href="#ftn.id2578351" name="id2578351">
      54
     </a>
     ]
    </sup>
    ako dar odo mňa. Vopred však musíš zložiť prísahu, že tajomstvo žiadnej živej
         duši neprezradíš.“
   </p>
   <p>
    Nagy otvorí meštek a raduje sa toliarom:
   </p>
   <p>
    „Ach, aké sú pekné ani srieň. V celom svojom živote som toľko striebra nevidel.“
   </p>
   <p>
    „Budeš teda prisahať?“
   </p>
   <p>
    „Veľmi vďačne odprisahám, a čo by ma to priam život stálo,“ sľubuje chytro.
   </p>
   <p>
    „Choď teda zbohom a s rozumom. Rozumieš?“ Vešelín podáva Nagyovi zapečatený list.
   </p>
   <p>
    „Áno, vaša milosť, veľkomožný pán generál, spoľahnite sa na mňa.“ Nagy vezme list a
         odíde.
   </p>
   <p>
    Vešelín si vraví:
   </p>
   <p>
    „Sprostý človek, ale za peniaze vykoná všetko. Uvidíme, ako Mária prijme môj list. Úfam,
         že nie som jej celkom ľahostajný. Aj ja som teraz ovdovel a ona už toľké roky vdovčí. Možno
         už zunovala vdovský život a veď pánovitosť Illésházyčkina jej nemôže byť po vôli. — Uvidím,
         nakoľko bude mojej junáckej smelosti priať šťastie.“
   </p>
   <p>
    Vešelín vyskočil na osedlaného koňa a s niekoľkými jazdcami uháňal k Rimavskej Sobote.
   </p>
   <p>
    Prefekt Zondy a vojenský veliteľ Szakolczay boli na Muránskom zámku veľmi netrpezliví,
         keď sa hrachovská výprava na druhý deň a ani na tretí nevrátila, a oni sa nemohli o nej nič
         dozvedieť, čo sa mohlo stať. Až na štvrtý deň, keď sa vrátil Nagy, ktorý rozprával, že celú
         výpravu v Hrachove Vešelínovi husári zajali a odviedli do Fiľakova. Potom ešte doložil, že
         na svoje vlastné oči videl, ako Vešelín z Hrachova odtiahol do Rimavskej Soboty. Len čo
         Illésházyčke oznámili túto novinu, dala si Nagya predvolať. Nagy jej všetko dopodrobna
         vyrozprával, čo a ako sa prihodilo, čo videl a skúsil na výprave. Predsa však neprestala
         ani potom napomínať k väčšej ostražitosti posádku i všetkých obyvateľov zámku.
   </p>
   <p>
    V druhom krídle zámockej paloty, v skvostne a bohato ozdobenej svetlici prechodila sa v
         myšlienkach pohrúžená pani vysokej krásnej postavy, pekných, súmerných čŕt tváre a hrdého
         pánovitého držania. Na prvý pohľad by nikto nebol veril, že pekná pani má už štyridsaťdeväť
         rokov. Jej vonkajšie znaky telesné boli svieže a pekné. Nadovšetko vynikali jej iskrivé
         oči, ktoré spod jej vysokého čela žiarili plameňom ako ranné zore. Z nich sa dal vyčítať
         jej plamenný duch plný zmužilosti a hrdinskosti, i pevná, odhodlaná a nezlomná vôľa. Táto
         hrdinská žena bola pani Mária Seči, vdova po Bethlenovi. Pánovitej, po skvoste, zábavách,
         kratochvíľach, po spoločnosti túžiacej zdal sa v týchto búrlivých, nepokojných časoch jej
         život na Muránskom zámku veľmi smutný a zunovaný, pretože jej sestra Eva, ktorá si vedela v
         zámku prisvojiť v neprítomnosti svojho muža Illésházyho neobmedzenú vládu, držala zámockých
         obyvateľov ako vo väzení zamknutých a nerada ich púšťala von zo zámku. Ale ani cudzím
         nedovoľovala na zámok prichodiť, pretože sa obávala zrady. Zadumaná Mária sa konečne hodila
         na pohovku, keď medzitým jej komorná vyšla do záhrady a nechala svoju paniu osamote.
   </p>
   <p>
    Vtom niekto tíško zaklopal na dvere, a ona obzrúc sa, zavolá pánovito: „Voľno!“
   </p>
   <p>
    Nagy sa hlboko uklonil a prosiac pokorne za odpustenie svojho smelého príchodu, vyňal v
         kabáte ukrytú uhorku, vytiahol z nej zavinutý, čiernou pečaťou zapečatený list. Podal ho na
         toto všetko s prekvapením hľadiacej a tíško povedal:
   </p>
   <p>
    „Veľkomožná pani, ráčte list osamote prečítať a spoľahnite sa na mňa. Som tvrdou
         prísahou zaviazaný mlčať a budem naozaj mlčať ako ryba. Jedno ľahkomyseľné slovo by ma
         stálo život.“
   </p>
   <p>
    Mária zbledla, držiac neotvorený list pred sebou:
   </p>
   <p>
    „Povedz, človeče, od koho si ten list dostal?“
   </p>
   <p>
    „Od jeho milosti pána generála Vešelína,“ šepká Nagy bojazlivo, „pán generál je na smrť
         zaľúbený do vašej veľkomožnosti.“
   </p>
   <p>
    Máriina tvár očervenela a ona odsekne:
   </p>
   <p>
    „Teraz chytro zmizni, človeče, nech ťa tu nikto nezbadá.“
   </p>
   <p>
    Nagy sa tíško vykradol z izby.
   </p>
   <p>
    Mária náhle rozpečatí list a prečíta podpis Fraňo Vešelín. Vtom prichádza zvonku
         komorná. Mária vloží list do záňadria, vyskočí z pohovky a netrpezlivo sa prechodiac po
         izbe, povie komornej:
   </p>
   <p>
    „Margita, obzri v mojej záhrade kvety a polej ich.“
   </p>
   <p>
    „Teraz práve odtiaľ prichádzam. Ráno sme ich s Katinou spolu dobre poliali, ale slnko na
         ne pečie, uvädli by.“
   </p>
   <p>
    „Tak choď opatriť moje holuby a pozri, čo robia moje sokoly, popoludní pôjdeme s nimi
         poľovať.“
   </p>
   <p>
    „I tie sú, ako patrí, opatrené.“
   </p>
   <p>
    „Nuž teda ma nechaj trochu osamote, pobolieva ma hlava. O chvíľu ťa zavolám, pôjdeme sa
         prejsť po zámku,“ povie Mária netrpezlivo.
   </p>
   <p>
    „Rozumiem,“ kývne Margita a odíde.
   </p>
   <p>
    Mária zamkne za ňou dvere. Vytiahne zo záňadria list a polohlasne číta:
   </p>
   <p>
    „Neznámy sluha sa odporúča týmto svojou pokorou a láskou do Tvojej pozornosti. Až
         doteraz, hoci som veľmi netrpezlivo musel bojovať so sebou, nesmel som vyjaviť city svojho
         srdca; teraz sa to však osmeľujem povedať. Opusť mi to, lebo ďalej sa už nemôžem udržať. Ak
         ty nebudeš mať zľutovanie so mnou, musím zahynúť —“ Mária prestane čítať a povie: „Píše ako
         naozajstný rytier.“ Potom v čítaní pokračuje: „Tvoje srdce nemôže byť ako divej zveri, nie
         je ani z tvrdej ocele. Je krotké a úprimné. Ty sa nebudeš tešiť z môjho trápenia, ani sa
         neurazíš nad týmto listom, ktorý keď vezmeš do útlej ruky — ako sa moje srdce nad tým
         rozveselí a aká sladká nádej sa vo mne prebudí. Staň sa mi takou, akú mi ťa láska sľúbila,
         lebo už predtým, než som ťa uvidel, som ťa miloval. Máme rovnaký osud obidvaja. Ty žiješ
         sťa osamelá trúchlivá hrdlička a ja tiež smutno prežívam svoj život.“
   </p>
   <p>
    Mária prestane čítať hovoriac: „Ako to on vie krásne a prenikavo napísať a ako si ctí
         pamiatku svojej prvej manželky. Preto teda i tento list čiernym voskom zapečatil,“ obzerá
         pečiatku a číta ďalej: „Ty však poznaj náklonnosť môjho srdca a vedz, že Ty jediná v ňom
         kotvíš, každá druhá je z neho navždy úplne vylúčená. Bleskom tvojej spanilosti je ranené
         moje srdce. Ach, ako len závidím tomuto môjmu lístočku. On ide k Tebe, ja nie. U mojej
         panej, ak sa jej bude tak ľúbiť, budem žiť, ak nie, zhyniem. Prosím Ťa, ak si celkom
         neostala bez milosti, čím skôr nájdi spôsob a miesto, kde by som mohol s tebou niekoľko
         slov prehovoriť, kde by moje túžbyplné srdce mohlo odpočinúť, kde by Ti svoje myšlienky a
         city úprimne a otvorene mohol vyjaviť. Ak určíš miesto, nebudem dbať na nijaké
         nebezpečenstvo, ale ta istotne prídem.“
   </p>
   <p>
    Prestane čítať a rozmýšľa: ,Mnoho žiada odo mňa, všetko máme vsadiť na kocku, ja moju
         česť a on svoj život. Ja tu na strane Rákócziho, on na strane cisára, a to vo chvíľach
         zúrivej vojny. Podľa ľudského pochopu máme byť nepriateľmi na život a na smrť. Ale či aj ja
         nemám právo na tento zámok ako moja sestra Eva? Či len ona sama má nad otcovským majetkom
         vládnuť a rozkazovať? A ja mám jej byť vo všetkom povoľná, poslúchať jej rozkazy a podľa
         jej ľúbosti sa správať? Nie, to ja nevydržím.‘ Schová list do záňadria. ,Bože, ako mi klope
         srdce, hlava sa mi krúti. Musím ísť na voľné povetrie.‘ Otvorí dvere, zavolá komornú, ide s
         ňou na prechádzku.
   </p>
   <p>
    Celé dni a noci žila Mária vo veľkom nepokoji a trápení. Ustavične premietala v mysli,
         či má a ako odpovedať Vešelínovi, a komu by mohla najbezpečnejšie zveriť svoj list. Nechať
         ho bez odpovede videlo sa jej neslušné — a zasa len tak odrazu vyjaviť mu svoju náklonnosť
         a určiť čas a miesto schôdzky, to jej ženský cit a hrdosť nedovolila. Po dlhom premýšľaní
         mu napokon napísala takúto odpoveď:
   </p>
   <p>
    „Tvoje písmo ma neznámu neočakávane prekvapilo, na ktoré Ti ja teraz úprimne odpovedám.
         Boh Ťa žehnaj a bohato obdar Tvoje úmysly šťastlivým úspechom. Naskrze nepochybujem o
         Tvojej úprimnosti v správe ani o priazni, ktorou si mi naklonený. I ja by si žiadala, aby
         sme sa niekde stretli zoči-voči. Lenže neviem, ako by sa to dalo uskutočniť, lebo zísť sa
         niekde bez svedkov sotva sa budeme môcť. Z toho by pre nás mohla vzísť iba zrada. Medzitým
         uvidím, čo by moja myseľ o Tvojej žiadosti a náklonnosti mohla vynájsť. Po mojom
         služobníkovi ti dôkladnejšie oznámim, ako by sa naše veci dali započať a usporiadať, aby
         nám v našom vdovskom stave k stálemu potešeniu mohli slúžiť.“
   </p>
   <p>
    Vešelín čakal netrpezlivo list na Hrachove a prijal ho od služobníka Nagya. Pečať žltej
         farby ho síce zarazila, ale zelená farba vo vnútri ho zasa potešila, ktorej primeraný bol i
         obsah tohto listu.
   </p>
   <p>
    Napísal zasa hneď Márii druhý list, v ktorom svoje city, túžby a nádeje horúcej lásky
         ešte vrelejšie vyznal než v predchádzajúcom. Snažne ju prosil, aby čas a miesto schôdzky
         čím skôr ustanoviť ráčila, a medzitým, aby vraj nevzbudil podozrenie, utiahne sa naoko so
         svojím vojskom naspäť k Rimavskej Sobote, bližšie k Fiľakovu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505772" name="ftn.id2505772">
        49
       </a>
       ]
      </sup>
      <span class="emphasis">
       <em>
        Lánczos adta
       </em>
      </span>
      (maď.) — nadávka
     </p>
    </div>
    <div class="footnote">
     <p>
      <sup>
       [
       <a class="para" href="#id2505889" name="ftn.id2505889">
        50
       </a>
       ]
      </sup>
      <span class="emphasis">
       <em>
        Kam ideš, more
       </em>
      </span>
      (cig.) — tak zvykli oslovovať Cigánov
     </p>
    </div>
    <div class="footnote">
     <p>
      <sup>
       [
       <a class="para" href="#id2505910" name="ftn.id2505910">
        51
       </a>
       ]
      </sup>
      <span class="emphasis">
       <em>
        Čimange, čimange šotola bockori
       </em>
      </span>
      (cig.) — hoď mi, hoď mi
               bačkory
     </p>
    </div>
    <div class="footnote">
     <p>
      <sup>
       [
       <a class="para" href="#id2505958" name="ftn.id2505958">
        52
       </a>
       ]
      </sup>
      <span class="emphasis">
       <em>
        Jek, duj, trinč, štar
       </em>
      </span>
      (cig.) — jeden, dva, tri, štyri
     </p>
    </div>
    <div class="footnote">
     <p>
      <sup>
       [
       <a class="para" href="#id2506015" name="ftn.id2506015">
        53
       </a>
       ]
      </sup>
      <span class="emphasis">
       <em>
        Farahún
       </em>
      </span>
      — nadávka
     </p>
    </div>
    <div class="footnote">
     <p>
      <sup>
       [
       <a class="para" href="#id2578351" name="ftn.id2578351">
        54
       </a>
       ]
      </sup>
      <span class="emphasis">
       <em>
        Tvrdý toliar
       </em>
      </span>
      (z nem.) — strieborný peniaz
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578740">
       </a>
       4. Ženskej ľsti nijaký pevný hrad neodolá
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mária Seči mala verného a celkom spoľahlivého služobníka, Kádaš rečeného, ktorý pre
         svoje veselé a vtipné žarty bol v zámku veľmi obľúbený, takže ho i veliteľ Szakolczay, i
         hlavný strážnik, starý Pastrnák, človek inak veľmi mrzutý, nedôverčivý a šomravý, radi
         vídali u seba. Mária uznala za najlepšie zdôveriť sa Kádašovi a jeho prostredníctvom si s
         Vešelínom písať. Zavolala ho k sebe a povedala mu:
   </p>
   <p>
    „Kádaš, už mnoho rokov ťa poznám ako verného služobníka.“
   </p>
   <p>
    „Som hrdý počuť z úst pani veľkomožnej takú chválu o sebe,“ poklonil sa Kádaš.
   </p>
   <p>
    „Teraz by som nadovšetko potrebovala tvoje služby, môžem sa spoľahnúť na tvoju ochotu,
         vernosť a mlčanlivosť?“
   </p>
   <p>
    „Že vaše rozkazy navlas splním, za to vám ručím svojím životom.“
   </p>
   <p>
    „A veru ťa potom neminie bohatá — počuj, Kádaš — bohatá odmena.“
   </p>
   <p>
    „Vaša spokojnosť mi bude dostatočnou odmenou.“
   </p>
   <p>
    „Nuž teda ti zverím svoje tajomstvo, o ktorom okrem mňa a teba sa nesmie nikto iný
         dozvedieť, ak ti je život milý. Napísala som list pánu Fraňovi Vešelínovi, ktorý teraz
         mešká so svojím vojskom neďaleko Rimavskej Soboty. Tento list chcem tebe zveriť. Trúfaš si,
         že ho bezpečne a istotne oddáš tomu, komu náleží?“
   </p>
   <p>
    Kádaš sa škrabe za ušima a zamyslený pološeptom si hovorí: ,Ako by to, čo by to, jedno
         druhé, hento sem to, tak a tak — chudobný človek ako si môže, tak si spomôže!’ nahlas
         povie: „Pani veľkomožná, vaša vôľa sa musí stoj čo stoj vyplniť, prosím si ten list.“
   </p>
   <p>
    „Tu ho máš, poraď sa s rozumom a šťastne putuj,“ Mária mu odovzdá list.
   </p>
   <p>
    Kádaš odíde.
   </p>
   <p>
    Eva, vkročiac do izby, vykríkne:
   </p>
   <p>
    „Zvestujem ti radostnú novinu, sestra, Rákóczi spoločne s mojím mužom porazil pri
         Košiciach cisárskych na hlavu, ktorí tlačení i od Švédov i od Turkov prosia o pokoj a
         sľubujú Turkom veľké dary, ak opustia svojho spojenca Rákócziho. Tento však kladie také
         tvrdé podmienky pokoja, že cisár dosiaľ nijako nechce na ne pristať. Toto mi píše môj
         manžel a dokladá, že o krátky čas ma chce na Muráni navštíviť.“
   </p>
   <p>
    „To ma veru teší, sestra, lebo s jeho príchodom nastane tuším na Muráni veselší život,
         veď posiaľ žijem tu ako v kláštore alebo ako vo väzení.“
   </p>
   <p>
    „A práve preto, aby ti nebolo tak otupno, budeme mať dnes veľa hostí. K obedu som
         pozvala prefekta a dôstojníkov posádky i obidvoch kňazov.“
   </p>
   <p>
    „S kňazmi je nebárs príjemná zábava,“ povie Mária, „tí sa vedia len podľa svojho
         dohadovať o takých veciach, na ktorých nám ženám neveľa záleží, nuž ale keď si sa tak
         rozhodla, sestra, teda dobre, prídem i ja, aby som sa spolu s tebou radovala zo šťastia
         tvojho manžela.“
   </p>
   <p>
    „Budem ťa istotne očakávať. Ale teraz už musím povydávať kuchárom potrebné rozkazy.“ Eva
         odíde.
   </p>
   <p>
    „Zbohom, milá sestra,“ povie Mária a odíde na prechádzku. Kádaš, idúc ponad bránu k
         starému Pastrnákovi do bašty, spieva si „Čierna vlnka na bielom baránku“, a vtom práve
         stretne Szakolczayho, pozdraví ho a povie veselo:
   </p>
   <p>
    „Viktória, pán veliteľ, naši vyhrali. Teraz sa i ja schuti napijem na zdravie nášho pána
         Illésházyho i na vaše, pán veliteľ.“
   </p>
   <p>
    „To môžeš urobiť,“ povie Szakolczay so smiechom.
   </p>
   <p>
    „Iba ľutujem, že som sa i ja tej bitky nezúčastnil.“
   </p>
   <p>
    „Nuž a prečo?“
   </p>
   <p>
    „Preto, že by som bol aspoň desiatim Nemcom hlavy postínal.“
   </p>
   <p>
    „Veru, keby tak boli pred tebou stáli, ako hen v záhrade tie kapustné hlavy. Je tak?“
         pýta sa Szakolczay.
   </p>
   <p>
    „Tak by ich bol naraz i s haluškami a s maslom pojedol.“
   </p>
   <p>
    „Tebe sa vždy len o haluškách sníva.“ Szakolczay odchádza so smiechom.
   </p>
   <p>
    Kádaš bokom: „Lepšie halušky s praženou kapustou než teľacia hlava s chrenom a s octom,“
         vojde do bašty k Pastrnákovi. „Pánboh s vami, báťa, ako sa mávate?“
   </p>
   <p>
    „Ako hrach pri ceste, ktorý každý šklbe.“
   </p>
   <p>
    „Netreba sa dať. Aj pes keď si raz dodriapal laby na mojom prasati, po druhý raz mu dá
         svätý pokoj a zďaleka ho obíde. I mňa, ľa, takto boli ošklbali židia, keď som raz od nich
         tu pod Muráňom kupoval oblek. Kúpil som si na nohavice; sotva som ich mal raz, dva razy,
         len čo sa zohnem, nuž ti mi ony na kolene prásk! Kúpil som si na kabát, raz som v ňom
         zmokol ako myš, nuž ti tu ten môj kabát oblezený ako líška v kanikule.
    <sup>
     [
     <a class="footnote" href="#ftn.id2578966" name="id2578966">
      55
     </a>
     ]
    </sup>
    — Počkaj, žide — príde ti zase, a ja k nemu po židovsky: Šalen lecha! Jakuf!“
    <sup>
     [
     <a class="footnote" href="#ftn.id2578979" name="id2578979">
      56
     </a>
     ]
    </sup>
   </p>
   <p>
    „Viem ja, že ty jazykom tak po židovský omieľaš, akoby si bol rodený žid,“ povie
         Pastrnák.
   </p>
   <p>
    „Nuž a keď mu ja tak po židovský do úst i veľa pekného nahovorím, počne sa mi starý
         Jakub usmievať a hlavou kývať — lebo viete, že židia, i keď sa modlia a čokoľvek robia,
         vždy sa kníšu.“
   </p>
   <p>
    „A potom?“
   </p>
   <p>
    „Potom som k tomu ako na dôvažok ešte i psa za ním nahuckal, totiž pre ten oblek — ale
         predsa len sa mýlim, nebol to pes, ale suka.“
   </p>
   <p>
    „Veď to azda na jedno vychodí?“
   </p>
   <p>
    „Ba veru nevychodí, báťa, lebo pozrite, pes suku nikdy nepohryzie, ale pes psa zaraz
         zubami chmatne.“
   </p>
   <p>
    „Už si zasa pri psoch. Či vieš, chlape, že pes psu brat? A čo si mi tu i prišiel teraz
         toľkú kapitolu o samých psoch rozprávať?“
   </p>
   <p>
    „Vec sa má, báťa, takto: mám syna v Jelšave v škole.“
   </p>
   <p>
    „Dobre ho poznám, priam taký holomok ako i jeho otec, jablko nepadne ďalej od stromu.“
   </p>
   <p>
    „Ba tu sa vám z tej našej zámockej záhrady odkolotí až hen dolu do doliny. — Ale sa vám
         môj Janík v jelšavskej škole i hodne po latinsky naučí. Bol som vlani na exámene;
    <sup>
     [
     <a class="footnote" href="#ftn.id2579041" name="id2579041">
      57
     </a>
     ]
    </sup>
    spýta sa ho pán farár: Ako je in genitivo ,caseus‘? A môj chlapec zavolá
         ,casi‘. A ,lepus‘ in genitivo? spýta sa druhého - a ten chytro odpovie ,lepi‘. A pán farár
         sa dajú do smiechu: Výborne vraj — jeden kazí, druhý lepí!“
   </p>
   <p>
    „Mohol si ho ešte tu nechať v našej podzámockej škole.“
   </p>
   <p>
    „Ale, prosím vás, aký vám to tu bol i teraz exámen,“ povedal Kádaš. „Chlapci rozprávali
         o krkavcovi, ktorý vraj vyletel z Noemovho korábu,
    <sup>
     [
     <a class="footnote" href="#ftn.id2579070" name="id2579070">
      58
     </a>
     ]
    </sup>
    nuž sa pán farár spýtali, čo to je vraj ten krkavec? — Chlapci skríknu: Vrabec!
         — Pán farár: Aj nie vrabec. — Chlapci: Straka! — Pán farár zasa: Aj nie straka, nie! — Pán
         rechtor sa ozve: Nuž, chlapci, či viete, čo volá krr! krr! — a chlapci skríkli: Žaba! — Pán
         farár sa pustili do smiechu a pán rechtor povedali: Vere ego ad animan ipse nescio!
    <sup>
     [
     <a class="footnote" href="#ftn.id2579094" name="id2579094">
      59
     </a>
     ]
    </sup>
    Ale v tom máte pravdu, že by ma to učenie na dedinskej škole bolo oveľa menej
         stálo, lebo naši dedinskí rechtori sa s bársčím uspokoja. Keď matka na jeseň vedie dieťa do
         školy, zanesie mu za tanierik lieskovcov alebo dakoľko jabĺčok alebo dva kaleráby - to vraj
         bude za zapísanie. Na sviatky mu pošle nedopečený koláčik, na Gregora tri vajcia a na
         Blažeja kúštik slaninky ako moje dva prsty. To je pláca za učenie. Ale keď prídu chlapci
         pre ten kúštik slaninôčky, ešte ti pekne-krásne zaspievajú a prvý zavinšuje:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Soli, soli do poly
      </em>
     </span>
     <br/>
     <span class="emphasis">
      <em>
       dajte žiačka do školy,
      </em>
     </span>
     <br/>
     <span class="emphasis">
      <em>
       bude mu tam po vôli.
      </em>
     </span>
     <br/>
     <span class="emphasis">
      <em>
       Dáme mu na chrbát
      </em>
     </span>
     <br/>
     <span class="emphasis">
      <em>
       brezovú metličku,
      </em>
     </span>
     <br/>
     <span class="emphasis">
      <em>
       s feruľou po dlani,
      </em>
     </span>
     <br/>
     <span class="emphasis">
      <em>
       z ostrého polena
      </em>
     </span>
     <br/>
     <span class="emphasis">
      <em>
       pod nohy stolček:
      </em>
     </span>
     <br/>
     <span class="emphasis">
      <em>
       bude z neho pekný kompanček.
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    Druhý zasa započne:
   </p>
   <p>
   </p>
   <p>
   </p>
   <div class="literallayout">
    <p>
     <span class="emphasis">
      <em>
       A tam hore na komore
      </em>
     </span>
     <br/>
     <span class="emphasis">
      <em>
       sedí kocúr na slanine;
      </em>
     </span>
     <br/>
     <span class="emphasis">
      <em>
       iďte si ho dolu zohnať
      </em>
     </span>
     <br/>
     <span class="emphasis">
      <em>
       a nám trochu slaninky odrezať!
      </em>
     </span>
     <br/>
     <span class="emphasis">
      <em>
       Mali by ste si palec porezať,
      </em>
     </span>
     <br/>
     <span class="emphasis">
      <em>
       ideme si sami odrezať.“
      </em>
     </span>
     <br/>
    </p>
   </div>
   <p>
   </p>
   <p>
   </p>
   <p>
    „Jano, načo ty mne, prosím ťa, táraš také pletky,“ povie Pastrnák mrzuto.
   </p>
   <p>
    „Báťa, veď vám vravím, že si chcem ísť do Jelšavy chlapca pozrieť, ako sa mi tam správa,
         a zaplatiť zaňho, čo som posiaľ dlžen. Veď mu vari bude exámen, a na to mi treba tiež vaše
         povolenie slobodného odchodu i príchodu na zámok.“
   </p>
   <p>
    „Choď v čerty a nedomŕzaj ma tu svojimi daromnými rečami.“
   </p>
   <p>
    „Nuž teda, báči, zostaňteže zbohom. Niečo dobré vám donesiem z Jelšavy.“
   </p>
   <p>
    „Prinesieš ty beťaha — len čo vyjdeš za bránu, zabudneš, čo si tu povravel.“
   </p>
   <p>
    „Nezabudnem,“ sľubuje Kádaš a odíde.
   </p>
   <p>
    Za muránskou osadou Kádaš postál, vyňal zo svojej remennej kapsy rozmočenú sadzu, natrel
         si ňou svoje červené vlasy, obrvy i fúzy, prilepil si z kúdele pristrojenú bradu a na nos
         fľajster, a hneď bol z neho iný človek, takže by ho ani vlastná mať nebola poznala. Takýto
         si sadol na koňa a namiesto do Jelšavy zvrtol sa k Tisovcu a stadiaľ Rimavskou dolinou.
   </p>
   <p>
    Mária Seči prechodiac sa po zámku dobre spozorovala, že jej sluha Kádaš sa bez
         najmenšieho podozrenia vykradol zo zámku, a hneď po jeho odchode šla k svojej sestre Eve a
         s ňou do spoločnosti, ktorá sa vo veľkej sieni zhromažďovala na obed.
   </p>
   <p>
    Obed bol skvostný, hlučný a veselý. Pripíjalo sa na slávu a zdravie Rákócziho a
         Illésházyho, a hovorilo sa o pevnosti hradu Muráňa, ktorý vraj Nemci nikdy nebudú môcť
         dobyť.
   </p>
   <p>
    Mária bola takmer rozmarná, takže sama podpichovala zámockého maďarského kazateľa
         Štefana Köszegiho k všelijakým učeným škriepkam s jeho kolegom Štefanom Dešelvičom,
         muránsko-dedinským kňazom.
   </p>
   <p>
    Köszegi tvrdil, že Slovák sa v boji nikdy nevyrovná Maďarovi, lebo Maďar je vraj oveľa
         smelší a bojovnejší.
   </p>
   <p>
    Dešelvič dokazoval, že Slovák je oveľa vytrvanlivejší nielen v boji, ale i v práci.
         Povedal: „Raz som cestoval poza Tisu a zablúdil som na ceste. Prišiel som k jednému
         pastierovi, ktorý bradou podopretý o svoj kyjak meravo hľadel na svoje stádo, čo pásol.
         Prišiel som k nemu a poklonil som sa mu — ani sa len nepohol, stál ako socha, ani mi
         neodpovedal. Spytujem sa ho: ,Barátom,
    <sup>
     [
     <a class="footnote" href="#ftn.id2579311" name="id2579311">
      60
     </a>
     ]
    </sup>
    ktorou cestou mám ísť na Halász-fehértó?‘ iba nohu trochu nadvihol a nohou mi
         ukázal: ,Arra ne!‘“
    <sup>
     [
     <a class="footnote" href="#ftn.id2579325" name="id2579325">
      61
     </a>
     ]
    </sup>
   </p>
   <p>
    Hostia sa smiali a prisviedčali, že veru keby sa tak dolnozemskí Maďari presťahovali na
         horniaky, tí by tu sotva mohli vyžiť, ale by biedou a hladom pohynuli, a nechceli by tu
         vykonávať takú prácu, ktorá je vo vrchovatom kraji údelom Slovákov, ale by sa ani
         neuspokojili s takým biednym pokrmom, s akým sa uspokojí Slovák.
   </p>
   <p>
    Podaktorí hostia sa po obede hrali v kocky, iní vyšli do kolkárne alebo do záhrady na
         prechádzku. Köszegi však odprevadil svojho spolubrata v úrade až za zámockú bránu a
         neprestal doňho zadierať.
   </p>
   <p>
    „Keby to odo mňa záviselo,“ hovoril Köszegi, „vydal by som zákon, žeby sa všetky
         inojazyčné národy v krajine museli naučiť po maďarsky a zliať sa vedno, v spoločnú krv a
         telo. Tak by bol potom jeden jediný veľký, mocný a slávny národ v Uhorsku, pred ktorým by
         Európa mala úctu a triasla by sa ako za čias Ľudovíta Veľkého,
    <sup>
     [
     <a class="footnote" href="#ftn.id2579375" name="id2579375">
      62
     </a>
     ]
    </sup>
    keď maďarská dŕžava hraničila so štyrmi morami.“
   </p>
   <p>
    „Doba výbojov s Ľudovítom sa pominula a odvtedy sa ich sláva kloní k západu. Ostatne,
         pán brat,“ povie Dešelvič, „nemajstrujte vy božie riadenie. Pozrite len, aj v tejto hore
         každý strom, ba každý list ináč vyzerá. A aká veľká rozmanitosť je v prírode, taká je i
         medzi ľuďmi, plemenami a národmi, medzi ich telom a duchom, takže nieto ani dvoch úplne si
         podobných ľudí. Tak to chcel mať Stvoriteľ, a čo on dobre spravil, prečo by to ľudia
         kazili, chcejúc naprávať božie dielo.“
   </p>
   <p>
    „Vy nemilujete svojho blížneho ako seba samého, lebo nie ste priateľom Maďarov.“
   </p>
   <p>
    „Milujem ich ako svojich spolukrajanov, ale to nemôžete popierať, že prvý a najbližší
         blížny mi je a zostane môj vlastný národ, v ktorom som sa zrodil, za ktorého zveľadenie,
         osvetu a dobrobyt i právom božím a právom prirodzeným pred všetkými ostatnými sa mám
         zaujímať.“
   </p>
   <p>
    „Ale veď to by predsa pre našu spoločnú vlasť lepšie bolo, keby sme spoločne tvorili
         jeden národ,“ povedal Köszegi.
   </p>
   <p>
    „Pán brat, pamätajte si toto: Maďarský národ je natoľko veľký, že by ho nemohli tak
         ľahko pohltiť iné susedné národy, a zasa na to je primalý, aby mohol pohltiť a stroviť
         susedné a mohutné národy. A tento váš maďarský národ je medzi veľnárodmi Európy práve taký
         malý ako delfín medzi veľrybami. I ten sa dotiaľ plaší a vodou strieka, pokým ho ozrutná
         veľryba chvostom nezavalí, a on sa horeznačky neprevráti. Maďari sa od skorého úpadku a
         pohromy tak zachránia, keď sa vyrovnajú s národmi a budú s nimi nažívať v pokoji.“
   </p>
   <p>
    „Ďalej sa nebudem s vami zhovárať,“ odsekol Köszegi.
   </p>
   <p>
    „To lepšie urobíte — zbohom,“ povedal Dešelvič a s tým sa rozišli.
   </p>
   <p>
    Pri Hodejove, kam sa Vešelín utiahol so svojím vojskom, čakal na posla a list od Márie
         Seči. Míňal sa už piaty deň, a on plný nepokoja a vnútornej netrpezlivosti cválal na svojom
         koni k Rimavskej Sobote, či azda nestretne dobre mu známeho Nagya. Iba raz prichádza mu v
         ústrety čudný muž na koni s dlhou bradou a fľajstrom na nose. S ošklivosťou sa chcel od
         neho odvrátiť, lebo ho mal za žida, keď ho tento oslovil:
   </p>
   <p>
    „Pán generál, prichádzam z Muránskeho zámku a nesiem vám toto písmo!“
   </p>
   <p>
    Vešelín sa strhol, oči sa mu zaiskrili, vychytil neznámemu z ruky písmo, otvoril a
         dychtivo čítal.
   </p>
   <p>
    Vtom si Kádaš strhol bradu i fľajster z nosa a stál pred ním celkom iný človek.
   </p>
   <p>
    Vešelín si prečítal list a s prejavom veľkej radosti a uspokojenia pozrie na posla a
         začudovane povie:
   </p>
   <p>
    „Ľaľa, čo to znamená? Hovor, človeče, kto si?“
   </p>
   <p>
    „Pán generál, na to má kováč kliešte, aby sa nepopálil. Som Ján Kádaš, verný služobník a
         posol veľkomožnej pani Márie Bethlenovej z Muráňa. Pri takejto službe veru treba hýbať
         rozumom ako krava chvostom!“
   </p>
   <p>
    „Pravdu vravíš. Vidím, že nie si každodenný človek a že nemáš sečku pod klobúkom. Nuž
         teda vedz, že ak sa tvojou pomocou uskutoční môj cieľ, tisíc dukátov ti darujem.“
   </p>
   <p>
    „Spoľahnite sa na mňa,“ povie Kádaš hrdo.
   </p>
   <p>
    Vešelín ho potom dal pohostiť a oddajúc mu list a hodinky ako dar pre Máriu, prepustil
         ho.
   </p>
   <p>
    O krátky čas prišiel Kádaš k Vešelínovi zasa s listom. Bol prestrojený za drotára a
         spieval si: „Už som pochodil všetky dediny i Trenčín,“ na čom sa Vešelín chutne zasmial a
         chválil jeho dômysel a obozretnosť. V tomto liste už Mária pristáva na osobnú schôdzku,
         ustanovuje čas a miesto zídenia na budúcu sobotu pri prameni vedľa cesty, vedúcej z Muráňa
         do Tisovca, kde chce v ten deň ísť pstruhy loviť pre sestru Evu.
   </p>
   <p>
    V piatok podvečer Vešelín povolal k sebe znenazdania štyroch najoddanejších a
         najspoľahlivejších dôstojníkov spomedzi svojho vojska a povedal im, že zajtra chce
         podniknúť veľmi dôležité a rytierske stretnutie pod Muránskym zámkom, k čomu potrebuje
         verných a spoľahlivých druhov, za akých všetkých štyroch považuje, a spytuje sa ich, či ho
         budú v tomto podporovať a s ním sa ta vypravia.
   </p>
   <p>
    „Cez oheň i cez vodu,“ zvolali všetci.
   </p>
   <p>
    „Dobre teda, páni,“ prikývol Vešelín. „K obsluhe vezmite ešte so sebou troch vybraných
         jazdcov a o polhodinu buďte všetci pohotove na koňoch a v plnej zbrani. Pôjdeme nocou, aby
         nás ľudia neprezradili, lebo opatrnosti nikdy nie je dosť a za rána dôjdeme na miesto v
         blízkosti Muránskeho zámku. Nateraz nech sa nikto zbytočne na túto vec nespytuje.“
   </p>
   <p>
    „Dobre, pane,“ odpovie najstarší z dôstojníkov. „O polhodinu budeme podľa rozkazu k
         službám hotoví.“ S tým odišli, aby sa pristrojili.
   </p>
   <p>
    V sobotu nad ránom hustý oblak ako čiernym závojom zatiahol skalnaté tisovsko-muránske
         vrchy, a z oblaku sa neprestajne križovali ohnivé blesky, zem dunela, hory sa ozývali
         rachotom od strašnej hrmavice. — Brieždilo sa, biele plášte siedmich rytierov, ťahajúcich
         za sebou svoje kone, črtali sa pomedzi husté jedliny, hľadajúc pod ich ovisnutými konármi
         prístrešie a ochranu proti zúriacemu lejaku.
   </p>
   <p>
    „Ak to ešte dlho potrvá, neostane na mne suchá nitka. Voda mi cíkom tečie poza golier,“
         povedal Lánczi.
   </p>
   <p>
    „Hrozná chvíľa, ako keby nás lejak chcel vytopiť ani syslov,“ povedal Vešelín.
   </p>
   <p>
    „Ja verím, že sa čoskoro vychvíli. Ľaľa, tam hore nad skalinami sa už trhajú oblaky,“
         ukázal rukou Detvan.
   </p>
   <p>
    „A čo to tam nad zápoľou tak lomozí a reve?“ spytoval sa Füleky.
   </p>
   <p>
    „To sa medvede medzi sebou rujú,“ čuduje sa Kalinovský. Všetci hľadia s úžasom na to
         miesto. „Aké sú to ohromné potvory,“ pokračuje Kalinovský. „Teraz sa chytili za pasy — a
         ako sa zvŕtajú, ako praští drevo a lámu sa pod ich labami konáre.“
   </p>
   <p>
    „To je boj na život a na smrť,“ ukazuje Vešelín, „hľa, aké veľké skaliská sa s rachotom
         rúcajú dolu do doliny.“
   </p>
   <p>
    „Teraz tá čierna potvora zrútila toho červeného pod seba,“ vypliešťa oči Detvan, „a ako
         ten bolestne reve a stene.“
   </p>
   <p>
    „Veru, keď taký obor obra pritlačí, praštia mu kosti,“ prikyvuje Kalinovský.
   </p>
   <p>
    Zrazu sa nablízku ohlásia vojenské trúby a bubny, vojsko prechádza okolo. Medvede ušli
         do húšťavy.
   </p>
   <p>
    „Čo je to, vari nás prepadnú,“ Vešelín sa chytí meča. „To je zrada! Vytiahnite meče,
         aspoň draho predáme svoje životy.“
   </p>
   <p>
    „Len ticho,“ upokojuje Detvan. „Majme sa na pozore. Nevieme ešte, čo je vo veci!“
   </p>
   <p>
    „Podľa zástavy je to Rákócziho vojsko,“ zistil Kalinovský. „Zdá sa mi však, že nás
         nezbadali. Idú ďalej svojou cestou. Mne sa vidí, že to bude skôr náhoda než zrada alebo
         podvod.“
   </p>
   <p>
    Slnce už bolo vysoko a Vešelín bol v rozpakoch, či má ešte čakať alebo sa sklamaný domov
         poberať. Vtom sa zrazu z druhej strany lesa zjavil Kádaš, zastal si pred nimi a hovoril:
   </p>
   <p>
    „Pán generál, nech vás nemýli vojsko, ktoré pred chvíľou tadiaľto prešlo. Bol to
         Illésházy so sedemsto mužmi, ktoré v dolnom Gemeri okolo Putnoka a inde zozbieral a
         priviedol od Tisovca pod Muráň. Odtiaľto ich chce odviesť do Rákócziho tábora. V zámku
         práve teraz raňajkami častuje Illésházyho jeho pani a veľkomožná pani Mária Bethlenka
         musela ostať pri svojom švagrovi, kým sa ten bude v zámku zdržovať, čo iste nebude dlho
         trvať, lebo ako sám hovorí, má naponáhlo, a len čo sa vojsko trocha občerství, odíde preč a
         pani veľkomožná nebude meškať a istotne sa tu zjaví. Pre vaše upokojenie vám posiela svoje
         hodinky so zelenou stužkou,“ odovzdá ich Vešelínovi.
   </p>
   <p>
    Vešelín ich so zaľúbením obzerá, priloží k ústam, pobozká a schová.
   </p>
   <p>
    „Ľaľa,“ ukazuje rukou Detvan, „čo sa to tam hore dolinou vedľa potoka tak ligotavo
         trbliece na slnci ani nejaké ženské stužky?“
   </p>
   <p>
    „Ako z takej diaľky môžem rozoznať,“ pozerá Vešelín pred seba, „budú to tri ženy na
         koňoch. A približujú sa k nám.“
   </p>
   <p>
    „Tá vpredu je krásne oblečená ani bohyňa lovu,“ povie Kalinovský prekvapený, „a v ruke
         nesie sieť.“
   </p>
   <p>
    „Páni, ostaňte tu. Sám im idem v ústrety.“ Vešelín popchne koňa a cvalom uháňa oproti
         nim.
   </p>
   <p>
    „Už ho má v sieti, toho nášho pána veliteľa,“ žartuje Füleky.
   </p>
   <p>
    „A on ju. Žena je malum necessarium,“
    <sup>
     [
     <a class="footnote" href="#ftn.id2579748" name="id2579748">
      63
     </a>
     ]
    </sup>
    povie Detvan.
   </p>
   <p>
    „Pekné jablko,“ zachmúril sa Füleky, „ale kyslé.“
   </p>
   <p>
    „Ba často aj červivé,“ dodal Detvan.
   </p>
   <p>
    „Škoda, že sa my nesmieme priblížiť aspoň k jej spoločniciam,“ ľutoval Lánczi.
   </p>
   <p>
    „A veru by ani jednému nezaškodilo uchytiť po jednej Sabinke ako Rimania. Ale pozerajme
         len, odtiaľto vidíme všetko,“ radil Kalinovský.
   </p>
   <p>
    „Hľaďte, už je pri svojej vyvolenej, klania sa jej,“ upozorňoval Detvan.
   </p>
   <p>
    „Chce jej pomôcť z koňa, ale ona skôr, než by sa bol dotkol strmeňa, skočila dolu ani
         strela,“ usmial sa Lánczi.
   </p>
   <p>
    „Vešelín strhol z hlavy kalpak a ukláňa sa jej,“ povedal Detvan.
   </p>
   <p>
    „Teraz prestiera svoj vojenský plášť na vlhkú trávu a ona sa naň usadila,“ zazávidel
         Füleky.
   </p>
   <p>
    „Ľaľa, po rytiersky prikľakol na jedno koleno a ustavične jej hľadí do tváre,“ vzdychol
         Detvan.
   </p>
   <p>
    „Musí to byť naozaj pekná tvár, len škoda, že ju zblízka nemôžeme vidieť,“ ľutoval
         Kalinovský.
   </p>
   <p>
    „Ešte väčšia škoda, že z ich rozhovoru celkom nič nepočujeme,“ podotkol Lánczi. „Aj my
         si aspoň sadnime.“ Dôstojníci si posadali. Lánczi pokračuje v reči: „Máriine služobníčky
         odišli nabok k potoku. Nechali Vešelína s paňou osamote.“
   </p>
   <p>
    „Nie som schopný vypovedať veľkú radosť, ktorú teraz cíti moje srdce z našej schôdzky,“
         povie Vešelín Márii. „Ó, drahá moja. Keby som ťa len mohol dokonale presvedčiť o vernosti a
         oddanosti môjho srdca! Prosím ťa, neopovrhni mojou náklonnosťou, keď si ma uznala za
         hodného sem pripustiť. Ale nemaj mi za zlé, keď ti i svoju ľútosť vyjavím nad tým, že
         vládci Muráňa sa zaplietli do odboja proti svojmu zákonitému kráľovi; len jemu váš rod za
         svoje povýšenie do grófskeho stavu môže ďakovať. Milostivá pani, či by si ty naozaj mohla
         brať podiel na tejto nevďačnosti, keďže si taká krotká, prívetivá a nepoznáš nijakú urážku,
         ktorá by ťa vedela rozhnevať? Ak zachováš vernosť svojmu kráľovi, ver mi, že tvoje meno,
         tvoju veľkodušnosť budú oslavovať po všetkých končinách sveta, a ak hrad Muráň odovzdáš do
         rúk kráľovských ľudí, slávna odmena ťa neminie, lebo ak si doteraz nad všetkým vládla so
         svojimi švagrami a sestrami, tak potom len ty sama budeš nad všetkým vládnuť.“
   </p>
   <p>
    „Nie je v mojej moci odovzdať Muránsky zámok alebo kohokoľvek doňho prijať. Veliteľom
         tamojšieho vojska je Szakolczay, ktorého musí každý poslúchať. Okrem toho zámocká stráž vo
         dne v noci pri bráne i na prepevných hradbách dáva neustále pozor, a moja sestra Eva po
         každú noc kľúč od brány schováva u seba.“
   </p>
   <p>
    „Ty si teraz mojím väzňom, milá, a ja ťa na Fiľakove slávne povýšim, grófka moja! Tam sa
         budeme spolu kochať v rozkošiach života!“ povedal Vešelín žartovne.
   </p>
   <p>
    „Keď myslíš, že by takáto lesť tvojej vojenskej cti mohla poslúžiť, môžeš to veru
         vykonať,“ povedala smelo Mária. „Lenže čo ti to prospeje? Tým sa na Muránsky zámok
         nedostaneš a vydáš o sebe iba svedectvo o tom, ako málo sa môže žena na mužovo slovo
         spoliehať!“
   </p>
   <p>
    „Odpusť, drahá,“ spamätal sa Vešelín, „že som priďaleko zašiel, odpusť mi nevčasný žart,
         no pomôž mi zmocniť sa Muránskeho zámku a ja ti prisahám večnú lásku a manželstvo na tento
         meč a svoju rytiersku česť,“ pľasne dlaňou po meči.
   </p>
   <p>
    Mária trochu pomätená týmto jeho osvedčením, so zarumenenou tvárou povedala:
   </p>
   <p>
    „Bojovný rytier, manželstvo je božie dielo. Ak to bude vôľa Najvyššieho, nebudem sa tomu
         protiviť, ale sa k tebe pridružím s čistou a úprimnou láskou a postarám sa i o to, aby som
         spolu so sebou i Muráň mohla odovzdať. Ak bude naša obapolná láska opravdivá, dá boh, že
         obidvaja dosiahneme šťastie.“
   </p>
   <p>
    „Ako si predstavuješ, že by som sa mohol dostať do hradu?“
   </p>
   <p>
    „To ti časom poviem, len pozhovej. Najprv si ja musím všetko premyslieť a k tomu
         potrebné prípravy porobiť, aby si ty potom v pravý čas na udané heslo mohol pritiahnuť.“
   </p>
   <p>
    „Ó, ty krásny vzor ženskej hrdinskosti,“ vraví Vešelín vo vytržení, „ty anjel môjho
         šťastia, vyvolená královná môjho srdca, dovoľ, nech ťa pobozkám, lebo moje srdce od rozkoše
         plameňom horí,“ chce ju objať a pobozkať.
   </p>
   <p>
    Mária mu vykĺzne z rúk:
   </p>
   <p>
    „Teraz ešte nie je na to čas. Dám ti však toto na pamiatku,“ podáva mu kader svojich
         vlasov, „nech ti pripomína tvoju úprimnú priateľku, osamelú vdovu na Muráni.“
   </p>
   <p>
    Vešelín pobozká podanú mu kader, uschová si ju:
   </p>
   <p>
    „Nech mi je táto pamiatka blízko môjho srdca.“
   </p>
   <p>
    „Čas veľmi uteká a my sa tu už pridlho bavíme, treba nám pomyslieť na rozlúčenie, aby
         nás nejaká nemilá náhoda neprekvapila a nepripravila vo chvíli o všetko, čo nám bolo milé a
         drahé. Beztak musíš uznať, že som v mojom terajšom položení vystavená všelijakým
         ohováračkám a klebetám, ktorým sa musím veľmi vyhýbať. Nuž teda zbohom,“ podáva mu ruku.
   </p>
   <p>
    Vešelín jej pobozkal ruku:
   </p>
   <p>
    „Zbohom, vyvolená môjho srdca. Dajže to, bože, aby sme sa spolu tam hore,“ ukáže na
         hradby Muránskeho zámku, „skoro mohli zísť. Potom nás už nikto okrem smrti viac nerozlúči.“
   </p>
   <p>
    Mária kývne opodiaľ stojacemu Kádašovi, ktorý jej hneď privedie koňa. Vyšvihne sa naň,
         nečakajúc Vešelínovu pomoc. I jej dve spoločnice posadali rýchlo na kone, a po nich i
         Kádaš. Mária ešte raz kývne Vešelínovi rukou:
   </p>
   <p>
    „Buď zdravý!“ a pustí koňa cvalom. Za ňou uháňajú dolu dolinou popri potoku i jej
         spoločnice a služobník so sieťou.
   </p>
   <p>
    Mária sa spozďaleč obzrie a kýva šatkou na rozlúčku ešte vždy za ňou hľadiacemu
         Vešelínovi.
   </p>
   <p>
    Vešelín sníme svoj vojenský kalpak a tiež sa jej ukláňa. Potom kričí vo vytržení na
         svojich:
   </p>
   <p>
    „Priveďte mi koňa. Ja sa tu už neudržím. Musím ísť za ňou stoj čo stoj!“
   </p>
   <p>
    Lánczi, Detvan, Kalinovský a Füleky priskočia k nemu:
   </p>
   <p>
    „Preboha, to nesmiete urobiť. To by bola vaša i vašej vyvolenej konečná záhuba. Pre vaše
         dobro to nesmieme pripustiť.“
   </p>
   <p>
    „A kto je vaším veliteľom,“ kričí Vešelín zlostne. „Ja vám ukážem, ako máte plniť vôľu
         svojho generála.“
   </p>
   <p>
    Detvan odhodlane povie:
   </p>
   <p>
    „My sme nielen vaši podriadení vojenskí dôstojníci, ale i vaši verní a za vaše šťastie a
         slávu telom i dušou oddaní priatelia, a dúfame, že našu priateľskú radu nezavrhnete.
         Nezabudnite, že vaše služby i naďalej potrebuje kráľ a vlasť. A na Fiľakove posiaľ nevedia,
         kde sme a ako si počíname.“
   </p>
   <p>
    „Prepáčte, priatelia, moju rozčúlenosť,“ povie Vešelín mierne. „Teraz som zasa cele váš.
         Sadajte na kone, za mnou!“ a obrátiac sa smerom k Tisovcu, zmizli všetci ľudskému zraku v
         horách tisovského dielika.
   </p>
   <p>
    Toho leta sa pálčivé dni a chladné noci zamieňali, následkom čoho sa vyvinula úplavica,
         ktorá sa nákazou šírila medzi obyvateľstvom a posádkou v Muránskom zámku. Aj Mária Seči sa
         začala ponosovať svojej sestre, že vraj cíti na sebe príznaky tejto šíriacej sa choroby a
         bola veľmi nepokojná. Sestra Eva sa veľmi predesila, sama jej zháňala, pripravovala i
         podávala lieky, často ju navštevovala a vysedávala pri nej. Raz, keď bola Eva zasa pri nej,
         ponosovala sa jej Mária na svoje služobnice, že jej periny odmietajú vysúšať, vyhovárajú
         sa, že vraj nemajú potrebné rebríky, aby mohli vyliezť hore na pôjd a tam ich sušiť. Ona si
         vraj na dvore nedá periny sušiť, pretože je tam mnoho Sedmohradčanov, ktorí radi ohovárajú.
   </p>
   <p>
    „Ak ťa len toto trápi, sestra drahá,“ povedala Eva, „tomu ľahko spomôžeme. V zámku máme
         dosť takých rebríkov. Má ich i naša ďaleká rodina Katriena. Daj si priniesť, koľko len
         potrebuješ. Ak ti to bude málo, v zámku máme nadostač povrazníkov, daj si narobiť, koľko
         len potrebuješ.“
   </p>
   <p>
    Mária neomeškala splniť Evinu radu. Hotové rebríky z povrazov upevňovala, opravovala,
         dovedna spájala so svojimi služobnicami, aby včas potreby boli dostatočne silné a dlhé a
         skrývala ich medzi periny do postele. V nočnom čase vychádzala na zámocké múry, odmeriavala
         ich, majúc na tenkom povrázku priviazanú skalku. Chcela vyskúmať, kde by bol múr najnižší a
         z ktorej strany, na ktorom mieste by bolo najpríhodnejšie spustiť rebrík. Po mnohom skúšaní
         sa presvedčila, že na polnočnej strane, kde stála váha, ktorou nielen všelijaké zásoby
         potravy, ale drevo hore do zámku vyťahovali a tam bola postavená i nová bašta a tá obnášala
         asi dvanásť siah výšky múru. Toto miesto Mária uznala za najpríhodnejšie na spustenie
         rebríkov. A čas sa jej práve teraz zdal najpríhodnejší, lebo švagor Illésházy aj so svojím
         vojskom sa zdržoval v Košiciach a poučila Vešelína o všetkom.
   </p>
   <p>
    Vešelín upovedomený Kádašom, ktorý prinášal Máriine listy, dobre vedel o týchto
         prípravách na Muráni. Opatrne vybral spomedzi svojich vojakov dostatočný počet smelých,
         odhodlaných a sebe celkom oddaných mužov, s ktorými v príhodnom čase podnikol výpravu na
         Muránsky zámok. Medzi jeho vojskom bol jeden muž, ktorý predtým dlhý čas býval na Muráni,
         ale pretože na jarmoku v Rimavskej Sobote náhodou puškou postrelil jednu ženu, preto ho
         väznili vo fiľakovskom žalári. Vešelín aj tohto zaradil medzi svoje vojsko a použil na to,
         aby v zamýšľanom čase viedol výpravu, poukazoval jej chodníky a prístup k zámockým hradbám
         a baštám.
   </p>
   <p>
    Len čo Mária bola hotová so všetkými prípravami, oznámil Kádaš Vešelínovi, aby v budúci
         štvrtok bol v pohotovosti, aby sa na pravú polnoc z polnočnej strany dostavil pod muránske
         hradby, aby sa priblížil k tej bašte, v ktorej obloku uvidí svetlo, lebo tam nájde spustený
         rebrík, po ktorom by mohol hore vyliezť a za ním i jeho ľudia v primeranom počte.
   </p>
   <p>
    V ustanovený deň, len čo sa zvečerilo, dorazil Vešelín k podzámockej osade Muráňa, svoje
         vojsko ukryjúc pokraj hory, šiel s dvoma druhmi na skusy. Dedinčania hneď spozorovali
         cudzincov. Začali kričať, ľud sa vzbúril, začal ich prenasledovať a volal za nimi:
   </p>
   <p>
    „Bite ich, zabíjajte, v dedine sú nepriatelia, zlodeji, lotri!“
   </p>
   <p>
    Vešelín so svojimi spoločníkmi museli použiť meče a len s veľkou ťažkosťou ušli pred
         sekerami a kyjmi dedinčanov, cvalom uháňajúc na chytrých koňoch von z dediny, a až po dlhom
         túlaní sem i ta došli konečne k vojsku v úkryte.
   </p>
   <p>
    Spomedzi záložného vojska povyberal Vešelín najsmelších a najudatnejších mužov a poberal
         sa s nimi voľným tichým krokom k zámku. Ostatnému vojsku rozkázal hýbať sa neskoršie a v
         blízkosti zámku počkať na znamenie, ktoré dostanú z bašty. A až potom sa vyrútiť na zámockú
         bránu.
   </p>
   <p>
    Blížila sa polnoc, keď sa Vešelín so svojimi vybranými druhmi blížil k severným hradbám.
         Svetlo však nebolo nikde vidieť. Ihneď netrpezlivo prikročili k samým múrom a macajúc
         hľadali zavesený rebrík, plaziac sa popod múry a bašty, nevdojak prišli k zámockej bráne,
         kde ich však stráž spozorovala a volala:
   </p>
   <p>
    „Kto je tam? Ozvi sa, lebo budeme páliť!“
   </p>
   <p>
    Preľaknutí dobrodruhovia tichučko, ako len vládali, plazili sa naspäť popod múry a
         skaliny. Už začínali strácať nádej a vzmáhala sa v nich pochybnosť, že by sa im ich
         predsavzatie mohlo podariť. Tu Kádaš, zbehnúc dolu rebríkom z bašty, zastal pri nich,
         chytil Vešelína za ruku, priviedol ho pod samú baštu, kde mu potom ukázal svetlo v obloku i
         dolu spustený rebrík. S tým istým prstom mu významne prikazoval, aby bol tichý a opatrný.
   </p>
   <p>
    Len čo Vešelín zočil rebrík, vystupoval po ňom prvý, vošiel do bašty oblokom a švihnúc
         sa do osvetlenej izby, objal svoju, na neho túžobne a s bázňou čakajúcu Máriu. Za ním
         vystupovali hore i jeho druhovia, z ktorých jeden silným hvizdom dal ostatnému, pokraj lesa
         stojacemu vojsku znamenie, aby ich nasledovalo.
   </p>
   <p>
    Mária už predtým včas obvinila zámockú stráž, že dáva zle pozor a z múrov ich do väzenia
         nechala odviesť, najmä tých Cigánkou udaných. Vešelín však nechal najprv všetkých zámockých
         dôstojníkov, pohrúžených vo sne, pochytať, pri tomto bol vodcom bystrý Kádaš. — A keď sa
         ich zaradom všetkých zmocnili, hrozbami a prísahou ich prinútili, aby sa poddali novému
         pánovi a sľúbili vernosť Ferdinandovi III. Napokon žiadali s hrozbou od vrátnika kľúče od
         brány. Ten sa zaklínal, že kľúče nemá, lebo že pani veľkomožná Eva Illésházy podľa svojej
         obyčaje i tejto nocí vzala si ich k sebe.
   </p>
   <p>
    Vešelín konečne poslal jedného z dôstojníkov k nej i s druhým domácim človekom. Zobudili
         ju klopaním na dvere. Dôstojník úctivo síce, no dôrazne žiadal, aby im vydala kľúče od
         brány, lebo že pán Fraňo Vešelín s vojskom opanoval zámok, jej ľudí dal pochytať, poviazať,
         takže jej nič iné nepozostáva, než prispôsobiť sa okolnostiam a kľúče im bez márneho odporu
         odovzdať.
   </p>
   <p>
    Zo sna pobúrená a vyľakaná Illésházyčka, trasúc sa na celom tele, nevedela, čo má
         urobiť, ale jej stará komorná, hrozbami a krikom dôstojníka prestrašená, vyskočila zo
         svojej postele, natiahla na seba svoj starý plášť, otvorila dvere a vydala dôstojníkovi
         žiadané kľúče. Zároveň ho prosila, odvolávajúc sa na jeho vojenskú česť, aby ušetril
         bezbranné ženské osoby a vzdialil sa odtiaľ. Dôstojník, keď mal kľúče v rukách, ochotne
         poslúchol, ponáhľajúc sa k bráne, ktorú pomocou vojakov i otvoril, na čo sa Vešelínovo
         vojsko, čo sa medzitým na takzvanú „tureckú hlavu“
    <sup>
     [
     <a class="footnote" href="#ftn.id2580691" name="id2580691">
      64
     </a>
     ]
    </sup>
    vydriapalo, vrútilo do zámku a zaujalo všetky bašty a múry.
   </p>
   <p>
    Vešelín svojim ľuďom prikázal, aby nikomu v zámku neublížili, lebo on každého, kto sa mu
         neprotiví, berie pod svoju ochranu. Vojsko, ktoré by chcelo slúžiť kráľovi, zloží prísahu a
         ostane v jeho službách. Tí, čo nechcú v zámku ostať, majú to ihneď oznámiť a môžu slobodne
         odísť.
   </p>
   <p>
    Na tretí deň potom zosobášil sa Vešelín so svojou Máriou v Jelšave. Keď sa už ako
         novomanželia vracali na Muráň, vítali ich sviatočne oblečené podzámocké dievčatá vencami a
         spevom. Spievali piesne „Pod Muráňom stojí lipa zelená“ a „Hej, pod Muráňom, tam je krásny
         svet“ a aj iné. Na zámku bola hlučná svadba, ktorá trvala viacej dní.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578966" name="ftn.id2578966">
        55
       </a>
       ]
      </sup>
      <span class="emphasis">
       <em>
        Kanikula
       </em>
      </span>
      (lat.) — obdobie horúčav
     </p>
    </div>
    <div class="footnote">
     <p>
      <sup>
       [
       <a class="para" href="#id2578979" name="ftn.id2578979">
        56
       </a>
       ]
      </sup>
      <span class="emphasis">
       <em>
        Šalen lecha! Jakuf.
       </em>
      </span>
      (hebr.) — Pokoj tebe, Jakub.
     </p>
    </div>
    <div class="footnote">
     <p>
      <sup>
       [
       <a class="para" href="#id2579041" name="ftn.id2579041">
        57
       </a>
       ]
      </sup>
      <span class="emphasis">
       <em>
        Examen
       </em>
      </span>
      (lat.) — skúška
     </p>
    </div>
    <div class="footnote">
     <p>
      <sup>
       [
       <a class="para" href="#id2579070" name="ftn.id2579070">
        58
       </a>
       ]
      </sup>
      <span class="emphasis">
       <em>
        Noe
       </em>
      </span>
      — postava zo Starého zákona. Podľa Písma Noe svoju rodinu
               a zvieratá zachránil v korábe pred potopou sveta a zastal na vrchu Ararat.
     </p>
    </div>
    <div class="footnote">
     <p>
      <sup>
       [
       <a class="para" href="#id2579094" name="ftn.id2579094">
        59
       </a>
       ]
      </sup>
      <span class="emphasis">
       <em>
        Vere ego ad animam ipse nescio
       </em>
      </span>
      (lat.) — namojdušu, to neviem
               ani ja
     </p>
    </div>
    <div class="footnote">
     <p>
      <sup>
       [
       <a class="para" href="#id2579311" name="ftn.id2579311">
        60
       </a>
       ]
      </sup>
      <span class="emphasis">
       <em>
        Barátom
       </em>
      </span>
      (maď.) — priateľu
     </p>
    </div>
    <div class="footnote">
     <p>
      <sup>
       [
       <a class="para" href="#id2579325" name="ftn.id2579325">
        61
       </a>
       ]
      </sup>
      <span class="emphasis">
       <em>
        Arra ne
       </em>
      </span>
      (maď.) — tadeľa!
     </p>
    </div>
    <div class="footnote">
     <p>
      <sup>
       [
       <a class="para" href="#id2579375" name="ftn.id2579375">
        62
       </a>
       ]
      </sup>
      <span class="emphasis">
       <em>
        Ľudovít Veľký
       </em>
      </span>
      — uhorský kráľ (1326 — 1382), syn Karola
               Róberta. Panovník bojového ducha a veľkých plánov. Jeho vláda priniesla Uhorsku
               rozkvet.
     </p>
    </div>
    <div class="footnote">
     <p>
      <sup>
       [
       <a class="para" href="#id2579748" name="ftn.id2579748">
        63
       </a>
       ]
      </sup>
      <span class="emphasis">
       <em>
        Malum necessarium
       </em>
      </span>
      (lat.) — skvostná nádoba.
     </p>
    </div>
    <div class="footnote">
     <p>
      <sup>
       [
       <a class="para" href="#id2580691" name="ftn.id2580691">
        64
       </a>
       ]
      </sup>
      <span class="emphasis">
       <em>
        Tureckú hlavu
       </em>
      </span>
      — veľká skala vpravo od brány
     </p>
    </div>
   </div>
  </div>
 </body>
</html>
