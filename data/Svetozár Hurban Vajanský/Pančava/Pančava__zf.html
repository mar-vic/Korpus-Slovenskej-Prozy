<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e139">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ako časom sklame ľudí praktický, suchý výpočet! Na pomedzí dvoch chotárov, v čistom
         poli, špinavá židovská špekulácia vystavila dom s cieľom strašne prozaickým: merať pálenku
         a robiť zákonne síce dovolenú, ale predsa nehonetnú konkurrenciu arendátorovi regálu v
         Kožuchove, bohatej, čisto roľníckej obci. Arendátor, jeden z málo kresťanov, oddavších sa
         na krčmárstvo, človek nejasnej prešlosti, vediac, že s Židom je u nás na Slovensku ťažký
         súd, podišiel, keď neopovážil sa preskočiť: kúpil hotový, na pomedzí postavený dom,
         preplatiac ho trojnásobne, zavrel kľúčom a meral pálenku v Kožuchove bez konkurrencie. A
         dobre počítal. O niekoľko rokov prázdno stojaci dom, „pančavou“ zvaný, vyplatil sa bohato.
         Majiteľ nestaral sa oň. Čo bolo zo železa na ňom, pobrali cigáni, dvere bez pántov a
         okuvania spálili kožuchovskí parobci, keď boli s koňmi na obnôcke na neďalekej paši,
         „Bahnom“ zvanej, ostatné mizlo, až zostaly len tri izby s kuchyňou a sieňou, dobre kryté
         škrydlicovou strechou, pusté a prázdne.
   </p>
   <p>
    Uhlie, ktoré zostalo na krbe, slúžilo dedinským nezbedníkom k umeleckým a literárnym
         pokusom. Vybielené steny totiž pokreslené boly figúrami a popísané veršami. Medzi figúrami
         bolo mnoho všakových čertov, medzi veršami veľa bežných neslušností. Ale boly i satyry na
         Židov, na rychtára, farára a rechtora, na starú kobylu rychtárovu, ktorá vraj „mnoho sveta
         schodila, až kosti složila“.
   </p>
   <p>
    To všetko muselo povstať skoro po kúpe, lebo po istom čase takého smelca nebolo, ktorý
         by sa bol opovážil vojsť do pančavy, a tým menej tam žarty vystrájať. Zašly ta časom iba
         nevinné deti, zatúlavšie sa za makom; ony ešte nevedely, kde sa nachádzajú. Ináč by sa boly
         pančave vyhýbaly. Povstal totiž chýr, že v pančave straší. Bol to neobyčajne silný chýr, ba
         viac než chýr, to bola istota, najmenej taká silná, ako v mestách, že stoly tancujú,
         duchovia korrešpondujú, taniere vozduchom lietajú. No nielen pre Kožuchovanov bola pančava
         miestom nečistým, ale i pre súsedné mestečko Slamnicu. Nuž nech bolo, čo chcelo: z
         praktickej, krčmárskym cieľom venovanej stavby stala sa romantická, bájmi, čarodejstvami,
         pekelníctvami, nadprirodzenosťami kypiaca miestnosť. V pančave straší! To bolo dogma.
   </p>
   <p>
    Že tam húka čosi nocou, vedel každý. No kostolník mohol odprisahať, že keď šiel s trhu
         zo Slamnice, obloky pančavy boly osvetlené, ako kostol na Sylvestra, a hudba hrala taká,
         akej nikdy nepočul. Stará Ondrichová videla nad polo rozrumeným komínom ohnivého hada.
         Pahraba, človek smelý a pravdomluvný, na vlastné oči videl, ako do dvier kráčajú panny, v
         bielom rúchu, a oblokom vyletujú čierni holomci na senných vidlách. Krištof, človek
         načítaný, tvrdil, že sa síce mnoho hovorí a on na babské povedačky nedá nič, najmä na
         povedačky Ondrichovej, ale čo sám zkúsil, je veľmi podivné. Šiel na Bahno za koňmi v peknú
         letnú noc, a ako porovnal sa s pančavou na poľnej ceste, ktorá beží okolo nej na strelenie,
         počul od pančavy jasno a javno: „Krištofe! Krištofe! Luca rehce, Luca rehce!“ A na Bahne čo
         našiel: jeho Luca odputnala sa, keď chlapec zaspal, nabŕdla na ostrý kôl u hranta, kde
         statky vodu píjaly, a prebila si bok. Tam ju musel zahrabať, lebo do rána bolo po nej. Za
         sto zlatých by ju nebol predal. Podobných prípadov spomínalo sa toľko, že najtomášskejší
         Tomáš v celom okolí aspoň hlasno nesmel pochybovať o tom, že v pančave straší. Farár síce
         brojil proti povere, ale čo? Hovorili, že sám, keď viezol sa s jarmoku okolo pančavy o
         polnoci, riekol kočišovi: „Pohni, Ďurko, tu je otupno.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e156">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Janko Dubec nosil v Lieskovanoch najkrajší „kosírek“ za klobúkom; on to smel, lebo bol
         najsilnejší mládenec na široko i ďaleko; ale bieda jeho bola: on chcel za ženu i najkrajšie
         dievča Kožuchova, rychtárovu Zuzku. Za chotár vydať dcéru bolo samo sebou obidno, a ešte
         bohatú a driečnu! „Vydali dievku za prezpoľného,“ značilo toľko, ako že ju odtafárali,
         nešťastnou urobili, vyhodili, a okrem toho smrteľne obrazili domácu mládež. Ako by v
         Kožuchove nebolo dosť mládencov!
   </p>
   <p>
    I nebezpečné bolo uchádzať sa o krásku zo súsednej dediny, chodiť na prezpoľné vohľady.
         Záletník miesto sladkej chvíle u oblôčka mohol ľahko nabrať toľko na chrbát, že dlho
         pamätal kožuchovské buchty bez masla a tvarohu. Niektorým smelcom i hnáty dolámali, tak že
         boly z toho preháňačky a súdy.
   </p>
   <p>
    A na Dubca mládenci kožuchovskí mali dávno chuť… Postískal bol niektorých v Slamnici na
         hodoch. Čierneho Ďura ohlávkou vyobšíval na medzi, sám Boh vie, ako sa dali do bitky.
         Dubcovi prosto nepáčila sa Ďurova tvár a švacol ho bičom. Ale keby všetkého toho nebolo
         bývalo — rychtárova Zuzka… prvá panna dediny! I na katechizmuse bola prvá. Veď je to
         svätokrádež! Horniaci lieskovskí! Na koze orú, na chrbtoch svážajú! Však my vám dáme!
   </p>
   <p>
    No ani rychtár s rychtárkou neboli dobrí Jankovi Dubcovi. Rychtár myslel na spojenie
         rolí s niektorým súsedom („role sobášiť“ bol bežný výraz), rychtárka bola by rada skôr
         hodného šuhaja na prístupky — nie že by chcela jedinú dcéru zašantročiť do cudziny.
         Lieskovany ležaly od Kožuchova tri štvrte hodiny, ale blíž k horám, preto boly nielen
         cudzinou, ale nadto i horniakmi. A akými! Veď tam gunára volali husárom a zatŕhali po
         horniacky na
    <span class="emphasis">
     <em>
      ie
     </em>
    </span>
    a
    <span class="emphasis">
     <em>
      ou
     </em>
    </span>
    , kopy stavali nie po
         kožuchovsky a senníky volali „gátormi“. Zajac im je „drčo“ a kapustu volajú „kotatičie“, a
         aký kroj nosia! Hazuchy ako vidly!
   </p>
   <p>
    Zato Zuzka ináč pozerala na Janka Dubca z Lieskovian. Do mesiaca síce nehľadela, u
         potôčka nevzdychala, ani by sa nebola hodila do močidla, keby ju za druhého vydali, no
         Janka mala rada, veľmi rada. Bol švárny, mocný, a taký dobrý, taký dobrý! Ona vždy myslela,
         nevdojak, na chlieb s maslom a medom, keď s ním hovorila. Slinky jej do úst vbehly. Ani
         nebol taký dotieravý, nechmatkal ju za plecia a ramená, nedával jej buchnáty, ako druhí,
         keď chceli byť ľúbeznými. Prečo toho nie na prístupky? Mama chce pomoc, a kto je mocnejší a
         pracovitejší? Ale to malo tiež hák. Dubec mal tiež rodičov, nebohatých, ale visiacich telom
         i dušou na svojom lieskovskom štvrť-sedení. — O prístupkoch ani reči. Vari je ich syn
         žobrák, čo by na cudzom mal hrdlovať? Nech dovedie si nevestu. Roboty dosť. Tak Dubcová
         celkom správne myslela a Dubec len to smel mysleť, čo žena. Ona nosila v dome nohavice, ako
         sa hovorí po slovensky, a tak dávno uskutočnila ženskú emancipáciu v svojej domácnosti.
         Viac než emancipáciu: ženskú autokraciu! Nepotrebovala ani snemu ani panskej tabule.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e181">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Čierny Ďuro poslal svatov do rychtárov,“ riekla na trhu v Slamnici Ondrichová mladému
         Dubcovi s takou radosťou, s akou donášajú ľudia nemilé chýry. „Nuž veru tak!“ remzila s
         natešenou tvárou a blyštiacima očima. „Že by mu ju nedali, ani pomysleť! Na Padelkoch bežia
         im role jedna pri druhej, ako stuhy, lúkami súsedia. Rychtár bol so starým v hneve, že mu
         odkáša, ale sa naskutku pomerili. Dnes bol u advokáta odvolať žalobu. Nuž tak.“
   </p>
   <p>
    „Ale Zuzka za Ďura nepôjde!“ riekol Janko slabým hlasom a zapálil sa. Pritom sklonil
         hlavu, tak, že hrdý kosírek triasol sa mu nad čelom.
   </p>
   <p>
    „Talafatky, nepôjde! Vari sa jej opýtajú… Rychtár sedí u Uršuly a pije s Čiernym. Tak si
         pripíjajú… a majú už v hlave. Čierny platí, to sa ľúbi tomu skúpemu starygáňovi rychtárovi.
         Nikdy nepije za svoje. Ale dievčaťa škoda, to je už svätá pravda. Bol by z vás za párik,
         bol. A ten ozembuch shrabne i dievča i veno…“
   </p>
   <p>
    „Ondrichová,“ riekol Janko a chytil ju za ruku, „tu, toto je vaše… povedzte Zuzke, že ju
         čakám v Dieloch, pri potoku u krivej vŕby.“
   </p>
   <p>
    „Ale čoby to, čoby to! Vari som ja taká…“ ale pritom schvátila dva strieborniaky, ako
         mačka myš.
   </p>
   <p>
    „Bože chráň! Veď ste vy vysoko vážená matróna, pán farár modlili sa za vás, keď ste mali
         zapálenie pľúc.“
   </p>
   <p>
    Ondrichovej páčila sa „matróna“ ešte viac, než strieborniaky. Rýchlo ich tri razy
         popľula a skryla do vrecka na sukni.
   </p>
   <p>
    „Ako je to možno? Dievča chránia, ako zrenicu oka… a striehnu za ňou dňom i nocou…“
   </p>
   <p>
    „Vidíte, sami hovoríte, že rychtár pije so starým Čiernym u Uršuly… Príde domov, vlastne
         dovezú ho jeho tučné rakúske kone, a potom, hajde, zas do krčmy na dedine. Odkedy je
         rychtárom, tak sa rozpil. A rychtárka v taký čas ani kroka od krčmových dvier… Úbohá, hľadí
         oblokom alebo dvermi a čaká… Čaká muža, vie, že dostane bitku, a predsa len čaká…“
   </p>
   <p>
    „Veru Bože, poľutovať ju musí každá poctivá duša… už chodila i k bohyni Bošáckej… nič
         nevychodila… mohla len ko mne prísť! Ja viem také zeliny… ani sto bohýň mi neodorie…“
   </p>
   <p>
    „Teda urobíte mi to?“
   </p>
   <p>
    „Bohyňa jej poradila, aby mu naliala tajne do pálenky odvar z pavúkov a čriev z
         netopiera…“
   </p>
   <p>
    „Ondrichová moja drahá…“ netrpelivo pretrhol tok reči Janko.
   </p>
   <p>
    „Ach, s tou Zuzkou! Ale veď ona nepríde! Či je to zvykom v Kožuchove, aby sa dievčence
         schádzaly s prezpoľnými frajermi… a to pri potoku — neďaleko pančavy!“
   </p>
   <p>
    „Ak nepríde… to nebude vaša vina… Prisámbohu, Ďuro nedožije do svadby…“ Hlas Jankov
         triasol sa, tak že sa starena naľakala.
   </p>
   <p>
    „Nie tak, Janíčko, ja ti iné poradím…“ Chcela si ľahko zarobiť strieborniaky. „Zabehni
         ty k bohyni do Bošáce… Ona svobodným pomáha… Tak počaruje rodičom, že všetko zrušia. A keď
         to nebude môcť, dá ti taký liek, že na veky zabudneš na Zuzku… Veď hovoria, že tvoj otec
         bol u bohyne, keď ťa svobodil od vojenčiny. Ona tak zaslepila oči pánom, keď si bol pod
         mierou, že chlap ako buk, zdravý ako Rus — a untáglich… a Vindrákov Ondro, mykám sa mykám,
         od zeme nikam, chriašteľ — duša chodí doňho spávať — a musí kanóny pucovať…“
   </p>
   <p>
    Rapotanie stareny do sĺz najedovalo prchkého, trochu k násilenstvám nakloneného Janka.
         Zabudnúť na Zuzku! Pod hrdlo chytiť, starú babu! No potlačil hnev a dal sa ju zas len
         prosiť.
   </p>
   <p>
    Vec bola náhla. Ďuro Čierny bol nebezpečný súper. Majetný jedináček a Kožuchovan! Dubec
         mal malý majetok, bratov a sestier pol tucta, a Lieskovan!
   </p>
   <p>
    Rovnej cesty k Zuzke nebolo, a hlavne, či bol istý, že ak pôjde dvermi, ona neukáže mu
         chrbát? Pravda, bola mu vždy milá a pozerala naňho zpod hustého obočia tak šelmovsky a
         pritom, keď myslela, že toho nepozoruje, s takým milým, sesterským pohľadom. Možno, jej
         lichotilo, že on, taký mocný, až báli sa ho pri muzike, víťaz pri pasoch a prvý junák pri
         šialených kúskoch, ju, takú veľmi mladú, slabuškú, tenkú, vyznačuje pred dievkami, z
         ktorých budú „roby ako levy“. Pravda, i pierko mu raz dala. Ale či len jednému dávajú bujné
         krásavice Kožuchova pierka? Veď ony sú pýcha celého kraja! Tvrdé tielce, ako kremeň, kroj
         bohatý, krátke suknice, čižmičky kordovánky, nôžky malé… známa vec.
   </p>
   <p>
    A tak si on to rozmyslel v svojej tvrdej hlave: ak príde Zuzka ku krivej vŕbe, nikto mu
         ju nevezme; ak nepríde, pôjde na vojnu, do Ameriky, za more suché i drevenú skalu, ale
         najprv tak postíska Ďura, že mu budú skôr na pohrab vyzváňať, než spievať na sobáši.
         Bohuprisám, tak!
   </p>
   <p>
    Ondrichová konečne sľúbila. „Ale o mne ani muk!“ doložila. „Mala by som sa! I tak mám
         nepriateľov plnú dedinu. Starý Čierny povedal, že som stará klebetná trlica. Ja — klebetná!
         Čuším, ako hrob. A vedela bych mnoho! Azda neviem, čo robieva pisár u Lazníkov? Že vraj
         assekuráciu vymeriava… Áno, s mladou…“
   </p>
   <p>
    „Ondrichová, ale i o tomto treba naozaj mlčať…“
   </p>
   <p>
    „A hluchý Žid vedel by mnoho rozprávať, keby nebol i nemý, ako mŕtve dieťa.“ Ondrichová
         nedala sa tak ľahko pretrhnúť. „A Krnáčka čo behá tak často na poradu do Slamnice a potom
         ulicami fŕľa…“
   </p>
   <p>
    „Tak dnes večer, v Dieloch, pri jarku, pri krivej vŕbe,“ zlobne riekol Janko a temer by
         bol babke hrozil päsťou.
   </p>
   <p>
    „Ach, ja biedna stvora! Ja opustená vdova! Čo si to beriem na staré väzy? Takú
         zodpovednosť! A ak sa niečo stane?“
   </p>
   <p>
    Janko šupol do ruky stareny ešte jeden strieborniak a riekol:
   </p>
   <p>
    „Ale ma neošudíte? Ondrichová, rozvážte si to! Ak nemáte vôle — sem zlatovky… a choďte!“
   </p>
   <p>
    Starena nevdojak vzala do hrsti sukňu, kde bol zdnuká prišitý konopný vačok…
   </p>
   <p>
    „Jaj, Kriste Ježiši, ako som sa ľakla! Čo tak kričíš na úbohú starenu! Máš svedomie?!“
   </p>
   <p>
    „Buďme priatelia,“ poníženým tónom riekol Janko; „len som vám chcel pripomenúť, že žartu
         neznám!“
   </p>
   <p>
    „Tichšie, tichšie…“ šeptala Ondrichová. „Vidíte, pred Uršulou sadajú na voz… Ešte ma i
         vezmú.“
   </p>
   <p>
    Naozaj, pred krčmou sadal na predné sedlisko rychtár, červený, ako uvarený rak… na longo
         chcel stúpiť Čierny, a vždy mu noha odkväcla.
   </p>
   <p>
    „Či by ste ma neodviezli, pán rychtár?“ prosila Ondrichová. „Len tam na zadok, stará
         žena obsedí hoci za šragľami.“
   </p>
   <p>
    „I pán veľkomožný tak povedali,“ hovoril rychtár Čiernemu, ktorý konečne našiel longo a
         prevalil sa na voz. Čierne širokochrbté kone rychtárove trhly nervózne od dlhého čakania.
         „Tak povedali, a to musí byť pravda! Farár patrí na kanceľ…“
   </p>
   <p>
    „A rechtor za organ,“ prisvedčil Čierny, odpľúvajúc. Kúril cigaru. To len vtedy, keď bol
         nadratý.
   </p>
   <p>
    „Čo to mňaučíš?“ obrátil sa rychtár k starene. „Nuž sadni, striga, ale neohováraj!“
   </p>
   <p>
    Starena vysadla.
   </p>
   <p>
    Rychtár odmotal opraty od lušne a praskol bičom do koni. „Hió! mitrhy! Pozri, súsed, ako
         idú, ani paripy! Hió! Nech tú starú strigu ztratíme! Všetci sú huncúti! I farár, i rechtor,
         i slúžny! Never kabátnikovi! Hió! hió!“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e269">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Rychtárová, malá, útla osôbka, s tvárou predčasne ostarlou, na sedliačku až veľmi
         jemnou, už po rachote voza a strmom dupote koní vedela, že jej muž má zase hada. Veď do
         brány, hoci bolo urobiť prudký zákrut, vrazil plným behom; on, ktorý šetrí kone viac než
         samého seba, spotil ich na krátkej ceste zo Slamnice až do bielej peny. To mohol urobiť len
         had.
   </p>
   <p>
    Od tých čias, čo dobrý, samostatný, ba vždy vzdorovať náklonný Juro Zábojník stal sa
         rychtárom, často sa opíjal; jeho dávna panovitosť proti žene zvýšila sa na surovosť — jeho
         vzdor proti pánom ustúpil úslužnosti a plazeniu, keď bol triezvy.
   </p>
   <p>
    „Daj toho krúcanca, babo!“ riekol, hodiac remenné opraty paholkovi, stojacemu u voza,
         „hosťa ponúknuť, babo; viem, že iného nemáš.“
   </p>
   <p>
    Čierny, trochu vytriezvený rýchlou jazdou, steperil sa s voza. Ondrichová skĺzla s voza
         zručne, ako by ju bolo vyhodilo. Badala, že nedobre byť na očiach rychtárovi, keď má hodne
         pod čapicou.
   </p>
   <p>
    „Ďakujem za odvezenie, pán rychtár!“ riekla, a nepozorovaná obzerala sa skúmavo po
         dvore.
   </p>
   <p>
    Rychtárová, bledá, ako bielené plátno, šuchla do komory pre krúcanec. Tam jej slzy
         vyhŕkly a zmáčaly chudé ruky i pečivo. Zuzka, vediac, že otec počne svadu, pri ktorej ona
         matke nepomôže, ako myška pred kocúrom, šibla stodolou na záhumnie. Starého Čierneho
         nemohla vystáť od národu.
   </p>
   <p>
    Za stodolu na kopu pazderia sadla Zuzka a počala neobyčajnú robotu: premýšľať. To bolo
         zriedka; žila tak, ako kvitne charpa na poli; či kvietku treba sa trápiť myšlienkami? — Ale
         teraz je iné… Tu Ďuro Čiernych, tam otec, ktorý mu žičí. Potom i Janko Dubec, s ktorým bolo
         tak sladko hovoriť i tančiť — i ohne preskakovať na Vajana. A tomu otec nežičí, ani matka,
         tak sa zdá; a keby i žičila, nemá v dome slova. A teraz sú starí spolu… pôjdu na „obecné“,
         to jest do krčmy. Mať sadne na truhlu, zaplače, bude vykladať… a potom pôjde za otcom… Tam
         bude stáť u dvier… prosiť, plakať. Bude i bitka… „Jáj, jáj!“ zavolala Zuzka hlasne a
         vystrela útle, mladé telo na pazderie. Zdedila po matke útlosť i jemnosť čŕt, len vyššia
         bola a strojnejšia. Aká krásavica ležala tu na hnedom pazderí, ruky zalomené pod hlavou!
         Mladušká, polovyvinutá, taká svieža, ako nedozretá jahoda. Sukničky priliehaly k jej útlym
         bokom, útlunká mladá hruď vlnila sa pod snehobielou riasnou košielkou, čižmy kordovánky
         lisly sa tuhým, čiernym leskom. Vlasy vydraly sa zpod ručníka a ako ľahký tieň padaly na
         pekné biele čelo. Neležala ticho, ale trhala sa vnútorným nepokojom.
   </p>
   <p>
    „Ďuro — veď by ta bol…“ počala deva nezvyklú prácu premyšľovania. „Za ním lipne i Zuza
         Králiková, i Tera s konca… Ale pije… počula som ho hulákať o polnoci. I on bude biť…“
   </p>
   <p>
    Brána na stodole, nezaložená svorňom, vrzla, a zpoza ťažkého brvna ukázala sa tvár
         Ondrichovej.
   </p>
   <p>
    „Sama si, holúbok?“ pýtala sa sladkým tónom. V Kožuchove hovorili spevavo, no Ondrichová
         už až temer viac spievala, než hovorila.
   </p>
   <p>
    Nečakajúc odpovedi, babka šuchla celá čez málo odchýlené, veľké vráta, ktoré práve tak
         spevavo povrzgávaly, ako ona vravela.
   </p>
   <p>
    Ondrichová počala zďaleka. O zlom a nepravom svete, o starých, dobrých časoch, o dobrej
         Zábojníkovej, o zkaze rychtárstva, o starom Čiernom, ktorý otca svádza a potajmo mu škodí,
         o Ďurovi, ako nezbedníči a po nedeliach karty hrá na Podbrežných trávniku… A tak pomaly
         prešla na hlavnú a jedinú príčinu, pre ktorú sa zakradla k Zuzke na záhumnie. Starenka
         lichotive kľakla si u kopy a vzala Zuzku za ruku. „U krivej vŕby, zachovaj si!“ sipela ako
         had.
   </p>
   <p>
    Zuzke skočila krv do tvári… odvrátila sa hnevno od starenky a vytrhla ruku z jej dlane.
         Ale srdce počalo jej biť tak silne, že to i sama čula, aj iste vedela, že čuje i
         Ondrichová… A také teplo vbehlo jej do útlych, mierno oblých pŕs, akého predtým nikdy
         necítila. To bol pre ňu celkom nový, polo úzkostlivý, polo radostný pocit. Neslýchaný návrh
         stareny najprv vzbúril jej detinský cit, panenské zahanbenie vrazilo jej krv do tvári,
         rovno zo srdca, ako by ju vstrieknul, a potom neobyčajnosť svoditeľstva nahnala jej
         strachu, tak že krv z tvári razom ustúpila, a ona zbledla… Taká bola bledá, ako bielené
         plátno.
   </p>
   <p>
    „Čo si len myslíte…“ počala konečne Zuzka a vzpriamila sa.
   </p>
   <p>
    „Azda niečo zlého! Dvadsať ráz som odriekla, sto ráz povedala: nie, nie, nepôjdem. Bojím
         sa i starých i Zuzky… Ale aký ti bol — kameň by sa bol zľutoval… len zaplakať… A potom
         hrozil… strašne hrozil. On vie, čo tí opilci chcú; vie, holúbok môj sivý. On život dá za
         teba. On, šuhaj, urastený, ako konopa, bez chybky… A pohovoriť, veď to ešte nič neznamená!
         K hrdej Válkovej nocou pod oblôčik chodievajú, a nie jeden… A čo? V kostole stáva v prvom
         rade, lakťami by iné vyštuchala s prvého miesta, odmenu vraj dostane, ako prvá panna
         dediny.“
   </p>
   <p>
    „Ondrichová!“ zavolala Zuzka, „vy ma chcete len pokúšať, hádam to všetko ani pravda
         nenie! Kto vás poslal? Viete, že vás otec nerád… viete, ako vám nadal; chráňte sa. Čo ja
         mám s vami?“
   </p>
   <p>
    „Jaj, aká si ty prchká! To bolo! Bol opilý, a hlas opilého ani toľko nestojí, ako čo pes
         zabreše. Opilému sa i Pán Boh vyhne! Nie tak. I teraz zo Slamnice sám volal ma na voz —
         „Poďte, tetuška,“ riekol, „dobre sa nám povodí, keď vás odvezieme.“
   </p>
   <p>
    Zuzka už nepočúvala, čo hovorí Ondrichová; jej brieždilo sa v ume, srdce ako by sa bolo
         razom rozvilo, ako ľalia nad ránom, nové svetlo akési jasalo pred ňou… Dubec, taký švárny,
         dobrý! Aký skromný je pri nej, aký krotký a slabý, a aký hrdý, víťazný medzi mládenci. On
         jej zle nechce, nemôže chceť. Ale čo jej má povedať? Pravda, on do domu nesmie. V Kožuchove
         ho nenávidia, lebo mu závidia. Ale čo si pomyslí o nej, že prišla na prvé zavolanie? Matke
         riecť? Ona povie otcovi. Otec to z nej vybije!
   </p>
   <p>
    V tom bolo počuť ťažké, neisté kroky stodolou, brána roztvorila sa do korán, tak že
         udrela starenku, kľačiacu pri kope. V bráne knísal sa rychtár, ako starý topoľ vo vetre.
   </p>
   <p>
    „Kde ste, jašterčie plemeno! Groše som si zabudol… A ty, dievčisko, na pazderí, ako
         sučka!“ obrátil sa k dcére, ktorá od ľaku nevládala vstať. Údy jej zmeravely. Pevne
         myslela, že otec už všetko vie.
   </p>
   <p>
    „Kde je mať? Zas niekde skučí? Ach, ty obludo polnočná!“ zreval, keď zbadal dosiaľ
         bránou zatienenú Ondrichovú. „Ký beťah ťa doniesol, vari si na trlici priletela? Na mojom
         humne! Či sú tu krížne cesty?! Ha!? Na sečku ťa domrvím!“ A pošiel prosto na Ondrichovú,
         dvíhajúc svoju rychtársku lieskovicu. Už nebol viac červený, ale bledo-modrý v tvári.
   </p>
   <p>
    Slabušká, malá žena jeho pribehla s kľúčom od armary za mužom, ako veverica, a chytila
         jeho pozdvihnuté rameno.
   </p>
   <p>
    „Pre Boha, nerob hriech, nerob tartas! Ľudia sbehnú sa na diváky!“
   </p>
   <p>
    Najprv zamĺkol, no spamätal sa:
   </p>
   <p>
    „Ty mi chceš rozkazovať?!“ Chcel odsotiť ženu, ale ona ako by sa bola vpila do jeho
         mohutného ramena, tak zostala tesno pri ňom. To rozzúrilo ho ešte väčšmi. V očiach mu
         zasvetielkovalo.
   </p>
   <p>
    „Tak… baby tu budú hospodáriť?!“ a schytil ženu, zdvihol, potácajúc sa, dohora a hodil
         na trávnik. Potom udrel Ondrichovú palicou po pravom pleci.
   </p>
   <p>
    „Mamička!“ zvolala s plačom Zuzka, vyskočila a dvíhala mať. Medzitým Ondrichová,
         zajajkajúc bôľom, chmatla sa za udreté miesto a ušla zadnými dvierkami humna. Za plotom
         bolo počuť tlumený smiech. Zpoza plota ukázaly sa blyskavé oči mladých dedinských
         výrostkov, ktorí mali radosť zo scény.
   </p>
   <p>
    „Daj kľúč!“ riekol žene. „Súsedi čakajú, dnes je veselo. Pijeme oldomáš. A kto platí?
         Rychtár platí… Zabijem každého, kto povie, že za obecné…“
   </p>
   <p>
    Mať stíchla, ako zajačik, keď naň hľadia oči zmije.
   </p>
   <p>
    „Ale ty neboj sa, Zuzulienka! Takú svadbu ti vystrojím, že jej Kožuchov nevidel…“
   </p>
   <p>
    „Radšej by ste mater nebili!“ ozvala sa mladá deva a hrdo zopäla sa, že jej takej nikdy
         nevidela jej vlastná mať. Mať žasla.
   </p>
   <p>
    „Ach, ty šteňa nepodarené!“ zareval Zábojník chripľavým, opitým hlasom. Zdalo sa, ako by
         hnev bol zväčšil jeho chmeľ, počal sa tackať silno, „holoplúšťa, ako drzo piští!“ a pošiel
         neistým krokom k dcére, chcejuc ju chytiť za krásny, dlhý vrkoč. „Sem tie škuty, nech sa s
         nimi poihrám!“
   </p>
   <p>
    Čierny, polo vytriezvený, vošiel bránou, chytil rychtára za rameno a silou odviedol ho
         do stodoly.
   </p>
   <p>
    „Spať? nič spať!“ bolo počuť hlas rychtárov.
   </p>
   <p>
    „Nuž, teda poďme… čakajú nás,“ riekol Čierny.
   </p>
   <p>
    Rychtár vošiel do chyže, neistou rukou otvoril trojhranú kasničku v kúte pri stole, vzal
         šupáky a odišiel s Čiernym zase do krčmy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e353">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ondrichová zasipela ako had, keď videla sa sama v čistom poli. Prvou potrebou jej srdca
         bolo vyžalovať sa niekomu. Vyžalovať sa, vyhovoriť sa… Chcela súsedným dvorom do dediny,
         ale tu počula nad tretím dvorom hlas Pahrabov, zo zeme vystupujúci:
   </p>
   <p>
    „Nuž či skoro podajú tej slamy!“
   </p>
   <p>
    Pahraba totiž chystal si na zbožie jamu a upravoval ju vo vnútri. Na vrchu bola úzka,
         ďalej rozširovala sa pravidelnou, dobre ubitou baňou. Túto baňu bolo treba nielen ubiť, ale
         i tesno vystlať suchou slamou, kvačkami pripevniť, aby zbožie, tam na zimu uložené,
         nepotuchlo vlhkosťou a neklíčilo.
   </p>
   <p>
    „Nikoho tu niet,“ riekla starena, kľaknúc k otvoru jamy a nahnúc sa nad ním. Videla
         šedivú hlavu Pahrabovu, osvetlenú shora slabým svitom, „no sama vám podám!“ a vzala hrsť
         prihotovenej, veľmi dlhej, rovnej ražnej slamy, podala mu ju, nahnúc sa nebezpečne do jamy.
   </p>
   <p>
    „Ďakujem, ďakujem, to chlapčisko mi stále odbieha.“
   </p>
   <p>
    „Nepočuli ste,“ riekla Ondrichová, podávajúc nadol druhú hrsť slamy, „u Zábojníkov zase
         hriech, starý je opilý a všetko bije!“
   </p>
   <p>
    Pahraba prestal ihneď pritĺkať drevenými kvačkami slamu o vnútornú stenu jamy, tvár
         obrátil nahor a zažmurkal, lebo oči jeho boly už tmou v jame zoslabené.
   </p>
   <p>
    „Ach, ach! Teda zase novina! Hovoril som, cudzí groš prináša zlý chmeľ. Iste napil sa na
         trhu.“
   </p>
   <p>
    „Ženu skoro zabil, nech tam náhodou nie som, do smrti ju utlčie, a dcéru taktiež.“
   </p>
   <p>
    „Hm, hm! A aká pýcha! Tá jeho fiflena chodí ako páva, ako nejaká kišasoňka! A doma ju
         teda lieskovicou! Hm, hm! Pravda, je krásna. Ale krása ako poľná tráva.“
   </p>
   <p>
    „Ach, prosím, pán súsed, to vám je všetko taká ľahká partieka. A mať, čože? Domkárova
         dcéra, ako by sme nevedeli, nepamätali! Pravda, prišla do gruntu. Ale už i tam nenie všetko
         zlato, čo sa blyští.“
   </p>
   <p>
    „Veru rychtárstvom ešte nikto nezbohatol. Pije sa to ľahko za naše, ale pritom i svoje
         zhorí.“
   </p>
   <p>
    „Veď mu už intabulovali…“
   </p>
   <p>
    „Ach, to je starý lišiak! Počujem, že Zuzu vydáva za Čierneho Ďura… Čierny má šupáky.“
   </p>
   <p>
    „No, no! Vedela bych, ale nepoviem. Neverím, že by z toho mraku bol dážď. Ono sa všeličo
         zamýšľa, ale…“
   </p>
   <p>
    „Veď sa už i pomerili…“
   </p>
   <p>
    „Ale dievča inam kuká… Vedela bych…“
   </p>
   <p>
    Pahraba pristavil rebríček k hrdlu jamy a liezol pozorne nahor. Klebety zanímaly ho
         veľmi, a tu čosi cítil… voňal vozduch.
   </p>
   <p>
    „Ach, aký som zablatený,“ riekol, vyjdúc pomaly z jamy. „Čo to hovoríte, že by… nemožné!
         Sám Čierny mi riekol, že vec je už akoby vo vačku. I na prístupky pristal. Zeme má viac
         rychtár, hotových viac Čierny. Celkom v poriadku. Tak Ďuro pomôže rychtárovi a sadne na
         čistý grunt.“
   </p>
   <p>
    „A ja vám hovorím, že z toho mraku nebude dažďa.“
   </p>
   <p>
    „Ale ja vám hovorím, súseda, že viem iste…“
   </p>
   <p>
    „A ja vám hovorím, že vy nič neviete.“
   </p>
   <p>
    „Ale ja vám hovorím, od samého som počul…“
   </p>
   <p>
    „A čo ste vy tisíc ráz od samého počuli…“
   </p>
   <p>
    „Na vlastné uši, súseda…“
   </p>
   <p>
    „A predsa ja mám pravdu…“
   </p>
   <p>
    Pahraba zamĺkol, ale ho veľmi škrelo, že by niekto, čo by to bola hneď i sama
         Ondrichová, o dedinských pomeroch a dielach viac vedel, než on. Poškrabal sa za uchom,
         zablatiac si pritom pravé líce.
   </p>
   <p>
    „Ženské povedačky!“ riekol opovržlive a bľuskol na babku zpod obočia.
   </p>
   <p>
    „I mňa udrel, ožran,“ polohlasne riekla Ondrichová, a v nej obnovila sa s hnevom i
         bolesť v pravom pleci. „Nuž veď vy ďalej nepoviete…“
   </p>
   <p>
    „Ako by ste to hodili tu do tejto jamy!“
   </p>
   <p>
    „Ešte dnes večer síde sa s Jankom Dubcom…“
   </p>
   <p>
    „Kto sa síde?“ Pahraba naklonil k jej tvári svoje zablatené líce.
   </p>
   <p>
    „Nuž, kto iný, Zuza, Zuza, ktorú vy tak iste Ďurovi Čiernemu obeciate. Kto mal pravdu?“
   </p>
   <p>
    „Kde sa síde?“
   </p>
   <p>
    „Ach, milý vtáčik… tak ďaleko nepôjdeme! Hovorím vám, vec s veľkými šupákmi Čierneho má
         ešte svoj háčik.“
   </p>
   <p>
    „Rychtár je pán v svojom dome!“
   </p>
   <p>
    „Pekný pán, keď mu dievka poľom behá… večerom až na Diely…“ Ondrichová zamĺkla. „Nuž, čo
         mám tajiť, áno, sama som u nej bola. On ju, možno, rovno uchytí. Taký je dnes svet… Rodičia
         vychovajú si dieťa, o každý krajíček starajú sa, šatia, fintia, a pochábeľ, tužibuď, ku
         krivej vŕbe s prvým šuhajom, hoci by bol chudobný, ako kobylka v zime, a otrhaný, ako
         lipa!“
   </p>
   <p>
    Pahraba vedel všetko. Sotva striasol sa jazyčnej baby, šiel domov, odhodil umazané háby
         a zašiel prosto do Čiernych. Starého nebolo doma, už tri razy poslali za ním do krčmy. S
         Ďurom sedel Pahraba pod kôlňou a šuškal mu do ucha čudné veci.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e441">
       </a>
       VI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Od Kožuchova smerom k Slamnici tečie malý, temer vždy kalný potôčik, obrastený s oboch
         strán vŕbami, najobľúbenejšími stromami žírnych Kožuchovanov. Do zeme zarytí autochtoni
         neradi starajú sa o ďaleké, budúce časy; keby nebolo vyššej vôle, oni by i chrám a vežu
         uplietli z vŕbového prúťa, len tak pre seba, nech trvá do ich smrti a nech ďalej starajú sa
         podobne potomci. Preto, že vŕba vyrastie za pár rokov a už je užitočná, čo i veľmi skúpo,
         preto ju sadia, kde len možno. Kto by to čakal na lipu, ktorú len potomci alebo prapotomci
         uvidia v sile a kráse! A potom chceme mať od nášho ľudu historické rozpomienky! Sám ľud k
         tomu nepríde, a keď nebude mať učiteľov, básnikov, prorokov, bude i ďalej žiť ako
         lastovice, od jari do jari, nestarajúc sa ani o prešlosť ani o budúcnosť.
   </p>
   <p>
    Potôčik, „jarkom“ zvaný, slizne hadovito; nad ním, verne za jeho behom, krúti sa biely
         chodníček, medzi jarkom a bujnými konopniskami a kapustniskami. Konope kožuchovské sú
         chýrne: vyrastú napospol zvýše chlapa. Kožuchovania predávajú semenec na merice, nie ako
         inde, na holby. Tiež taký slávny je mak. V Dieloch kožuchovanských urodí sa viac maku, než
         v desiatich iných chotároch. Zábojník, sediac u Uršuly, často chvastal sa, že utŕži viac za
         mak, než pol Lieskovian za raž. Kapustné hlávky rastú tam biele, ako sneh, tvrdé ako oceľ a
         krehké ako špargľa. Kožuchovský hlúb z kapusty je lepší, než lieskovanské jabĺčko. Diely sú
         vôbec perlou Kožuchova, jeho záhradou a zmaznaným deckom. Kto nemá v Dieloch čiastky, nie
         je ani gazdom. To je len taký zkade ruka, zkade noha.
   </p>
   <p>
    Slnko už dávno zapadlo, len ako kráľovský povlek zanechalo na obzore brokátovú žiaru.
         Nad ňou tisly sa, ako by dosť miesta nemaly na širokej oblohe, obláčky a rozstrapkanými
         krajmi zachytaly zlatohlav zapadlého slnka. Ale keď už bledly ich rozstrapkané kraje, alebo
         povlek kráľovnej svíňal sa za obzor, počaly vystupovať a hľadať si miesto na širokej
         oblohe. Azda boly slnku len dvoranínskym sprievodom. Kraj potonul v mäkké, slabo priehľadné
         šero, okraje obzoru tratily ostré línie a rozplývaly sa, zrovna akoby roztavené. Biele
         steny vysokého, na vŕšku stojaceho chrámu šedly, až konečne tiež stopily sa v temno-šedom
         celku.
   </p>
   <p>
    Dolu Dielmi chodníčkom išla Zuzka rychtárova, nie však svojím veselým, pružným krokom,
         ale ticho, ako lasica; jej čižmičky-kordovánky neklepkaly. Krokom za ňou išla Ondrichová,
         zaostávajúc. Vyhovárala sa šeptom na záduch, ale vlastne strachom meravely jej staré údy.
         Šero večerné budilo v nej svedomie. Tak je to, veselá jasnota dňa uspáva svedomie a tma ho
         budí. Nemohlo by to byť naopak?
   </p>
   <p>
    Suknička Zuzkina šumela, dotýkajúc sa konopí, rozvoniavajúcich silným aromatom. Ľahunký,
         ledva pozorovateľný, teplo-vlhký vetierok kolimbal strapaté hlávky konopné, a keď zavial
         zprava, vôňa temer zadúšala. Mala ona v sebe akúsi tajnú vládu, nie uspávajúcu, nie
         rozdražďujúcu. Až ľahko bolo Zuzke, keď more konopné pretrhnuté bolo kapustniskami; i
         dýchalo sa voľnejšie, i chodník bol vidnejší. Potôčik v hlbokom záreze (pôda bola hlinistá,
         samý humus na siahu do zeme) tvoril tu i tu malé vodopády, a len tam šumel a dával sa znať:
         hľa, i ja som tu; kde nebolo takých vodopádikov, plazil sa bez šumu, ako hádik.
   </p>
   <p>
    Už nemaly ďaleko ku krivej vŕbe; vŕb bolo dosť v Dieloch, i krivých dosť, ale táto mala
         to meno preto, že bola stará a mohutná (ju akosi náhodou neobtínali každú jar) a stála
         neďaleko chotárnej línie, na zákrute k poľnej ceste.
   </p>
   <p>
    „Zuzička, ja ďalej nevládzem!“ riekla Ondrichová, ťažko dýchajúc. „Môj záduch… večerná
         vlhkosť… A ty bežíš, ako srnka; nepamätáš, že mi bude na Michala šesťdesiatpäť rokov!“
   </p>
   <p>
    „Nesľúbili ste? Nedala som vám…“
   </p>
   <p>
    „Nože, no!“ šeptala starena. „Nemusíš hneď prekypeť… ja si tu sadnem na staré
         mravenisko… počkám; čo mňa do vášho rozhovoru… a keď zachceš, zavoláš… uf, uf! Staroba —
         choroba! Kútik a perina… to, to! Ale nie vláčiť sa poľom, keď netopiere lietajú… Bodaj by
         ťa… vidíš, práve jeden frkol nám ponad hlavy; ešte sa ti do vlasov zamotá!“
   </p>
   <p>
    Zuzka stála nerozhodnutá. Čo tu robiť? Na nejakú zradu nepomyslela, ale predsa čo robí,
         zle robí, to je nie vo zvyku. No domáci výstup ju rozhorčil; videla, čo bola aká mladá, že
         otec je v nepráve, že krivdí matke, že má nepekné výpočty so starým Čiernym. A tu jej kynie
         východ — aký, nevedela určite. Ale cítila, že k nej siaha silná, pomocná ruka. On je taký
         hrdý, sám sebe svoj, mocný… On priskočí i jej i matke na pomoc i spásu… Otcove divoké dni
         hustnú — kam to zajde? Už opíja sa každý týždeň, panští…
   </p>
   <p>
    Ale predsa, to by verabože neurobila ani jedna Kožuchovianka, čo ona teraz… Ešte je čas.
         Vráti sa s Ondrichovou, a nikto nezvie o tom… Srdce jej búchalo.
   </p>
   <p>
    Zďaleka ozval sa slabý piskot. To iste jarabica uspáva svoje holoplúštence.
   </p>
   <p>
    „Už len choď, holúbok,“ šeptala Ondrichová takým posmeľujúcim, dôveru budiacim hlasom:
         „Neostaň na polceste.“
   </p>
   <p>
    Zuzka prekrižovala sa na čele a pošla, ešte tichšie, ako dosiaľ; už ani suknička
         nešumela o trávu, vysoko vyrastlú na úvratiach, lebo si ju k telu pridŕžala oboma rukami.
         Vodopádik šumel pred ňou na desať krokov, šum zosilňoval sa každým jej pohybom, už temno,
         prísne spieval pri jej boku… potom slabol, až zatíchol. Rady vŕb redly, kapustniská a
         konopniská zamieňaly sa úzkymi pruhmi. V polotme, neďaleko, vynorily sa kontúry pančavy. Už
         tu musí byť krivá vŕba.
   </p>
   <p>
    Ondrichová, sotva odšumel ľahký, mladý krok devy, razom skočila so starého mraveniska,
         zahodila sukňu čez hlavu, ako robia ženy, idúc z kostola, keď ich prekvapí dážď, aby im
         drahé, čipkované čepce neumokly, a bežala strmo, temer mladistvo chodníkom. O záduchu
         nebolo už ani chýru. Nie bez príčiny tak bežala. Zbadala v konopách niečo podozrivého. Tak
         nešumí roľou večerný vietor, tak nedupká zobudený zajac, idúci na nočnú pašu. Na strašidlá
         nemyslela. Oj, nie. Ona len iných strašila ohnivým hadom nad komínom, sama bála sa niečoho
         iného, a hadom, hoci neohnivým, bola sama. Prišlo jej na um, že Pahrabovi vyklebetila
         tajnosť. Svedomie ju hnalo. Bežala hore jarkom, ako striga, a zmizla za zákrutou, ako
         jašterica do hustej trávy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e481">
       </a>
       VII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Neuspela Zuzka dôjsť k zákrute, kde už skoro vŕbové stromoradie prestalo a jarok sliznul
         bez vodopádikov rovno ďalej čistým poľom, Janko Dubec zazrel ju, a, aby ju nenaľakal, tíško
         zavolal: „Zuzička!“
   </p>
   <p>
    Bol to pološepot, ale ona predsa trhla sa, ako by vystrelili, a chlad prebehol jej
         chrbtom; srdce jej ochladlo, ba tuším i krv zastydla. Nad jej hlavou rozprestierala veľká,
         krivá vŕba svoje krivolaké konáre. Vŕba bola temer posledná, chotárna, mala už šedé, drobné
         listie, ako to býva pri veľmi starých vŕbach… no veď i veľmi starí ľudia majú už len
         drobné, šedé myšlienky. Zato mladé vrbičie má veľké listy, tuho zelené… tak i mladí ľudia
         pomýšľajú na veľké veci, ale zeleno, tuho zeleno.
   </p>
   <p>
    „Ako si ma naľakal!“ riekla studeno Zuzka, obyčajným, ľahostajným tónom, ako by sa bola
         sišla s ním náhodou u studne o pravom poludní, a nie v takú neobyčajnú chvíľu, tajkom, bez
         vedomia rodičov. Začala ľutovať, a hnev zakypel v nej na Ondrichovú.
   </p>
   <p>
    „Odpusť, Zuzička,“ zarazený riekol Dubec, priblížiac sa k vŕbe, „veru som už nemyslel…
         ale si prišla… Poď bližšie, tu je temnejšie, tu nás nikto nezbadá, a keď by niekto išiel
         chodníkom, vŕba nás ukryje. Keď si len tu, teraz mi je už všetko jedno. Rodičom povedal som
         všetko, a zahrozil som strašne… Otec, neborák, by nedbal, ale mať podoprela si boky a
         robila tartas na celé Lieskovany. ,Oboch vás vysankujem, hadie plemeno! Ešte i starý pomáha
         tomu chlapčiskovi! Číže je dom, čí grunt? Neprišiel si, ty mrzák, doňho nahý, ako topoľ v
         zime? A ty, opendáku mliečny, ty budeš hroziť?‘“
   </p>
   <p>
    Dubec chcel rozprávkou vymaniť sa z nemilého položenia, do ktorého doniesla ho nečakaná
         chladnosť Zuzkina.
   </p>
   <p>
    „A načo mi to všetko hovoríš?“ pretrhla ho, ale predsa šuchla bližšie k vŕbe, kde bolo
         tienisto. „Áno, prišla som; Ondrichová prisahala sa na Boha i na Krista, že si veľmi smutný
         a nahnevaný… A veď si mi bol vždy dobrý, Janko. Rubára, toho krchniaka, umlátil si, keď ma
         chcel objímať pri šibačke na Veľkú noc — tá ohava. A vždy si mi bol dobrý. Nuž teraz som ti
         už zaplatila dlžobu. Ondrichová ma tu čaká na sto krokov, nevládala, má záduch. S Bohom,
         Janko, maj rozum, rodičov slúchaj. Do Kožuchova nechoď, ani na hody nie. Sú ti zlí, a mne
         by bolo ľúto, keby ti niečo urobili pre mňa. Chystajú ti lep, vtáčku môj. Môj otec chce ťa
         oznámiť slúžnemu, aby ťa ešte raz volali na vojnu, lebo že si burič, nebezpečný bijak. To
         som ti chcela povedať, a preto dala som sa naviesť Ondrichovej. Teraz už vieš všetko… S
         Bohom!“
   </p>
   <p>
    „Zuzička, tak sa nerozíďme! Darmo vravíš. Ja do Kožuchova pôjdem, čo by tam boly samé
         železné klepce, ako na medveďov, čo by tam slúžny sedel od Jakuba do Jakuba… Ty dobre vieš,
         čo chcem, vieš, načo som ťa volal… Prečo vyhýbaš…“
   </p>
   <p>
    Milo i krotko znel Jankov hlas. Tak krotko nikda indy, pri nikom nezvučal. Celú drsnotu
         potratil. Zuzka oprela ľavý lakeť o vráskavú kôru starej vŕby, hlávku naklonila. Rovnomerno
         prúdila sa mladými žilami jej zdravá sedliacka krv. Temnelo. Západné obláčky, ktoré
         odprevádzaly boly slnko, vrátily sa a na zpiatočnej ceste stretly sa s východnými a
         splynuly s nimi do jedného ľahkého síce, ale predsa hviezdy úplne zakrývajúceho závoja. Na
         severnom obzore, ako ťažká, hmotná stena, stála čierna mrákava, oddeľujúca sa od úhorov.
         Neďaleké vysoké konope černely sa hustými pruhmi. Pred nimi, ako nejasnými punkty posiata
         temnistá stuha, vidné boly kapustniská. Ta, k Slamnici na západ, odrážaly sa od jasnejšieho
         ešte západného nebosklonu príšerné línie blízkej pančavy. Ostrý uhol škrydlovej strechy a
         jej chrbát pretrhnutý bol polosboreným komínom bez dášku. Vybité, pusté obloky, vlastne len
         temné diery v šedom múre, hľadely, ako veľké, no beľmom zatiahnuté, slepé okále nejakého v
         temnej jaskyni utúleného šarkana.
   </p>
   <p>
    „Načo vyhýbaš?“ opätoval slová svoje Janko Dubec, keď deva zanovite mlčala. „Kebys’
         nevedela, nebola bys’ prišla. Ale prišla si, tu si pri mne, tak rieknuc, v mojej moci! Ale
         viem, že si dobrá, milá a milosrdná. Na Boha veríš, a On chce len dobré. On ti vnuknul,
         abys’ prišla, nie Ondrichová.“ Hlas Jankov akosi potratil krotkosť a tón jeho upadol v
         drsnotu.
   </p>
   <p>
    „Nespomínaj!“ živo riekla Zuzka. „Áno, prišla som, a teraz viem, že som zle urobila.
         Verím v Boha, a ten káže predovšetkým rodičov poslúchať. Mne zakazujú… mňa vydávajú!“
         vyhrklo z nej konečne. A to bola hlavná pružina, ktorá ju dohnala večerom pod krivú vŕbu.
         Jej samej bolo to až teraz jasné… Za Ďura… keď len naň pomyslela, triaška ňou lomcovala…
   </p>
   <p>
    “Vidíš… teraz je to von… teba vydávajú! Veď keby toho nebolo, či bych ťa bol zavolal
         sem? Veď o teba ide, nie o mňa. Teba prinúťa, keď nebude pomoci, obrancu… Ej, Bohu, to
         nesmie byť! To je nemožné! Ja to nikdy neprenesiem… Jestli len ty chceš, prekazím všetko!“
   </p>
   <p>
    „Azda mi ty zakážeš vydať sa?“
   </p>
   <p>
    „Nevyhýbaj, necigáň, Zuzka! Ty dobre vieš všetko… Ale to nevieš, že som dni a noci
         myslel…“
   </p>
   <p>
    „A čo si vymyslel, ty výmyseľník? Azda nejakú bitku? Vyhadzovanie z krčmy?“
   </p>
   <p>
    Janko posiaľ stál v úctivej vzdialenosti od devy, zatkýnajúc vybíjané porisko svojej
         valašky, „Kalenou“ zvanej, do zatvrdlej pôdy chodníka. Posledné slová, ačkoľvek nebolo v
         nich nežnosti, povedala Zuzka takým milým, žartovno-lichotivým hláskom, ako by bola chcela
         rieknuť: áno, ja nedbám, som hotová, len ty rob po junácky, len ty buď mojou oporou… I
         osmelil sa Janko, priblížil sa k deve, vzal do hrsti jej malú tvrdú ruku. Chlad jej mladého
         tela ustúpil, krv počala živo, teplo prúdiť sa, ako by vychádzala z jeho ruky, a rujnou
         vlnou bryzgla do srdca, do mladých pŕs, až k sluchom. I cítila pal mladej krvi v lícach, i
         oči jej razom prestaly videť mrákavu na severe, i temné stuhy konopníc.
   </p>
   <p>
    „Rada ťa, rada, Janíčko!“ zašeptala a schytila ho oboma ramenami naraz, silno oprúc sa
         svojím vysokým, štíhlym telom na neho. On málo zpätil sa. „Kalená“ mu vypadla z ruky, i
         ovil svoje mohutné, žilnaté ramená okolo útleho, ako trsť hybkého drieku devinho. Veruže
         ona ani vo sne nepomyslela popredku na taký vzryv citov, na také lámanie mravu a obyčaje
         domorodej. — V Kožuchove ešte i nevesty dlhšie „múdrily sa“, háčily, ba domov odbiehaly. No
         oni oba stykli sa, ako dva bludné meteory, vyrazené z dráhy. Mladá, ešte slabo rozvitá
         deva, dozrela v tomto osudnom momente. Bez citlivuškárstva, silou samej prírody a
         rozladených pomerov rodinných, razom našla oporu v mužovi, ktorý jej bol dosiaľ príjemný,
         zábavný a lichotil jej dievčenskej márnomyseľnosti. Tu už bolo niečo vážnejšieho, akási
         istota oviala ju, keď priľnula k jeho širokej oblej hrudi. To už nebol len príjemný,
         pohyblivý, dušu blažiaci vetierok, to bola skala, na ktorú možno opreť sa bezpečne.
   </p>
   <p>
    Janko hľadal ústami jej ústa, no v horúčke prvého zápalu pritisol pery svoje k jej
         sluchom, lebo ona hlávku klonila. Mocne bily jej sluchové tepny.
   </p>
   <p>
    „Môj, môj!“ hovorila šeptom deva a svojimi chudými, strunistými ramenami ovíňala jeho
         hrdlo do bôľa. Ramená ho mocne stískaly a pritom hrialy, rovno ako rozohriate pálčivým
         slnkom. Uvoľnil driek devy, ako by sa brániť chcel ovinutiu, i pocítil pod dlaňou tlkot jej
         srdca i hybkú vlnu útlych dievčenských pŕs. Zdalo sa mu, že slabne od sladkostného,
         omamujúceho pocitu. „To je už zasnúbenie na celý život!“ pomyslel si radostne. „Ktože nás
         roztrhne?“ a tou myšlienkou zase vrátila sa bodrosť do jeho omámeného srdca.
   </p>
   <p>
    „Tvoj, tvoj, Zuzička! Ty pravdu hovoríš,“ a v tom našiel jej ústa, lebo ona sklonenú
         hlávku vzpriamila. Najprv cítil jej horúci dych, potom pritisol pery k polootvoreným ústam.
         Bol to prvý bozk lásky, tichý, nezvučný, spojujúci telá i duše.
   </p>
   <p>
    V tom bolo počuť silný, jačiaci hvizd celkom na blízku. Konope zašumely, sťa nenadálym
         vetrom, zem zadunela pod hurtovnými krokmi a skokmi.
   </p>
   <p>
    „Zaobíď! Na pravo, na pravo!“ bolo počuť drsný hlas Ďura Čierneho.
   </p>
   <p>
    „Prosto ku krivej vŕbe!“ kričal krchnavý Rubár. „Odhora, od dediny zastaňte!“
   </p>
   <p>
    „Haha! Rovno!“ kričalo asi šesť hrdiel. „Povrazy, povrazy hotuj!“
   </p>
   <p>
    Z vysokých konôp vystŕkaly sa hlavy. Konope šumely a lámaly sa pod krokmi napádateľov.
   </p>
   <p>
    Dupot blížil sa. Zuzka neprebrala sa zo sladkého omámenia. Janko Dubec nezdvorlivým
         pohybom odstrčil Zuzku, vyprostil hrdlo z tuhého objatia jej strunistých ramien a shýbol sa
         pre valašku. Razom našiel porisko, a jeho pravica stisla ho tak kŕčovite, ako by chcela
         vodu z neho vytisnúť… „Čo urobiť?“ pomyslel si, a zastal pred devu.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e542">
       </a>
       VIII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Kožuchovskí parobci šli na obnôcku na Bahno hodne neskoro, lebo gazdovia v súrno robotný
         deň pracovali na koňoch svojich až do čírej tmy, a príduc domov, šarvancom naložili
         posledné prípravné práce na zajtra; až keď sečky narezali, vody nanosili, vozy namastili,
         smeli rujní odrostkovia posadať na holé kone a hajde, na noc, do tučného Bahna.
   </p>
   <p>
    Výhonom ubierali sa do poľa. Boli to všetko ešte temer deti, — najstaršiemu,
         černovlasému Ondriškovi s konca, bolo pätnásť rokov. Bol i trinásťročný Martinko
         Belohlávek, úplné decko, ale chudý šuhaj sedel na svojej kobylke ako prilepený a za ohlávku
         viedol sedlového. Niektorí mali pod opaterou tri kone, na jednom sedel, dvoch viedol.
         Obecná stodola černela sa za výhonom, tam počkali sa. Veselšie je poľom, keď ich je hodne.
         Kone boly rady, že zastaly u stodoly. Akoby zaspaly.
   </p>
   <p>
    „A teraz už hajde!“ riekol Ondriš s konca a šibol ohlávkou tučného koňa.
   </p>
   <p>
    Všetko trhlo sa. So spevom a žartmi prešli i popri poslednej, farskej stodole, a keď
         vyšli na čisté pole, zatíchli; dennou prácou unavené kone opustily hlavy a lenivým krokom,
         ospalo hýbaly sa napred. Na pravo miernym svahom išly úhory, na ľavo pod nimi
         rozprestieraly sa Diely až po aleju ďalekých vŕb pri jarku, čez ktorý až neďaleko pančavy
         mali prejsť.
   </p>
   <p>
    „Ondriško…“ riekol Kabáčik, územčistý, veľmi bystrý šuhaj; obrátil sa na koníku a ľavou
         rukou oprel sa o jeho chrbát. „Počul si, včera v pančave strašilo…“
   </p>
   <p>
    „Áno, počul. Strýc Krištof hovoril. Čosi naňho volalo.“
   </p>
   <p>
    „Šuhajci,“ riekol mladučký, chudý parobok, „mne hovorila kostolníkova Marka, že stane sa
         nebodaj čosi. Jej otec zase videl svetlá v oblokoch. Dajte pozor, keď pôjdeme okolo.“
   </p>
   <p>
    „Mohli by sme obísť Padelkami,“ temer plačlivo riekol šuhaj na chudom žrebcovi, trochu
         krivkajúcom.
   </p>
   <p>
    „Padelkami je veľký obchod, ani nedolezieš do Bahna s tvojím chromým tátošom!“ smial sa
         Ondriš s konca.
   </p>
   <p>
    „Tade je zakázané!“ ozval sa Martinko Belohlávek, ktorý ešte bral doslovne i tú tabuľu,
         na ktorej stálo: „Zakázaný výhon“.
   </p>
   <p>
    „Možno sú to len talafatky,“ riekol Ondriš a bosou nohou udieral koňa do bokov.
   </p>
   <p>
    „A keď Pahrabu chytalo za halenu? Pustil halenu — a nikdy jej viac nevidel.“
   </p>
   <p>
    „V komore je mŕtvy… to ten žobrák, čo na stávku šiel do pančavy…“
   </p>
   <p>
    „Ja už neviem, ale povedzte,“ ozval sa jeden zo starších, „prečo je to, že kone vždy
         fŕkajú, keď ideme zákrutou popri pančave. I včera fŕkaly, a bolo vidno; nie to čo dnes — na
         krok nevidíš.“
   </p>
   <p>
    „Kone fŕkaly,“ riekol vážne Ondriš s konca, „istá vec; kôň fŕka, keď sa mu zachce. Kto
         zakáže koňovi fŕkať… Vari má kôň rozum?“ Ale mu nebolo voľno pritom, lebo sám vedel, že
         kone neobyčajne fŕkajú, keď idú popri pančave.
   </p>
   <p>
    Poľná cesta, hlboko vyjazdená vozmi v mäkkej zemine, viedla ľavne nadol. Zprava ležala
         pustá planina úhorov, nad nimi stála hustá, neforemná záplava ťažkých oblakov, zľava pyšné
         Diely šírily sa, kmitajúc raz vidnejšími kapustnicami, raz temnejšími riekami konopnísk.
         Tam za nimi, ďalej, ako úzky, šedastý prúžik, tiahol sa hustý rad vŕb vedľa jarku. Oblaky
         počaly zaťahovať oblohu, šedá plocha úhorov sčernela; Diely mizly i s prúžikom vŕb okolo
         jarku.
   </p>
   <p>
    „Bude tmavá obnôcka,“ riekol Ondriš s konca; „dobre treba kone sputnať, aby nám zase
         nevošly do panskej seči.“
   </p>
   <p>
    „Má niekto zápalky?“ opýtal sa chudý parobok. Šuhajci počali prevracať vrecká na
         vyšívaných pruclekoch. Vyšlo, že nikto nemá.
   </p>
   <p>
    „Ja mám!“ zavolal Martinko Belohlávek úplne detským hlasom zďaleka, lebo bol trochu
         pozaostal pre sedlového, ktorého viedol na ohlávke a ktorý počal sa háčiť, „i zemiaky mám v
         rukáve, stará mať mi dali.“
   </p>
   <p>
    Hlas Martinka akosi obveselil obnôckárov, tak že niektorí počali i pohvizdovať. Kone
         prestupovaly lenivo s nohy na nohu. Martinko dobrým slovom upokojil sedlového a dohnal
         svojich tovarišov.
   </p>
   <p>
    „Rozprávaj o tom šarkanovi, Ondriško,“ zavolal svojím detským hlasom, „tam, kde si včera
         prestal.“
   </p>
   <p>
    Ondriš s konca pozastal, hŕba koniarov zhustla. Kone, dovedna sohnaté, ako by
         rozveselené, zdvihaly hlavy a pružnejšie kládly kopytá do mäkkej cesty. — I Ondro počal: „A
         keď už prišli k podzemnej diere, riekol Valibuk: ,Čakajte ma tu, kamaráti, hore, ja pôjdem
         prvý. Jestli zavolám len raz: pomáhajte! nedajte na to nič, lebo prvá úzkosť nič nestojí.
         Keď zavolám dva razy: pomáhajte, pomáhajte! vtedy všetkých pobuďte, ktorí pospali, aby boli
         pohotove; ale keď zavolám vo tri vrhy: pomáhajte, pomáhajte, pomáhajte! vtedy lezte všetci
         za mnou do diery, lebo vtedy bude už zle so mnou.‘ Valibuk spustil sa do diery po povraze.
         Sľúbiť všetko sľúbili jeho verní kamaráti. Vedeli, že Valibuk ide do veľkého
         nebezpečenstva, vyhľadať a premôcť zlého šarkana, ktorý mučil dcéru kráľovu. A ako tak
         zmizol Valibuk v diere, jeho kamaráti rozveselili sa, lebo boli istí. Jedni piekli barana,
         druhí pili samorodé víno, tretí spali. Blížila sa jedenásta hodina, z diery ozval sa hlas
         Valibuka: pomáhajte! A oni nič: jedni piekli barana ďalej, druhí pili už druhý kulač
         samorodého vína a tretí spali. Blížila sa pol dvanásta a z diery ozvalo sa: pomáhajte,
         pomáhajte! Vtedy tí, čo piekli barana, mali ho už zjedeného, tí, čo pili, mali druhý kulač
         vypitý, i poobzerali sa — a hybaj v nohy, kade ľahšie, len sa tak kúrilo za nimi; zostali
         len tí spáči. Zavolá môj milý Valibuk vo tri vrhy: pomáhajte, pomáhajte, pomáhajte! To
         zavolal tak hrozne, že zem zatriasla sa a spáčov pobudila. Pretrúc oči a nevidiac ostatných
         kamarátov…“
   </p>
   <p>
    V tom bolo počuť z konopnísk prenikavé hvizdnutie. Ondriš prestal, ako by usekol, kone
         naostrily uši, zdvihnúc svisnuté hlavy.
   </p>
   <p>
    Parobci boli u zákruty, vedúcej popri pančave. Stíchli. Potom pri samej zákrute pošibali
         kone a pustili ich tuhým behom.
   </p>
   <p>
    Ondrišov kôň, najsilnejší, viedol predok, za ním, ťažko vydychujúc, trielili ostatní.
         Martinko Belohlávek zase mal biedu so sedlovým, veľmi čujným, plachým zverom. On zase
         pozaostal, čo ako bil svojho koňa nahými pätami do bokov a ťahal sedlového za ohlávku.
         Pozrel na pravo na pančavu, keď ho boli predhonili, a zakríkol piskľavým hlasom: „Bože!“
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e604">
       </a>
       IX
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Janko Dubec ihneď vedel, že je zradený. V žilistej hrsti trímal svoju baltu, „Kalenou“
         zvanú, ktorá už neraz obránila ho od nápadov… No ona nemôže obrániť česť jeho Zuzky. Keď
         ich tu dopadnú, deva bude zkazená! Hrnce jej budú biť pred oblokom, vence z ovsenej slamy
         viť a hádzať jej pred nohy, keď pôjde do kostola. Jej, krásnej, milej, útlej Zuzke, ktorá v
         omámení lásky nič nepočula, nič nevie, čo jej hrozí! Utekať! Hrozné mu je utekať pred
         Čiernym Ďurom, ale k vôli nej…
   </p>
   <p>
    „Zuzka,“ zašeptal jej do ucha; odstrčená, ihneď hodila sa k nemu a milo klonila hlávku k
         jeho prsiam: „tu nás videli… Čierny Ďuro číhal v konopách… Poďme,“ a ťahal ju za sebou. Ona
         pošla s ním. I keby ju bol do ohňa pekelného tiahol, nebola by sa sprotivila. V nej horel
         prvý oheň lásky a oddanosti.
   </p>
   <p>
    S troch strán blížili sa behom mládenci. Voľnou ostala iba jedna dráha… k pančave. Dubec
         šiel rovno, pred ním otvárala sa hlboká chotárna hrádza. Vzal Zuzku do ramien a preskočil
         priekopu. Ešte niekoľko krokov, a bol u pančavy. Zuzku vtisol do dvier. Sám postavil sa
         pred dvere, trímajúc v pästi „Kalenú“.
   </p>
   <p>
    „Poďte!“ zakričal takým hlasom, že i široké rovné pole dalo ozvenu. „Tu som, poďte!“
   </p>
   <p>
    V tom tuhým behom leteli obnôckári na svojich koňoch. Kone zafŕkaly a prešly v divý
         galop… Ďuro Čierny so svojou gardou ako zarazený zastal u priekopy. Dupot koní, piskľavé
         zakríknutie: „Bože!“ hrozný hlas od pančavy zastrašil ho a ešte viac jeho kamarátov.
   </p>
   <p>
    „Hľa, pozrite… nad komínom!“ zavolal jeden, sekajúc zubmi. Nad komínom bolo šedo-temné
         nebo, ale hlas mládenca mal svoj účinok… Všetci neskôr boli by prisahali, že sa tam čosi
         zablyslo, ako ohnivý chvost…
   </p>
   <p>
    „Pahraba nás ošudil…“ jaktajúc zubmi, riekol mládenec, stojaci popri Ďurovi, „to nebol
         Dubcov hlas, to straší!“
   </p>
   <p>
    Zľava odznieval dupot koní… Temná mrákava od severa vystúpila už až do pol neba. Hrozivo
         hľadely dva obloky zo stien pančavy…
   </p>
   <p>
    „Ošudil, ošudil!“ riekol ustrašene Ďuro. „Len aby sa o tom nedozvedela Ondrichová.
         Poďme…“
   </p>
   <p>
    Ticho, ako kmíni, plazili sa mládenci popri jarku k dedine, zahanbení a smutní.
   </p>
   <p>
    Cestou doviedol Janko svoju Zuzku domov. Otec bol prišiel z krčmy, ľahol na posteľ
         perinami vystlatú a spal, ako zarezaný. Zuzka šuchla, ako myš, do chyže.
   </p>
   <p>
    „Mamička,“ riekla, kľaknúc k jej posteli, „bola som s Jankom Dubcom na Dieloch; sľúbila
         som mu, že budem jeho. Mamička, ináč nemôžem!“
   </p>
   <p>
    „Nu, nu, dcéra moja… Dobre bude… Otec pobil sa s Čiernym na ,obecnom‘. Všetko tam
         dolámali. Zajtra pôjde zas advokátovi o tú lúku… Choď spať. Boh pomôže… Ďura sa už neboj…
         Rozkmotrili sa starí.“
   </p>
   <p>
    Zuzka ľahla k materi a dlho plakala na jej chudej, utrápenej hrudi. Svitalo, keď sa
         zobudila. Zábojník, bledý, blížil sa k žene. „Odpusť mi, stará, to včerajšie… už je konec!
         Zajtra složím rychtárstvo! Ale som aspoň Čiernemu ukázal… Idem na lúky!“
   </p>
   <p>
    *
   </p>
   <p>
    Zábojník složil úrad, prestal piť za obecné i za svoje. Janko Dubec priženil sa do
         Kožuchova, no ešte ani deti jeho neboly uznané za pravých Kožuchovanov, ale keď prišlo k
         sporu, len za také „zkade ruka, zkade noha“. Pančava klesla v rum; teraz tade, kde stála,
         ide pluh oráča.
   </p>
   <p>
   </p>
  </div>
 </body>
</html>
