<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e124">
       </a>
       I
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Jánovi Chomútovi umrela žena, dobrá a starostlivá Mária, a zanechala mu troje detí.
         Najstaršiemu Jankovi ide na dvanásty rok. Bože môj, ako usedave, hlasno nariekal na pohrabe
         ku strašno-vážnym, dušu potriasajúcim zvukom: „Circumdederunt me dolores inferni!“
         Sestrička Hanka tichúčko plakala, preto, že videla starších nariekať. Najmladší Ondriško,
         nechápajúc ešte, o čo ide, na cintore pod ceremoniou pohrabnou sadol si na sviežo nakopanú
         žltú zem a poihrával sa s hrudkami, ktoré o chvíľu maly padať na rakev jeho sladkej materi.
   </p>
   <p>
    Ján Chomút hľadel strmo pred seba, ale ničoho nevidel. Bolo mu ľúto dobrej ženy…
         Sprievod pohol sa s cintora. Janko chytil pravou rukou Hanku, ľavou Ondriška a šiel ticho
         za otcom do chalúpky. Na peci skoro bolo ticho, dýchanie dvoch mladších detí šumelo
         pravidelne. Len Janko dlho nespal, časom hlasne zajajkal, potom ticho hľadel na poval,
         ktorá zdala sa mu akosi uchádzať do výše, šíriť sa a miznúť. Taká vysoká priepasť tam bola,
         on vznášal sa, miznul do nej, tratil sa, tratil — až zasnul.
   </p>
   <p>
    Ján Chomút vždy jasnejšie badal, čo vlastne ztratil smrťou Márie. Prázdno bolo v dome,
         neprívetive. Po laviciach prach, po zemi smeti, po stenách pavučiny. Deti ošarpané,
         neumyté, a ešte i nepohodlné, všetko len od neho prosia, hatia ho v práci. Ani piatok, ani
         sviatok… Obed nechutný, práca odporná — niet potechy, niet poriadku… A on je ešte taký
         mladý, taký plný síl… Jemu chcelo by sa ešte žiť, ešte okúsiť i radosť, útechu!
   </p>
   <p>
    Sedí u obloka a klepe prácou stuhnutými palcami na obločnú dosku. Minulo ešte len pol
         druha roka, čo pochoval ženu — a ako to s ním nadol ide! Všetko akosi mizne, tratí sa,
         ničoho nepribýva. Hja, gazda bez ženy, to je zlá robota!
   </p>
   <p>
    Práve ide okolo šumná Anna Bohúnková. Vdova, niečo prvej, než on ženu, pochovala svojho
         muža v kvete a sile rokov, Martina Bohúnku. Prišiel z hory čerstvý a zdravý, ráno volali k
         nemu s posledným pomazaním kňaza, ktorý našiel už len jeho bezdušné telo.
   </p>
   <p>
    „Ale je urastená, ako borovica v Surovinách,“ pomyslel si Ján, „a hľa, ako ide hrdo!
         Vonku je zima, a ona bez kožuška.“
   </p>
   <p>
    Zapadajúce slnko osvietilo peknú bielu tvár vdovy. Ona bľuskla, ako nenazdajky, k
         Jánovmu obloku a usmiala sa prívetive.
   </p>
   <p>
    „Kamže chodieva denne o tomto čase?“ pomyslel si Ján Chomút. „A prečo sa tak usmiala?“
   </p>
   <p>
    Slnko zapadlo a v chalúpke nastalo odporné šero. Deti na peci ticho pochrapkávaly. Janko
         zakričal zo sna: „Mama, zima!“ Ján Chomút sa zlostne usmial. „Na teplej peci leží, a ešte
         mu je zima!“ a vyšiel pred dom. Poochkal a hľadel na svoju chalupu. Na doškách strechových
         ležal hustou vrstvou svieži sneh.
   </p>
   <p>
    „Bože, dopúšťaš na mňa veľké trápenie! Neznal som biedy, nemal som dlhov — prišiel
         požiar, skántril polovicu môjho imania! A bol to hrozný požiar! Nebyť brata Pavla, bola by
         chorá žena zhorela… A potom i ona ma predsa opustila… Stavba hodila ma do dlhov, a tu
         neopatrené siroty…“
   </p>
   <p>
    Ján vošiel do stajne. Jeho dva nízke, silné kone sa obzrely, ako by vítaly gazdu.
         Nasypal im do hranta ovsa, za rebrík hodil náručie sena. „Nech je aspoň vám dobre!“
         pomyslel si a išiel do chalupy.
   </p>
   <p>
    Dlho nemohol zaspať… Marilo sa mu: nebohá, požiar, dlžoba… a pekná vdova Anna.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e158">
       </a>
       II
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ján Chomút pod večer, keď deti zaspaly, nesedával už u obloka, neklepal prácou
         stuhnutými palcami na obločnú dosku, ale stával u žudra, ktorého niekdy pestrá maľovka bola
         už vyblednutá a zšarpaná. Tam čakával na Bohúnkovú.
   </p>
   <p>
    „Kam, súseda?“
   </p>
   <p>
    „Len tak, na besedu.“
   </p>
   <p>
    „Mám biedu: pomysli si, kôň mi okrivel na zadnú ľavú nohu.“
   </p>
   <p>
    „Aký gazda, taký statok,“ zvonivým smiechom riekla Anna a skrútila sa svižno, ako
         pstruh, keď šibne nastrašený pod breh.
   </p>
   <p>
    Ján skočil za pstruhom. Uspel ju lapiť za strunisté rameno.
   </p>
   <p>
    „Nechoď preč, Anička,“ riekol trasúcim sa hlasom. „Ty vieš, že po daromnici nestojím tu
         každý Boží večer. Poď, poseď!“
   </p>
   <p>
    „A čo by ľudia povedali?“ riekla Anna, ale pritom, ľahko odporujúc, dala sa vtiahnuť a
         sadla na lavičku vo výklenku žudra. Ján sadol na druhú oproti nej.
   </p>
   <p>
    „Vidíš, Anna, som ešte mladý, som bez gazdiny… Ale čo mám ošemetníčiť… Poď za mňa, buď
         mojou gazdinou! Buď materou mojim deťom. Veď si svobodná… ja tiež — zabudni na staré časy…“
   </p>
   <p>
    V krásnych, veľkých očiach Anny zablysol zlý plamienok.
   </p>
   <p>
    „Janko, Janko, čos’ porobil? Azda si rozum už cele potratil? Nedarmo sa hovorí, že keď
         Boh chce človeku rozum zmútiť, vezme mu prvú ženu. Či nevieš, aký bohatý je Martin Belanka?
         Aké nivy má na Priepasnom, aké lúky v Barinách? A kone ako levy, ani jeden nekríva na zadnú
         ľavú nohu… Len prstom kývnem — a som v tieto fašiangy Belankovou ženou.“
   </p>
   <p>
    „Ani ja nie som žobrák, Anna, čo ako poškodil mi nešťastný požiar! A bol podložený,
         našli sme práchno v streche… Nech Boh skára ruku, ktorá ho ta vstrčila! Nech uschne! Ale ja
         sa zase schápem. Som triezvy, robotný. I ty máš majetok. A ja ťa tak rád, tak rád! Veľmi
         rád, Anička!“
   </p>
   <p>
    Anna sa zasmiala.
   </p>
   <p>
    „Môj milý Janko, už je neskoro! Priletela vranka, uchytila Janka! Ako to bolo pri tom
         tanci?“
   </p>
   <p>
    „Pri akom tanci?“
   </p>
   <p>
    „Pravda, tys’ zabudol na také maličkosti! Vtedy bola Mária navrchu, bohatá Mária…“
   </p>
   <p>
    „Anna, čože to spomínaš?… Detinské hračky…“
   </p>
   <p>
    „I to bola detinská hračka, keď si ma pri muzike sadzami začiernil, do kolena kopol? Ako
         sa rehtala vtedy zlostná Mara a túlila sa k tebe!“
   </p>
   <p>
    S dolného konca dediny ustatým krokom vliekol sa Pavel Chomút, starší brat Jánov. Anna
         ho zďaleka zbadala, skočila s lavičky. Ján ju chytil za ruku. Ona sa mu vytrhla a riekla
         pološeptom:
   </p>
   <p>
    „Ostaň si len sám pestúnom svojich troch faganov… rozumieš, Janko, troch!… Rozumieš,
         troch detí prekliatej Mary!“
   </p>
   <p>
    Odbehla, práve keď Pavel dochádzal k domku.
   </p>
   <p>
    „Pochválen!“ riekol. „Čo tu postávaš? Nie je to Bohúnková, čo tak beží hore riadkom? A
         ty si taký naježený!“
   </p>
   <p>
    Ján zašomral nesrozumiteľne a podal bratovi ruku, ako by ho nebol dávno videl.
   </p>
   <p>
    „Čo ti je? Deti máš zdravé? Sú to milé deti… len ich opatruj… I moja žena už sľúbila, že
         sa prizre. No, dobrú noc! Ustal som v hore, žena ma čaká.“
   </p>
   <p>
    Ján neodvetil, a ztratil sa v temnej sieni chalupy.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e219">
       </a>
       III
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Jánovi Chomútovi sa nespí. Trudné, trápne myšlienky letia mu hlavou, krv vrie a páli v
         žilách. Anna Bohúnková mu nejde z umu, vidí jej svodný úsmev, plamenisté, veľké čierne oči,
         hybký driek, strunisté ramience, ktoré sa ako blesk vyrvalo z jeho mocnej ruky… A hlas,
         zvonivý smiech a divné, hrdé reči…
   </p>
   <p>
    „Bože, odpusť hriechy!“ vzdychol, prevaľujúc sa s boka na bok na posteli… Tma, ako v
         rohu, kozúbok dávno vyhasol, len ohromná, zvonku kúrená pec ešte hreje. Pomodlil sa, ale
         sen nejde. A tma ho dusí, dusí. Jemu je strašná tma, strašná samota… Vstane, podpáli sirkou
         mastný borový kŕč na kozúbku a priloží borových triesočiek. S pece šumí trojné dýchanie
         detí.
   </p>
   <p>
    Neisté požmurkávanie malinkého ohníka na kozube ho uspokojuje, on tíchne. Pozre na
         stenu, kde vidí obraz Márie sedmibolestnej. Nebohá žena priniesla pestrý, za sklom zasadený
         obraz s ďalekej púti. Sedmoro mečov vrazeno je v rudé srdce Matky Božej. Čo to vidí?… Veď
         sa jej oko blyslo, akoby ohnivou slzou, a ako by mrklo na neho — a taký strašný smútok
         rozlial sa po jej tvári! Hľa, veď k bôľnemu plaču stiahlo sa jej bledé líce!
   </p>
   <p>
    Ján sa vzchopil a sadol na posteli… Zase jas z oka Márie, zase smútok, plač na tvári…
         Sedem mečov sa hýbe, ako by sa vrážaly hlbšie do rudého srdca… Vyskočil, rozplamenil
         rýchlym točením zhasínajúcu borovú triesku… osvietil obrázok…
   </p>
   <p>
    Tak je… to sa mu len prisnilo… Oko chatrného, jarmočného obrázka mŕtvo hľadí, tvár je
         mŕtva, líce papierovo-bledé…
   </p>
   <p>
    Trieska ešte horí… posvieti si na deti…
   </p>
   <p>
    Tam na teplej peci ležia. Janko drží sestričku Hanku za rúčku; Ondriško odkopol vo sne
         modrú perinku — vidno jeho nahé, biele údy, okrúhle tučné hrdielko… Ján prikryl ho
         perinkou, aby sa neprestydol, keď k ránu pec vychladne.
   </p>
   <p>
    Vonku strhol sa víchor so snežnou metelicou. Strecha časom spraští, na malé obloky
         bubnujú snehové chomáče, hnané vetrom… Búrka vonku je obrazom nepokoja v hrudi Jánovej…
         Lenže búrka vonku je studená, mrazivá, a búrka v jeho hrudi je ohnivá, páliaca… Tým sa,
         možno, vzájomne vyzdvihly, lebo Ján zaspal tvrdým snom, ale až nad ránom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e245">
       </a>
       IV
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pavel Chomút nemal doma pokoja. I s dobrou ženou sa vyvadil pre nič, paholkovi nadal
         tiež pre nič za nič, ba i syna Janka buchol do chrbátka, že dvere nezatvoril dosť ticho…
         Umienil si ísť do krčmy, zaliať svoj žiaľ. No miesto toho zašiel k Jánovi.
   </p>
   <p>
    Našiel ho pod pajtou haraburdy prehadzovať. Vyťahoval staré zvlače, k ničomu nehodné,
         starú vyštrbenú trlicu postavil na tri nohy — štvrtá chybela.
   </p>
   <p>
    „Čo porábaš, brate?“ riekol Pavel a poškrabal sa v zátylku.
   </p>
   <p>
    „Hľadám poklady,“ zasmušeno odvetil Ján a hodil trojnohú trlicu o zem. „Veď už človek
         nestačí platiť. Interess treba zaniesť do sporiteľne, a niet groša; na daň ťa exekvujú — z
         čoho? Predal som jalovicu od Barnuše, všetko málo.“
   </p>
   <p>
    „Janko, pomôžem ti na interessy. Veď si dom neprepil… Boh dopustil nešťastie… Koľko ti
         treba?“
   </p>
   <p>
    „Treba — netreba! Čo ty môžeš? Máš sám toho dosť.“
   </p>
   <p>
    Pavlovi sa zdalo, že brata obmäkčil, hoci znal jeho urputný, tvrdý mrav. A preto počal
         nesmelo:
   </p>
   <p>
    „Janko, ja mám niečo na srdci… O interess sa neboj… O deti sa netráp… Ak chceš, vezme
         ich tetka v Zábreží. Sľubovala… Ale zlé jazyky hovoria po dedine, že si sa zbláznil na
         starosť, že páliš za Annou Bohúnkovou. Ja tomu ešte neverím, hoci som ju raz zazrel utekať
         zpred tvojho domu. Nuž prišiel som sa ťa rovno spýtať, čo to má znamenať?“
   </p>
   <p>
    Ján zahanbeno sklopil oči. Pavel bol omnoho starší od neho a často mu pomáhal. Hanbil sa
         pred ním lhať.
   </p>
   <p>
    „Nuž áno, uchádzal som sa o ňu, ale ona ma nechce. Azda si to ešte rozmyslí…“
   </p>
   <p>
    Pavel potriasol hlavou.
   </p>
   <p>
    „Vidíš, Pavle,“ riekol Ján srdečne, „smutno mi je bez ženy. V dome neporiadok, deti
         zašmúľané, nemá im kto prizreť. Ani obeda, ani večere… Čo robiť?“
   </p>
   <p>
    Ján v srdci cítil, že je to púha lož. Lebo si musel vyznať, že nie preto „páli za Annou
         Bohúnkovou“, ale pre inšie. Preto sa i začervenal.
   </p>
   <p>
    „A kto ti zakazuje oženiť sa?“ ticho riekol Pavel. „Ale prečo práve chceš Bohúnkovú?
         Brat môj, nemá ona dobrého chýru… Dlho slúžila v panskom kaštieli, má mäkké ruky… Vieš, do
         kaštieľa panna, a z neho zdraná! A za toho Bohúnku ako vyšla? Akosi nachytro… priniesla
         hrúzu peňazí… A potom Bohúnka prišiel z hory, veselý a zdravý. Dala mu zapraženej polievky…
         Ostatné vieš.“
   </p>
   <p>
    Pavel prestal, lebo videl, že Ján blýska očima.
   </p>
   <p>
    „Ľudia sú psi,“ riekol nasrdený, „a majú zlé jazyky! Nehovorili i to, že som sa sám
         podpálil, aby sa sprostil chorej ženy? Nehovorili, že si ma ty oklamal o dedictvo a ako
         starší podržal okrem otcovského gruntu i všetky obligácie otcove?“
   </p>
   <p>
    Pavel mlčal. Bol obrazený. No premohol sa a riekol ticho:
   </p>
   <p>
    „Teraz nehovorme o tom. O mňa nejde, ale o teba… Ty máš deti, a chceš sa ženiť. O tom je
         reč. Rob, čo chceš. Nerozkazujem ti. Len ťa prosím, rozváž. Anna Bohúnková je hrdá, bohatá,
         nerobotná… Počúvam i o záletníkoch… Či to bude žena pre teba, mať pre deti tvoje? To
         rozváž… Nedaj na ľudské jazyky, dobre máš, ale pováž, či by Betka Zálesná nebola pre teba
         súcejšia? Alebo Katarína Kuznecká, alebo Anna Chudobková? Veď oženiť áno, to ti je treba.
         Ale prečo práve najväčšiu fiflenu v dedine?“
   </p>
   <p>
    Ján Chomút schytil pokazené zvlače, zdvihol jednu nadlomenú časť a buchol ňou o zem.
   </p>
   <p>
    „A teraz pokoj!“ zakričal neprirodzeným hlasom. „Staraj sa ty o svoje veci! Tebe žena
         neumrela, tys’ nevyhorel! Tam je cesta — tu je chodník!“
   </p>
   <p>
    Jánom triasol veľký hnev. Slová „záletníci“, „fiflena“ ho rozzúrily.
   </p>
   <p>
    Pavel šiel ticho násypom. Pred žudrom, bosý, len v košieľke, stál malý Ondriško a hľadel
         na padajúci sneh. Chlapček sa usmial a uprel svoje veľké, modré oči na strýca, tak nevinne,
         veselo a milo. Pritom prestupoval červenými nôžkami na vlhkej, ubitej hline.
   </p>
   <p>
    „Ideš dnu!“ riekol strýc. „Veď zamrzneš, ty zmok.“ A pritom mu vyhrkla nevdojak slza.
   </p>
   <p>
    Ondriško sa zvrtol a bežal do siene, dupkajúc živo nôžkami.
   </p>
   <p>
    „Tys’ baba,“ podumal Pavel a srdečne sa hanbil za hlúpu slzu.
   </p>
   <p>
    Doma našiel svoju ženu pri prádle. Rukávy mala vysoko vyhrnuté; biele, muskulózne ramená
         len tak prevaľovaly s boka na bok ľanové i konopné prádlo. Tvár mala červenú od práce a
         horúčosti. Kývla mu hlavou a prala ďalej, len tak sa iskrily mydlové šuminy dúhovými
         farbami. Veď prijde nedeľa: jej muž pôjde v čistej, žltkastej košeli do kostola; Judka,
         temer už panna, bielotou rukávcov bude sa jagať pred oltárom. I výšivky bude mať, dielo jej
         pilných rúk, i šatôčku vyšívanú… A ona bude mať jeho lásku a milé zaobchádzanie s ňou i
         detvákmi…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e308">
       </a>
       V
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Anna Bohúnková je naozaj krásna žena a veľmi sa líši od ostatných dedinských. Ťažký je
         život našich sedliaček. Skoro sa vydávajú — a vydaj obyčajne je počiatkom trápenia
         životného… Čas dievčenských hier a bezstarostnosti v dome rodičovskom je veľmi krátky, no
         dlhé je potom ťažké robotovanie. Pred slnkom vstávať, do úmoru hrdlačiť — a odmena? Veľmi
         často surové nakladanie, bitka… Detí pribúda, spev znemie, telo skoro odkvitá, postava sa
         hrbí…
   </p>
   <p>
    Bohúnková všetkého tohoto nezakúsila. Mala vždy mäkko postlaté. V kaštieli robota bola
         ľahká, hravá, nad mužom panovala…
   </p>
   <p>
    Človek neznesie mnoho dobroty. Anna pod ňou klesla, bola márnivá, vypínavá, zlostná…
         Súsedia sa jej báli, „peknou čerticou“ ju prezývali. A naozaj bola pekná — a vedela o tom.
         Ale nevedela, ako pomaly a iste vije si v jej srdci diabol pohodlné hniezdo. Jej hlboké oko
         lislo sa náruživosťou, ktorú nevládala krotiť. Vedela, že má svedomie obťažkané, ale veď
         to, čo videla v kaštieli, posmelilo ju ohlušiť hlas jeho. Veď si tam ničoho nerobili z
         hriechu a bujnosti. Čo všetko povrávalo sa o pánoch po kuchyniach a práčovniach kaštieľa!
   </p>
   <p>
    Ján Chomút zamotával sa každým dňom hlbšie do jej osídel. A ona už prestala chodiť
         povedľa jeho chalupy. Sám za ňou sliedi. Dolapil ju pri studni na kolo. Ako šibko ona vrtí
         kolo, malými, pružnými rukami ťahajúc studené spice… Povraz zamotáva sa rýchlo okolo
         hriadla; jej štíhly driek pritom sa ohýba, ako trsť na rybníku, keď vietor duje… Už ukázalo
         sa vedro nad srubom… Kvapky, iskriac sa, letely nadol a plieskaly tamdolu do vody. Ona
         pravou rukou lapí železný prút a s ľahkosťou postaví vedro na srub… Kolo zakrútilo sa so
         dva razy nazpäť…
   </p>
   <p>
    „Pomôžem ti,“ riekol Ján, chytajúc vedro.
   </p>
   <p>
    „Nepotrebujem…“ a už liala z vedra čistú vodu do dvoch krhiel.
   </p>
   <p>
    „Postoj!“ riekol Ján. „Netráp ma už viac… Načo sa so mnou ihráš, ako mačka s myšou? Veď
         si odkázala —“
   </p>
   <p>
    A to bola pravda. Keď Ján tri dni nevychádzal, keď sa stránil, stará Knotková prišla mu
         pošepnúť to a onô…
   </p>
   <p>
    „Odkázala — neodkázala! Blázon, kto starým babám verí.“
   </p>
   <p>
    Anna popravila si vlasy pod čepcom, stala si v pekných, malých čižmičkách pevne na ľad,
         namrznutý okolo studne. Chytila v obe ruky krhly a krátkymi krokmi šla ulicou. Tak ľahko
         niesla plné krhly, ako by boly prázdne, pritom bola strojno vypriamená. Nikdy ešte nebola
         taká krásna. Jánovi srdce len tak horelo.
   </p>
   <p>
    A doma zase len pustota, prázdno… Už ani Pavel nechodí, nahneval sa. Janko neposlúchol,
         nenanosil dreva k peci… otec zúril… Ondriško reve, reve, nijak ho uspokojiť. Hanka ztratila
         zásterku, zabila misu…
   </p>
   <p>
    „Na pec, potvory!“ kričí Chomút a rozdáva buchnáty.
   </p>
   <p>
    Bôľno vyšticoval Janka, ale Janko ani muk. Pozerá na otca, pozerá, a v očkách mu vlhne.
         Bôľne to bolo šticovanie, cele inakšie, než indy.
   </p>
   <p>
    Jánovi neporiadne do očú visia vlasy, je celý rudý. Ide kŕmiť. Hreší, nadáva koňom…
         Pravého kopol do boka, až tak buchlo. Kôň sa celý striasol a hodil hlavou… V chalupe ticho.
         Ján bojí sa do postele. Sedí za stolom, hlavu na rukách. Počuť spevný hlas… To hlásnik volá
         jedenástu. Jánovi je úzko, nemôže dýchať, steny izby ho tiesňa, tiesni poval… Von, von, na
         vozduch!
   </p>
   <p>
    Krčma je už zavretá. Na prostred dediny stojí chrám, okolo neho vysoké topole. Úzunký
         srp mesiaca vykukol zpoza ťažkých, zimných oblakov. Tiene topoľov prerezávajú zasneženú
         cestu. Kam ho to ťahá? K peknému domku Bohúnkovej. Oblôčky sú temné… Tam oblôčik od dvora…
         tam je jej komôrka… Osmelí sa, tichúnko zaklope.
   </p>
   <p>
    Čaká, zuby mu klepocú mrazom a rozčulením. Ticho. Zaklope ešte raz, trochu silnejšie.
         Ha! kto to vychádza zpod šopy? Ján pritisol sa k stene, na ktorú padal tieň podstrešia… Srp
         mesiaca osvietil postavu… Martina Belanku… Čo tu hľadá? Azda ho spozoroval a skryl sa pod
         šopu. Divá náruživosť zalomcuje Jánom. Už sa chce za ním rútiť a zadrhnúť ho holými rukami.
         Zubami by ho trhal…
   </p>
   <p>
    Okienko brinkne. V ňom ukáže sa milostná, biela tvár Anny… Mesiačik svieti na krásnu
         tvár, na oblú hruď v snehovej, riasnatej košieľke. Ach, ako sa vlní oblá hruď, ako sa lisne
         hrdielce!
   </p>
   <p>
    „Čo tu hľadáš pod mojím oblokom, Janko Vranko? Máš horúcu krv… v takejto zime,“ a Anna
         prehodila na košieľku vlnený ručník. „Ideš k deťom! Kto ti ich ukojí, keď sa ti rozbečia?“
   </p>
   <p>
    „Anna! Povedz, čo tu hľadal v noci Belanka? Čo hľadal pod tvojou šopou?“
   </p>
   <p>
    „Spýtaj sa ho! Ostatne, čo hľadávajú v sobotu večer parobci?“
   </p>
   <p>
    „Nie, nežartuj… Tys’ dobrá, smiluj sa! Veď by sa už i kameň sľutoval…“
   </p>
   <p>
    „Poradím ti. Choď na púť k Márii sedmibolestnej. Kúp srdce z vosku, tam ho zaves na
         hodvábnej stužtičke. Kým prijdeš domov, bude ti srdce ako ľad a na mňa ani nepomyslíš. Ja
         pôjdem za Martina — a ty si vezmi starú Knotkovú… haha! Baba sa vie maznať s fafrnkami!“
   </p>
   <p>
    A zavierala oblok. Ján posunul ruku, aby ho nemohla zavreť.
   </p>
   <p>
    „Pre Boha, buď milosrdná! Nemôžem bez teba žiť… Aspoň na chvíľku, dovoľ… otvor dvierka!
         Všetko ti poviem, všetko!“
   </p>
   <p>
    „Ja ti poviem všetko,“ riekla Anna a vystrčila hlávku s rozpustenými vlasmi do obloka.
         „Poď bližšie, aby nik nepočul, ani Martin…“
   </p>
   <p>
    Ján sa priblížil, tvár jeho bola u tvári Aninej. Cítil teplo jej líc, na jeho tvár vanul
         jej sladký dych…
   </p>
   <p>
    „Vidíš, všetko ti poviem — ale či si toho hoden? Áno, milujem ťa, a milovala som ťa už
         vtedy, keď ťa Mária odlúdila… I vtedy, keď si ma pohanil jej k vôli…“
   </p>
   <p>
    Ján Chomút neveril vlastným ušiam. Čo sa to s ním robí? Dych jej úst týka sa jeho líc,
         mráz prestal, celé jeho telo horí…
   </p>
   <p>
    „Bližšie, bližšie,“ šeptala krásna vdova, „aby to nepočul ani vietor, ani padajúci
         sneh.“
   </p>
   <p>
    Anna horúcimi perami temer dotýkala sa jeho ucha.
   </p>
   <p>
    „Mnoho som podujala, aby prišiel čas náhrady za veľké bôle… Mnoho, veľmi mnoho, Janko…
         Dozvieš sa… No ešte sú tri veľké prekážky — tri, rozumieš? Posiaľ všetky som ja prekonala…
         ty nevieš, ale sa dozvieš… Na tebe je rad prekonať ostatné.“
   </p>
   <p>
    Krásne pery, pri rýchlom hovore, odhaľovaly dva rady bielych zúbkov, jej dych horúco
         ovieval tvár Jánovu.
   </p>
   <p>
    „Aké prekážky?“ spýtal sa udivene.
   </p>
   <p>
    „Tvoje tri deti,“ šeptala Anna. „Či si ty myslíš, že ja chcem chovať na týchto prsiach
         troje hádeniec, hádeniec najväčšej mojej nepriateľky Márie, ktorá mi vretenom hlavu
         dopichala na priadkach preto, že som teba volila do skoku pri svätojánskom ohni?“
   </p>
   <p>
    „Bože môj, čo ja môžem za to!“
   </p>
   <p>
    Anna priložila ústa cele k jeho uchu. Šeptala, ale v jej šepote vrela náruživosť,
         nenávisť, smiešaná s láskou. Ján bol omámený, jeho rozsudok tratil pôdu… Všetko by bol
         urobil — všetko i sľúbil… Detí sa striasť! Čo je to? Bol by hotový všetko žertvovať. Jedno
         slovo — skočí do studne…
   </p>
   <p>
    „A teraz ma už pusť dnu — premrzol som.“
   </p>
   <p>
    Anna uhla sa do obloka. Jasný, veselý smiech zavznel z oblôčka, osvieteného mesiacom.
   </p>
   <p>
    „Tys’ veľmi lacný, Janko Chomútovie!… A splnenie sľubu? Sľuby sa sľubujú, blázni sa
         radujú, môj milý Janko Vranko! Až potom… S Bohom!“
   </p>
   <p>
    A Anna zavrela oblok. Ešte videl čez tably jej krásnu tvár. Vlniak odhodila… videl jej
         bielu košieľku, oblé, krásne prse.
   </p>
   <p>
    Od tejto osudnej chvíle Ján prestal byť tým, čím bol. Arci, on i predtým horel láskou k
         Anne, ale, hoci slabý, bol pánom sám sebe. Od tejto minúty, v ktorej sa dozvedel, že ho
         Anna ľúbi od detstva, prestala jeho vlastná vôľa, stal sa nástrojom jej vôle. Sám seba
         ztratil a našiel sa v cudzej moci, v cudzej, ale sladkej, nevýslovne sladkej. Oblôčik sa
         zavrel, dvierka sa neotváraly, darmo čakal ešte štvrť hodiny. Ale on bol dušou tam, v
         komôrke svodnej ženy; jej obraz neschodil mu s umu, jej dych pálil ho dlho na tvári. Preňho
         nebolo inej myšlienky, inej túžby…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e403">
       </a>
       VI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ako spitý tackal sa Ján k svojmu domku. Až potom precítnul, keď videl, že obloky sú
         osvetlené. Spamätal sa a rýchlo prebehol sieňou, otvoril dvere… Krb jagal sa plameňom — pod
         ním sedia jeho deti.
   </p>
   <p>
    „Čo to stvárate? Nejdete spať, papuče? Kto vám dovolil svietiť?“
   </p>
   <p>
    „Apuško, Ondriško nás zobudil plačom, riekol ticho Janko, bez bázne, otvárajúc na otca
         veľké oči, „a nechcel prestať, bál sa tmy. Rozdúchal som oheň, a tak čakáme na vás,
         apuško.“
   </p>
   <p>
    Hanka mala čerstvú, neospalú tváričku a zasmiala sa, keď Janko hovoril. Ondriško ležal
         na lavici a „pásol koníčky“ cele uspokojený. Jána bodlo niečo. Schytil Ondriška, prehodil
         ho cez plece a položil na pec.
   </p>
   <p>
    „Idete spať, vy štence!“
   </p>
   <p>
    Janko sa ľakol. Otec bol taký bledý, nahnevaný… Chlapec pri nepravidelnom živote od
         matkinej smrti stal sa čudno samostatným, predčasne zrelým. Pomohol Hanke na pec a sám za
         ňou vyskočil. Ondriško počal plakať a volal: „Maminka, maminka!“
   </p>
   <p>
    „Ondriško,“ počul Ján hlas najstaršieho decka, „nekrič! Maminka sú v nebi, oni ťa vidia
         a zaplačú, ak budeš volať.“
   </p>
   <p>
    „Áno, to je pravda,“ riekla Hanka, „a keď budeš ticho, oni prídu, iste prídu.“
   </p>
   <p>
    Ale Ondriška to nepohlo. Boh vie, prečo, ale dnes volal bez prestania: „Maminka,
         maminka!“ čo dávno nerobil, ba zdalo sa, že už i slovo „maminka“ zabúda.
   </p>
   <p>
    Krb zhasol, mesiačik zašiel, nastala tichá, temná noc. V chalupe tma, vlhko, pusto. Ani
         len dychu detí nečuť, tak ticho spia. Jánovi je smutno i radostno na duši. Čo robiť? Kam sa
         vrhnúť? No zmocnila sa ho stará obyčaj, odblesk lepších dní: kľakol k posteli a modlil sa…
         Otčenáš… Zdravás… modlil sa, ale cítil, že je to len šeptanie úst, pusté šeptanie, srdce
         blúdi inde, duša rve sa kamsi inam… „Neuvoď nás…,“ a on želá si pokušenia, sám za ním beží,
         za ním sa ženie. „Zbav nás od zlého…,“ a on ide priamo na zlé, ono to zlé je jeho celým
         šťastím, celou možnosťou šťastia. Bez toho zla čo je s ním?
   </p>
   <p>
    „Maminka, maminka!“ ozval sa hlas Ondriškov.
   </p>
   <p>
    Jánovi bol chlapcov hlas odporný. Ako by ho trhal von z raja, ako by mu zamedzoval cestu
         k šťastiu. A predsa detský hlások volal ho od zlého. Jeho srdce počalo tvrdnúť a
         zahadzovalo všetky city rodinné. „Tys’ zlodej,“ riekol si, „ale či môžeš zato?“ Vyskočil a
         hodil sa na posteľ, až sprašťala. „Nemôžem sa modliť,“ riekol sám sebe; „vidno, padol som
         pod moc zlého — ale či môžem zato?“ A predsa vedel, že môže zato. Ale odháňal myšlienku
         svobodnej vôle, dotušoval sám sebe, že je nesený prúdom, od neho nezávisiacim, že je pod
         mocou diabla, s ktorým boriť sa nemá síl, ba už ani vôle…
   </p>
   <p>
    Ani Anna Bohúnková nespala tej noci. Vstala s vysoko nastlaných perín, rozžala sviečku a
         išla za stôl do kúta, kde stála kasnička z dubového dreva. Otvorila ju kľúčom, obzerajúc
         sa, a vyňala kassetu… Tam v rozdelených škrinkách boly jej poklady… Dve tisícky, potom v
         sväzočkoch pospájané stovky, potom zlaté peniaze, strieborniaky, a na pravo obligácie… Anna
         čítala, tešila sa svojmu dobru… Pri cvengu žltákov obzrela sa naplašeno… ako by ozvena
         zkrsla na cveng, tam kdesi z kúta… Striasla sa, razom zhnusily sa jej peniaze. Vysypala
         žltáky nazad, zachlopila vrchnák skrinky a hlavu položila na rameno.
   </p>
   <p>
    „Nikdy by ma nebol videl panský dvor,“ šeptala, „keby nie Mária… Bola som tichá, krotká
         dievčina… V panenskom stude blížila som sa k nemu, oddala som mu rozmarínok… Lebo som už
         nemohla udusiť v sebe horúci cit… A on ho odhodil, zdeptal nohou a vzal Marišu do tanca!
         Výskal, veselil sa… „Čo chceš, dievčisko?“ Ešte dnes čujem jeho výskot. A predsa ho
         milujem… Pätnásť rokov túžila som za láskou… Či naozaj za láskou? Nie za pomstou?…“
   </p>
   <p>
    Tvár Anny tratila pôvab a z jej čiernych, veľkých očú len tak sršal oheň dávno tlumenej
         zlosti. Ostarla v krátkom momente.
   </p>
   <p>
    „Počala som,“ riekla temer hlasno, „musím dokončiť… On musí byť môj, ale tri zmije nesmú
         hadiť sa medzi mojím a jeho srdcom… U nôh sa mi plazí — ó, aká sladkosť… ale doplaziť sa
         musí bez nich…“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e445">
       </a>
       VII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Slniečko vyšlo ponad zasnežený kraj, brillantmi posialo pole, vnikalo do ohromného lesa,
         severne od dediny. Ako ticho, nevinne driemajú dedinky naše v čase zimnom! Domček u
         domčeka, ako kuriatko u kuriatka. Myslel by si, jeden žije druhým, dušou ich je spoločné
         teplo kvočky, matky-prírody. Kde ta môže zablúdiť zlosť, náruživosť, zločin? Veď je to
         celkovitá nemožnosť! Z komínov kädí sa razom, akoby na povelenie, stĺpy dymu vystupujú
         rovnými líniami a tratia sa spoločne v širokom priestore nebeskom… Vrátka ako vrátka,
         oblôčik ako oblôčik. Na streche hálka ako hálka, zo srdcovitého otvoru na čeľusti trčí
         jednako odpočívajúca kosa tu i tam. Biela ulica, biele dvory. Ale to je len zovnútorný
         obraz. Všade bijú ľudské srdcia, vrú city, rodia sa dobré i zlé náklonnosti. Požiadavky
         rozumové sú arci užšie, ale srdce a cit nemá takých úzkych hraníc. Znamená po pansky
         hľadeť, znamená byť hlupcom, keď nedopúšťame v nízkych triedach toho, čo je srdcového a
         ľudského vo vyšších triedach. A ostatne, čo je vysoké, čo je nízke v ľudskej spoločnosti?
         Ak by tu mali prvé slovo krajčíri a liferanti delikatess, vtedy arci bolo by vyššie to, čo,
         možno, je nízke a podlé.
   </p>
   <p>
    Anna Bohúnková vstala po nepokojnej noci dosť neskoro. Do kostola nešla, niečo hrozného,
         nepovedomého ju zdržiavalo. Ako ísť do chrámu, a mať srdce plné jedu, plné náruživého
         nepokoja! Chodí hrdou svojou sedliackou izbou, polopansky zariadenou. Len staré sedliacke
         formy zostaly. Náradie je už nesedliacke. Nedarmo slúžila v kaštieli. Chodí nepokojne sem i
         tam. Dievku poslala do kostola. A už zvonia poludnie, už vidno oblokom prvých ľudí ísť z
         chrámu. Tiahnu hore ulicou, modlitebnice pod pazuchami.
   </p>
   <p>
    Zadným dvorom vošiel do domu Ján Chomút. To ešte nikdy neurobil, bojac sa brata a zlých
         jazykov.
   </p>
   <p>
    Prišiel z kostola, oviaty duchom Božím. Anna česala si pred zrkadlom svoje bohaté,
         rozpustené rusé vlasy. Keď ho počula vchádzať, hodila si ich na chrbát, že sa len tak
         lunily štíhlym telom, ale sa neobzrela; veď i tak videla v zrkadle Jána.
   </p>
   <p>
    „Čo ťa sem vodí na bielom dni? Či nevidíš ľudí ísť z kostola? Čo mi robíš hanbu? Chceš
         ma dať do huby svojmu bratovi, ktorý ma i tak ináč nenazýva, ako kaštieľskou fiflenou a
         peknou čerticou?“
   </p>
   <p>
    „Prišiel som ti dať s Bohom, Anička,“ riekol Ján Chomút a sadol si na lavicu u pece.
         „Bol som v kostole… modlil som sa, zpytoval som vlastné svedomie… Boh sám mi zakázal… Nuž
         dobre sa maj!“
   </p>
   <p>
    „Nuž čo tu hľadáš? Tys’ už ozaj čistý blázon… Vstúp do kláštora a modli sa do smrti! Kto
         ťa volá?“
   </p>
   <p>
    Krásny, prsný hlas Anin strašne odzbrojil Jána, odhodlaného vzdorovať všetkým nástrahám…
         V izbe bolo tak teplo, tak voňavo, taká útulná lahoda viala zo všetkých kútov, taká mäkká
         lahoda z pekných kasní, z bielej, len povrchne popravenej postieľky… Anna počala tak robiť,
         ako by ho ani tu nebolo. Prestavovala stolce, utierala prach, počala postielať… Pritom
         nôtila si pieseňku… Švihnúc okolo neho svojím ľahkým, pružným krokom, vyšla… Jej pieseň,
         hlasnejšie spievaná, prenikala do izby. Za ňou chloply dvere komory. Závora zvnútra klepla.
   </p>
   <p>
    Ján Chomút cele zničený vstal s lavice a išiel v sieň. Z komory zvučala pieseň. Pieseň i
         zjav krásnej ženy ho cele omámily. Priľnul k dverám komory.
   </p>
   <p>
    „Pusť ma,“ riekol, a plač zvučal v jeho hrdle, „pusť ma, len na jedno slovo!“
   </p>
   <p>
    Pieseň znela ďalej.
   </p>
   <p>
    „Len na jedno slovíčko! Anna! Len na jedno!“
   </p>
   <p>
    Ozval sa smiech. Potom bolo počuť živý hovor.
   </p>
   <p>
    „Z kostola, Martinko?“ pýtala sa vdova mimoidúceho Belanku, otvoriac oblok komôrky.
   </p>
   <p>
    „Áno, Anička — a tys’ nebola?“
   </p>
   <p>
    „Nebola; mala som potkana v kvartieri — takého špatného!“
   </p>
   <p>
    „A na muziku prídeš? Dostali sme od rychtára povolenie.“
   </p>
   <p>
    „Pravdaže prídem…“
   </p>
   <p>
    „A čo mi dáš?“
   </p>
   <p>
    „A ja ti dám perečko za klobúk, hoci som vdova, Martinko! S Bohom!“
   </p>
   <p>
    Ján Chomút oprel sa plecom o dvere komory a chcel ich vyvážiť. V ňom všetko vrelo.
         Odporný hlas soka, štebotanie Anny, to ho rozzúrilo. Ale dvere boly mocné, neodolateľné,
         ako srdce Anny.
   </p>
   <p>
    „Chceš mi dom sboriť?“ ozvala sa Anna. „Mám zavolať rychtára a boženíkov?!“
   </p>
   <p>
    „Anna — sľubujem — všetko sľubujem!“
   </p>
   <p>
    „Najprv vyplň — a von z domu! Dievka príde… Čo ľudia povedia?“
   </p>
   <p>
    Ján Chomút sa spamätal. Videl, že Martin Belanka môže byť víťazom, ale i to videl, že
         len od neho závisí, aby nebol… Kradol sa, ako kmín, hore násypom. Na záhumní preskočil
         plot, hupol po pás do snehu. Ale sneh ho neochladil. Vzdorovité odmietanie Anny pripravilo
         ho o to, čo nadobudol úprimnou modlitbou v chráme.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e506">
       </a>
       VIII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pavel Chomút kremeslí v šope, sediac na ,dedovi‘. Majstruje novú rebrinu. Porízom
         (oberučným nožom) strúha sprušle, pekne na hladko. Že je v šope zima, necíti; v ohni
         kremeselníckom zabúda na zimu i prievan. Razom pred ním zastal Martin Belanka, ako by bol
         zo zeme vyrástol.
   </p>
   <p>
    Bol to duží mládenec, už starší, lebo dlho slúžil pri vojsku; ako ľudia hovorili,
         previnil sa proti poslušenstvu, bol prísne pokutovaný a musel ,nachdienen‘ (slúžiť vyše
         zákonného času). Ani v dedine nemal veľmi dobrého chýru, bol bitkár a záletník. Nadto Pavel
         mal s ním process o medzu, pravotili sa už dlho, a preto bol nemálo udivený videť ho pred
         sebou. „Možno, ide sa konať,“ pomyslel si a strúhal ďalej na sprušli hodne nepozorne, až ho
         i pekne-rúče prestrúhal. No nevypustil z rúk vyhladené rúčky poríza, len prestal ním
         narábať.
   </p>
   <p>
    „Kde sas’ tu vzal, Martin?“ vítal ho po chvíli Pavel.
   </p>
   <p>
    „A to bude na špajdlíky?“ usmejúc sa, riekol Martin, ukazujúc na prestrúhaný sprušel.
   </p>
   <p>
    Pavel odhodil drevko a položil poríz na deda. Posmešné slovo ho zamrzelo.
   </p>
   <p>
    „Čo ťa prinieslo?“
   </p>
   <p>
    „Nedobrá,“ riekol Martin, „hoci ja od pravoty o tú medzu odstupujem a útraty platím…“
   </p>
   <p>
    „Nuž?“
   </p>
   <p>
    „Ale i ty urob niečo. Tvoj brat zase mne odoráva… Vieš, s tou Bohúnkovou. Načo mu je
         to?… Blázni ju, i sám je blázon. Ty bys’ ho mohol pekne-rúče odhovoriť. Oldomáš platím.
         Celá dedina bude sa topiť vo víne. Ináč, Pavle, ani sám neviem, čo urobím… Vieš, že som
         hnevlivý… Tri roky som preto vyše práva slúžil…“
   </p>
   <p>
    „Urobím, čo možno, Martinko,“ riekol dobrosrdečne Pavel a chytil ho za ruku, „ale ty buď
         zas dobrý! Za odstúpenie ďakujem — škoda bolo trov. No, už je koniec. Buďme priatelia!“
   </p>
   <p>
    „Priatelia! Ale povedz Janovi, nech ho viac nevidím na zakázanom!“ Na červenastých
         sluchoch Martina navrely žily.
   </p>
   <p>
    „Na akom zakázanom?“
   </p>
   <p>
    Martin nepočul otázky a hovoril ďalej bez prestávky.
   </p>
   <p>
    „Lebo ho v plachte domov prinesú, a s celými rebrami sa nikdy viac nesíde!“
   </p>
   <p>
    Dobrodušný Pavel vážne zľakol sa Martina. Uspokojoval ho, a bol rád, keď ho videl
         odchádzať s hlavou vzdorovito nazad založenou. Hneď bežal k bratovi.
   </p>
   <p>
    V chyži ho nebolo; len deti sedely na voznej plachte a lúskaly fazuľu. Ondriško bol cele
         zahrabaný v suchej vňati a veselo si dudlal.
   </p>
   <p>
    Brata našiel v stajni kone kŕmiť. Nikdy ho nevidel takého zasmušeného. No dodal si
         smelosti.
   </p>
   <p>
    „Martin Belanka bol u mňa,“ počal úbohý Pavel. „Prišiel sa pokonať, od všetkého
         odstupuje, medzu sám položí na staré miesto, útraty —“
   </p>
   <p>
    Ján Chomút nepočul iné, než dve slová: „Martin Belanka“, to jest uši počuly i ostatné
         slová, ale hlava nechápala ich smyslu… Vytrhol kôl, zabitý medzi koňmi, zdvihol ho vysoko,
         tak že špicatý koniec udrel o trám podlahy. Pavel, vidiac zúrivca, uskočil. Kôl vyletel z
         rúk Jána a udrel do otvorených dvier stajne, tak že ich doska sprašťala, na dvoje
         prelomená.
   </p>
   <p>
    „Odzabíjať sa nedám,“ bázlivo riekol Pavel a rýchlo kráčal násypom na ulicu.
   </p>
   <p>
    Tam sa obzrel. Ján stál pred stajňou a strašne gánil. V jeho pohľade nebol už ani tak
         hnev, ochladený tuhým napnutím telesnej sily, ale akási bôľna, chorobná divokosť.
   </p>
   <p>
    „Janko!“ zakričal Ján Chomút do obloka chyže. Janko vyskočil a vybehol na dvor. „Vylez
         na pôjd a shoď mi sena.“
   </p>
   <p>
    Janko liezol, ako veverica, strmým rebríkom. Shadzoval seno a pritom si spieval.
   </p>
   <p>
    „Čo vždy bľačíš?“ zakričal Ján Chomút, a jednou rukou vytiahol sane zpod šopy. „Choď,
         obleč Hanku i Ondra, pôjdeme do hory.“
   </p>
   <p>
    Janko naradovaný len tak prepletal nôžkami dolu rebríkom, ani rukou sa nezadržiaval. Bol
         to silný, zručný chlapec. Tešil sa sanici, tešil sa hore. Detskému umu je hora niečo
         sviatočného, nevšedného, veľkého. Ba či práve preto nepovstáva toľko talentov medzi horami?
   </p>
   <p>
    „Kamže, kam, súsed?“ zažvatlala neohybným jazykom kmotra Knotková, keď videla, idúc
         popri dome Chomútovom, ako ukladá deti do saní.
   </p>
   <p>
    „Zle bude,“ pomyslel si Ján, „starú babu som stretol!“
   </p>
   <p>
    Obrátil sa k nej.
   </p>
   <p>
    „Ale, strynká, nemá mi kto deti opatriť, veziem ich do Zábrežia k sestre.“
   </p>
   <p>
    „A tak pozde?“ hovorila Knotková. „Veď do večera sotva dôjdeš nazad! Úbožiatka!“
   </p>
   <p>
    „Tys’ úbožiatko!“ skríkol Ján, a baba, krivkajúc, ztratila sa.
   </p>
   <p>
    Ján Chomút nezahol riadnou cestou z brány, ale záhumním. Sane len tak skákaly maninou. A
         potom rovno k hore. Ta, k hore, ktorá obrubuje mierne vlnistý slovenský kraj; k hore, ktorú
         deti vídavaly len zo stodoly, takú modrú, mäkkú, báječnú. Janko bol síce viac ráz v nej, a
         vždy odniesol si z nej slávny cit niečoho krásneho, sviatočného… Dobre nakŕmené, vypočinuté
         kone letia ani šarkany, sneh je dobre zamrznutý, sypký. Už mizne dedina v zimnej hmle, hora
         sa blíži… Tu je už hora! Ale aká divná, sviatočná! Áno, sviatočnejšia, než zďaleka, od
         otcovskej stodoly. Bola osuheľ: krystalmi obťažkané sú ratolesti. Každá parúťka obložená je
         sklom, ktoré ju nadol níži. A na sklo pripadlo snehu — krystal, obložený bielunkým páperím.
         A v krystale, v páperí zimné slnko tvorí milliony diamantov, a nie mŕtvych diamantov, ale
         živých, pohyblivých, čmiriacich sa, meniacich farby. Ako sane letely horskou cestou, tak
         ihraly, skákaly, menily sa blesky a trblietania. Osuheľ redla ďalej, no ratolesti boly
         posypané hojným snehom… Ťažká vrana sletela s borovice a, zakrákajúc, sronila s ratolesti
         chomáč snehu.
   </p>
   <p>
    „Kam tak ďaleko ideme, apuško?“ spýtal sa Janko, schovávajúc premrznuté prstočky do
         rukávov.
   </p>
   <p>
    „Neďaleko,“ riekol Ján a zvrátil sane od cesty na pravo, do hustej hory; pritom pošibal
         kone, až sa vzpieraly a ako blesk ťahaly sane po nedotknutom snehu.
   </p>
   <p>
    Stromy a kríčky len tak mizly, snežné čistinky i čierne fľaky zeme splývaly v jedno. V
         úbočí, dosť ďalekom od hôrnej cesty, Ján Chomút zastal… Poobzeral sa. Samota a mŕtva
         tichosť…
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e589">
       </a>
       IX
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Tu sme na mieste,“ riekol Ján, dojechajúc do Surovín, veľkej obecnej hory. Pod mohutnou
         jedľou bolo čisté miesto, len po bokoch belel sa sneh. Ta složil deti, postlal im hrubý
         koberec. „Idem rúbať siahovice, a ty Janko a Hanka snášajte raždie, urobím vám ohník.“
   </p>
   <p>
    „Ohník, ohník!“ radostne zakričal Ondriško, ktorému bolo už hodne zima.
   </p>
   <p>
    Slnko už snížilo sa, bolo jasno a mrazu pribúdalo. Hanka doniesla v zásterke so pár
         halúzok, Janko dovliekol šmykom na suchej ratolesti mnoho raždia. Otec zapálil suché
         vetvičky. Voňavý, príjemný dym rozvlnil sa vôkol. Už dym hrial. A keď suché raždie
         sprašťalo ohňom, deťom zdalo sa teplejšie, než na rodnej peci. Veselo šibaly plamienky,
         biely, voňavý dym kundolil sa hore pňom mohutnej jedle a, ako by ho boly pily, do seba
         dýchaly husté haluze, tratil sa vo výši. Hanka len otŕčala palčeky proti ohňu a žmurkala
         veselými očkami doňho. Jej strapatá hlavička jagala sa v bleskoch. Ondriško poskakoval
         okolo ohňa, hádzal doň sviežu čečinu, ktorá s praskotom robila malé výbuchy. Ján Chomút
         poodišiel, sekerou privliekol hrubý vrchovec, poodtínal ratolesti a peň porúbal na drobno.
   </p>
   <p>
    „Tak, deti,“ riekol otec, a tvár jeho bledla, „ty, Janko, pomaly prikladaj,“ otec
         odvrátil tvár, „idem tu na blízko, kde sú siahovice; daj pozor, aby ohník nevyhasol, kým sa
         vrátim. Tu máte kus syru a chleba…“
   </p>
   <p>
    Ján Chomút schytil opraty.
   </p>
   <p>
    „Hió!“ zavolal mocným, neprirodzeným hlasom.
   </p>
   <p>
    Kone trhly a zvrátily sane na ľavo. Ján behom, šibajúc kone nemilosrdne, bežal vedľa
         saní. Zahybujúc za húštinu, obzrel sa… Pod mohutnou jedľou sedely deti. Janík dreveným
         kutáčom popráva oheň, Hanka skryla nôžky pod sukničku a vystiera ruky proti ohníku.
         Ondriško v čiernej čiapočke hľadí rovno do vatry.
   </p>
   <p>
    „Hió!“ zavrešťal ešte raz Ján.
   </p>
   <p>
    Zvonce zacvendžaly a sane ztratily sa… Zvonce ešte cengaly, ale slabšie, slabšie… Potom
         celkom zanikol ich ceng…
   </p>
   <p>
    Veselo blkoce plameň. Janko delí syr a chlieb. Deťušky si chutne ujedajú. Ako by nie —
         veď ani obeda nebolo.
   </p>
   <p>
    Z lesa ozýva sa akýsi dutý zvuk.
   </p>
   <p>
    „Hľa, Hanka, otec drevo rúbe,“ riekol Janko, no jeho veľké, umné oči svietily čudným
         svitom.
   </p>
   <p>
    „Krá-krá-krá!“ bolo počuť nad horou. To veľké hajno vrán preletelo.
   </p>
   <p>
    „Dup-dup!“ a neďaleko ohniska zjavil sa veľký horský zajac.
   </p>
   <p>
    „Pozri, pozri, Hanka,“ radostne zašeptal Janko, „ako strihá ušima, ako najašeno hľadí!“
   </p>
   <p>
    Ondriško sa sobral, a chytiť ho a chytiť. Ale ako sa Ondriško pohol, zajac zadupkal
         zadnými behami a zmizol.
   </p>
   <p>
    Hanka sa tomu čuduje.
   </p>
   <p>
    „Janko,a nie je zajačkovi zima bez ohníčka?“
   </p>
   <p>
    „Ó, nie, Hanička. On má teplý kožuštek a má teplú dieru na noc.“
   </p>
   <p>
    „A kto ho kŕmi?“ poznamenal múdry Ondriško. „Veď nemá trávy.“
   </p>
   <p>
    „Obhryzuje kôrky so stromov. Či ste nevideli, ako strýc Pavel handrami omotáva štepy,
         aby ich zajace neobhrýzly?“
   </p>
   <p>
    Hanke zdá sa to byť krivdou, čo robí strýc Pavel. Čo potom jedia úbohé zajačky?
   </p>
   <p>
    Akási hudba zavznie shora. Taká tichá, jednotvárna, a predsa hudba… Za ňou zmrholilo
         drobným sniežkom. To bol dych predvečerného vetra. Rozvlnil horné vrstvy hory, zahúdol — a
         ztratil sa.
   </p>
   <p>
    Janko, vidiac, že raždie sa míňa, prikladá na oheň otcom narúbané polienka vrchovca.
         Svieže ratoliestky sipia, iskry hádžu. Už nečuť zvuku zďaleka, len akosi hora temnie… Hora
         temnie, halí sa do závoja hmlistého — a zásoba dreva mizne. Vetrík, ktorý hudbou zunel v
         korunách stromov, prediera sa do nížin a rozduchuje plameň.
   </p>
   <p>
    Janko je tichý, vážny, len časom jeho jasné, veľké oči blysnú sa vnútorným nepokojom.
         Časom obzerá sa dookola, dobre pozorujúc, aby ho Hanka nevidela. Lebo o Ondriška niet
         starosti. Ešte nič nespozoruje. A vyhudujúci vetierok silneje, vždy dlhším dychom dýše,
         vždy viac snehu sype.
   </p>
   <p>
    Janko je duží chlapec, ale keď sa tak zotmieva, keď polienka miznú, prichodí mu na um
         povesť o vlkodlakoch, ktorí jedia deti, zablúdivšie v hore; a čudno mu je, že je tak všetko
         ticho, okrem dunenia vetra… A hľa, zadíva sa ta v húštinu… Vietor ju práve pohol; Janko
         dobre vie, že ju len púhy vietor pohol, ale jemu zdá sa… tam blysly okále vlkodlaka a jeho
         pazúry odhŕňajú holé ratolesti bučiny…
   </p>
   <p>
    Hanka zaplakala.
   </p>
   <p>
    „Čo ti je, Hanička?“ pýta sa Janko, a starosť o sestričku razom zapudila jeho fantáziu.
         Bučina — ako bučina. „Azda ti je zima? Ešte priložím.“ A Janko prikladá posledné polienka
         na vatru.
   </p>
   <p>
    „Zima mi je nie,“ rečie Hanka, „ale kde je apo, kde apo?“ a potom plakala, hovoriac
         nesrozumiteľné slová. Červenou tváričkou lialy sa jej slzy.
   </p>
   <p>
    „Neboj sa, Hanička… apo príde, a potom poletíme na našich koníčkoch… hió! Ale poď sem,
         bližšie ko mne, bližšie k ohňu… Tak, sadkaj si pekne ko mne, Hanička; ta, kde si bola, dym
         ženie…“
   </p>
   <p>
    Vietor duní divoko horou a hádže s halúz nasadnutý srieň, tak že koberec i šaty detí
         pomaly belejú. Hanka pri Jankovi ticho plače — husté slzy chladia jej líčka. Malý Ondriško,
         počujúc plač sestry, dá sa do krikľavého revania… I zima mu je, i hladný je.
   </p>
   <p>
    Janka pochytí úzkosť. Oheň hasne, drevo sa minulo. Šero tisne sa so strán i shora.
         Vietor sa zosilňuje, už hodil Jankovi chomáč zmrznutého snehu do tvári. Vzchopí sa, poodíde
         v stranu, kde zmizly otcove sane. Chce ďalej, ale krik Hanky a Ondriška ho zastaví. I cesta
         je už zaviata, nevidno stopy saní, i vietor hrozne búri a fičí. Na čistinke pozre hore…
         tmavé oblaky letia k juhu — a už i hviezdy vidno. Vráti sa.
   </p>
   <p>
    Oheň vzplanie ešte raz do výšky, vychrlí iskry, osvieti peň jedle — a zhasne.
   </p>
   <p>
    Šero premenilo sa na tmu… Tlačí sa so všetkých strán, sviera dušu svojou ťažkou,
         obrovskou silou…
   </p>
   <p>
    Janko, duží chlapec, už premohol mnoho — no tu klesla jeho mladá dušička.
   </p>
   <p>
    „Apuško, apuško!“ vykríkol mocným, zúfalým hlasom, a dlho zdržiavané slzy strachu a bôľa
         ručajom vyhŕkly mu z jeho veľkých, jasných očú. Okolo srdiečka bolo mu tak úzko, ako by ho
         bol niekto stískal kováčskymi kliešťami…
   </p>
   <p>
    „Janíčko, mne je zima,“ drkoce Hanka, a zúbky jej klepocú o zúbky.
   </p>
   <p>
    „Janíčko, mne je zima,“ opätuje za ňou jej stále echo, malý Ondriško.
   </p>
   <p>
    „Poď sem, Hanka, i ty, Ondriško,“ hovorí Janko, hoci mu strašný mráz lomcuje mladou
         dušičkou, „sem ko mne sa pritúľte… Ja mám dobrý, teplý kožuštek… Hľa, tak, ešte i koberec
         dáme na seba…“
   </p>
   <p>
    Deti poslúchly, ako kuriatka túlia sa k Jankovi. On jedným krýdlom kožuška prikryl
         Hanku, ktorá útlymi ramienkami objala jeho pás a položila hlávku na jeho prse, druhým
         Ondriška, ktorý složil rúčky, ako pri modlitbe, a pritisol sa k nemu tesno. Janko, hriaty a
         zohrievaný, cíťac, že je on tu jedine silný, obodrel… Ale keď už prestalo viať teplom z
         pahraby, zanášanej padajúcim srieňom, vynaložil poslednú silu a volal neprestajne: „Apuško,
         apuško!“ Pevne veril, že otec pochybil cestu a nemôže ich najsť. Trápne, bôľne tiekly
         hodiny.
   </p>
   <p>
    Vietor ustával. Bolo jasnejšie, lebo odohnal chmáry. Zato bolo chladnejšie. Janko to
         cítil na rukách… vypovedaly mu…
   </p>
   <p>
    „Apuško, apuško!“ kričal.
   </p>
   <p>
    Ale jeho hlas zdal sa mu samému akýmsi tupým…
   </p>
   <p>
    „Apuško, apuško!“
   </p>
   <p>
    Už ho prestali hriať súrodenci… Akosi čudne ticho bol Ondriško…
   </p>
   <p>
    „Apuško, apuško!“ napokon zavolal Janko už zachríplym hlasom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e694">
       </a>
       X
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Pavel Chomút prišiel domov celý nešťastný. Mal s bratom i predtým malé roztržky, no vždy
         všetko zahladil dobrotou a ústupčivosťou. Ale teraz… kôl naňho zdvihne! A nielen zdvihol,
         ale i hodil po ňom… Doma ho netrpelo… Žena kojila jeho najmladšieho, keď prišiel domov.
         Podávala osemmesačnému, tučnému chlapcovi prse, šatkou zakrývajúc prse i tvár decka, keď
         vstúpil do chyže muž. Žena sa usmiala a šťastná pozerala nadol.
   </p>
   <p>
    „Bože môj,“ myslel si Pavel, „aké to šťastie! Aká je milá, starostlivá, aká dobrá!“
   </p>
   <p>
    Judka vrazila do chyže so spevom. Bola pekná, ako malinový kvet, útla, veselá, vďačná.
         Ale Pavla netrpelo doma…
   </p>
   <p>
    „Idem do hory, stará,“ riekol, „nachystaj dobrú večeru.“
   </p>
   <p>
    „Nechoď,“ riekla žena, „deň je taký krátky.“
   </p>
   <p>
    „Azda pôjdem o žni, keď je dlhý! Mám ležať na boku? A drevo?“
   </p>
   <p>
    Žena zamĺkla. Chlapec zaspal pri prsiach, položila ho do kolísky.
   </p>
   <p>
    „Neškriekaj, Judka!“ doložila. „Chlapca mi zobudíš.“
   </p>
   <p>
    Judka sa zvrtla, a už jej nebolo.
   </p>
   <p>
    Pavel vzal sekeru a pílku, ulapil sa na zvlače hájnika, ktorý náhodou šiel do druhého
         chotára. V lese odskočil na Pláňavu, kde mal porúbať štepy. Na Pláňave našiel svoju
         čiastku. Chytil sa strmo do práce. Chystal i palivo, i vyberal bučky na rozličné nástroje.
   </p>
   <p>
    Akákoľvek práca v hore pre poriadneho, nezkazeného sedliaka slovenského má príjemnú
         príchuť, hoci by bola i hodne ťažká. Všade bitý a tlačený, úzkostlive obzerajúci sa na celý
         rad predstavených, trápiteľov, výberčích, dráčov, urážaný a otročený každým černokabátnikom
         — slovenský sedliak v hore cíti závan svobody.
    <span class="emphasis">
     <em>
      „Hora ťa počuje, nič
            nevyžaluje“
     </em>
    </span>
    — v tomto utešenom veršíku národnej piesne vyráža sa silno
         osvobodzujúca moc hory. Tam v doline všetko naňho
    <span class="emphasis">
     <em>
      „žaluje“
     </em>
    </span>
    , či
         prepitý, spodliačený rychtár a či bachratý notár Žid, privilegovaná saňa, na človeka
         dressírovaný stavák-aportér svojich bezpočetných pánov-lovcov… A tam je hora, ona stele sa
         junáckym rozmachom bedrami strání, mlčanlivá, sesterská… A nad ňou vysoké, svobodné nebo —
         len pozreť v jeho belasú hlbinu… duša sa šíri…
   </p>
   <p>
    Pavel pocítil závan horskej svobody, osvobodzujúci ho, mimo bytových bied, ešte i od
         rodinných starostí. Ani nebadal, že sa už silno zvečerilo; zapäl sekeru za pás, hodil pílku
         na rameno až potom, keď už váľaly sa nebom ťažké večerné oblaky a ich prietrhlinami slabo
         žmurkaly hviezdičky. Vietor šumel horou, ktorá už neveselila, ale tiesnila dušu. Pavel
         kráčal snežnou cestou, nikým neprerezanou, a pocítil bázeň. Predsa je len clivo človeku o
         samote, a svoboda hory mení sa v pocit slabosti oproti nepriateľskej prírode. Vietor fučí,
         zametá cestu, hádže do tvári kyprý, zrnistý sneh a husté oblaky metajú tiene a tmu.
   </p>
   <p>
    Na ľavo sú mu Suroviny. Odtiaľ zavial silný dych vetra a doniesol k uchu Pavla akýsi
         kvílny hlas. Zastal, počúva… ticho. Urobil so tridsať krokov bokom k Surovinám, zase sa mu
         zdá, že čuje čudný hlas… tenký, detský… a, Bože, odpusť hriechy, hlas známy… Studený pot
         vystúpil mu na čelo. Prekrižoval sa — a hodil sa v stranu proti vetru…
   </p>
   <p>
    Prišlo mu razom na um, čo slýchaval o Rusalkách, horských Vílach. Mráz prebehol mu
         telom. Z húštin hľadely naňho veľké okále tmy a bielymi obrvami žmurkaly naňho… Vietor
         zavýjal a hvižďal v ihliciach svrčín…
   </p>
   <p>
    „Apuško, apuško!“ začul Pavel zďaleka, ale jasne. Pre Kristove rany, veď je to Jankov
         hlas! Hodil sa mužne vopred. Vietor zazúril, zajačal, až sprašťaly pne jedlín. Rozkolísaný
         konár nízko obrastlej svrčiny šľahol Pavla po hlave, srazil mu čapicu, nasypal snehu do
         vlasov i za košeľu… Naľakaný obzrel sa, či ho nechytá zlá Rusalka…
   </p>
   <p>
    Veď v tom môže byť i diabol! Rusalky, keď chcú zmárniť človeka, zaviesť do priepasti,
         napodobňujú hlasy blízkych milých… volajú hlasom ženy, hlasom rodičov, milej, milého…
         Volajú dobrých ľudí o pomoc, o ratu, a potom obolstenému vypijú krv z prsú! To je ich
         nečistá lesť, ich pekelný podvod…
   </p>
   <p>
    „A veď, kde by sa vzal v noci v ďalekých Surovinách Janko?“ pomyslel si Pavel. „Aký
         nesmysel!“ Pokročil — vhupol do priehlbne a prevalil sa dva razy v hlbokom snehu… Napäl
         sily, vyskočil… Prostovlasý, trasúc sa celým telom, hodil sa nadol od Surovín…
   </p>
   <p>
    „Apuško, apuško…“ zavznelo ešte slabo, a ešte raz, ale už len mrúcim, vzdiaľujúcim sa
         zvukom. Pavel bežal z celej sily… Jeho mocné prse dmuly sa. Až na kraji húštiny stíšil krok
         a vydýchol…
   </p>
   <p>
    Nečistá sila pokúšala sa o jeho život. Boh ho zachránil, znamenie svätého kríža odohnalo
         Zlého. Zatúžil za ženou a deťmi, ako by ich dávno nebol videl. Ponáhľal sa k dedine, už
         prešiel prvé domky vo výhone. Len domov, domov! Ale jednako trápil ho nepokoj, ako človeka,
         ktorý síce nič škaredého nespáchal, no predsa zostal čosi dlžen. Preto zaskočil k Jánovmu
         domu, hoci bolo už dosť pozde. Zaklopal na oblok od dvora.
   </p>
   <p>
    „Janko, si doma?“
   </p>
   <p>
    „Doma!“ zakričal Ján. „Čo búriš?“
   </p>
   <p>
    „Prisnilo sa mi o tvojich deťoch… odpusť… nehnevaj sa, že som ťa nedávno urazil… Či sú
         ti deti zdravé?“
   </p>
   <p>
    Za sklom ukázala sa bledá tvár Jánova.
   </p>
   <p>
    „Zaviezol som ich do Zábrežia… nebolo s nimi už rady… Sestra ťa pozdravuje…“
   </p>
   <p>
    Pavel zabudol na všetky dnešné útrapy a úzkosti, nebolo mu už ľúto ani teplej čiapky.
   </p>
   <p>
    „To si múdre urobil! Sestra naša je dobrá, ako anjel… Dobre im bude.“
   </p>
   <p>
    Ján otvoril oblok.
   </p>
   <p>
    „A ty prostovlasý túlaš sa dedinou, ako blázon!“ riekol a zachechtal sa čudným, jemu
         nevlastným smiechom. „Pravda, veď je nie zima,“ doložil, „milo je, ako na jar… Avšak? Niet
         mrazu, avšak?“
   </p>
   <p>
    Znepáčily sa dobrému Pavlovi slová bratove… Hupkom bežal domov.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e769">
       </a>
       XI
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    I prichádza strašná polnoc. Vietor zabil sa už dávno, nebo pokrylo sa hustými, tichými
         oblakmi. Taká je tma, že sa ani sneh nešereje. A v izbe aká tma! Nevidno ani, kde sú
         obloky. A aké ticho! Veľká pec ešte hreje — ale na nej mŕtvo, ticho. Veľa nocí Ján prebdel,
         odkedy ho má diabol pod mocou, mnohé ho domŕza, ale nikdy nič tak, ako dnes tá tichosť na
         peci…
   </p>
   <p>
    „Všetko sa zahladí,“ šepká mu čosi zľava do ucha, „všetko sa pekne-rúče prikryje…
         Odbehly mi, zablúdily!… Chcel som…“
   </p>
   <p>
    A na to druhý hlas zprava: „Ale či tade vedie cesta do Zábrežia? Mráz je, mráz, mráz.“
   </p>
   <p>
    A zase hlas prvý: „Nik ma nevidel… nik…“
   </p>
   <p>
    „Krá-krá…“ ozvalo sa nad strechou… Nie, to len krov sprašťal pod ťarchou snehu…
   </p>
   <p>
    A jemu zazdalo sa, že s pece ozýva sa trojné dýchanie… „Možno, všetko to sa mi len
         snívalo… deti spia.“ A vedel, že to nemožno, no vstal z postele, vyskočil na lavicu a
         šmátra, šmátra po teplej peci… Tu hlavnička, tam duchienka, plachtička. Ale ináč ticho,
         prázdno…
   </p>
   <p>
    A teraz už odhodil od seba hlas zprava i hlas zľava a padol na chladnú zem prsami nadol.
   </p>
   <p>
    „Beda! beda!“ kričal nahlas.
   </p>
   <p>
    Čo kričať… vzchop sa… zapriahni… možno, ešte nie je pozde… Ešte najde deti pri ohni, veď
         im mnoho dreva narúbal! A Janko, veď je to umný, smelý chlapec. Vstal, zapálil kahanček.
         Obliekol sa… kahanček vložil do lampáša, že ide do stajne kone priahať… Otvorí dvere siene…
         V dverách zjavila sa Anna Bohúnková.
   </p>
   <p>
    Mala na sebe krásny kožuštek, obrúbený lišacím prámom… Ján sa zpätil… lampáš triasol sa
         v jeho ruke. Anna spešno zavrela dvere a hodila závoru. Vošla rovno do izby, vyňala
         vianočnú voskovicu, zažala a postavila na stôl. Potom odhodila kožuštek na lavicu a zjavila
         sa pred Jánom v krásnych, vyšívaných šatách, aké nosievala v kaštieli.
   </p>
   <p>
    „No,“ riekla nenútene, „či zaslúžiš takúto polnočnú návštevu? Či uznáš moju ohromnú
         obeť?“
   </p>
   <p>
    V duši úbohého Jána borily sa city a myšlienky, ako keď vrie v kotle. Krása svodnej
         ženy, povedomie hriechu, možnosť šťastia, muka, bolesť — raj — peklo; táto smesica
         zatískala a znemožňovala jediný spravedlivý cit, ktorý bol spolu i jedine možný… cit
         pokánia.
   </p>
   <p>
    „Už nemám detí,“ riekol napokon Ján a klesol na lavicu za stolom…
   </p>
   <p>
    Anna otvorila veľké čierne oči a z nich šľahal zlý plameň, nie tak radosti, ako zlého
         triumfu. Ona priskočila k nemu, vzala jeho skleslú hlavu do oboch rúk a bozkala bo na čelo
         dlhým bozkom. V tom pozrela na jeho hlavu…
   </p>
   <p>
    „Janko! Pre Boha! Tys’ ošedivel!“
   </p>
   <p>
    Na husto zarastlej hlave Jánovej pribudlo za posledné hodiny mnoho šedivých vlasov…
   </p>
   <p>
    „Ja som zločinec!“ riekol Ján, a odstraňoval sladké telo Anny pravou rukou…
   </p>
   <p>
    „Zločinec si?“ Anna zasmiala sa hlasným, zvonivým smiechom… „Tak už patríme dovedna, už
         nás nik nerozlúči. Neboj sa, ani Martin Belanka… ja ho opovrhujem!“
   </p>
   <p>
    Ján Chomút hľadel nemo pred seba… Anna prisadla k nemu a opierala sa sviežou hruďou
         svojou o jeho rameno.
   </p>
   <p>
    „Pätnásť rokov, Janko, je dlhý čas! Pätnásť rokov si ty, synku, mojím nebom i peklom,
         mojím všetkým… Rozumieš tomu, Janko, Janík? Čo si myslíš, že som spala počas tých
         pätnásťročných múk? Tys’ zločinec? Nie, tys’ môj vykúpenec… Myslíš, že nám obom k vôli
         zaspal večným snom Bohúnka?“
   </p>
   <p>
    Ján ustrašene pozrel na Annu, priznávajúcu sa k takému hroznému zločinu…
   </p>
   <p>
    „Myslíš, že moja pomsta spala, keď prekliata Mária stala sa tvojou ženou? Vieš, kto
         zapálil dom tvoj, keď si nebol doma a žena tvoja ležala bez vlády na posteli?“
   </p>
   <p>
    Ján oprel sa o stenu a hľadel na Annu, ktorá bola vstala a jasala ohnivými bleskami
         široko otvorených očú…
   </p>
   <p>
    „Táto ruka podložila trúd do tvojej strechy, a moja pomsta bola by bývala dokonalá, keby
         prekliaty brat tvoj Pavel nebol vyniesol Máriu z horiaceho domu! A teraz sme už na pokoji,
         teraz sú naše účty v poriadku! Nahradím ti požiar, vyplatím dlžoby… Zabudni na všetko,
         Janíčko; pováž, čo som pretrpela pre teba, jedine pre teba! Zabudnime oba… Tys’ splnil sľub
         — či nebola moja rada dobrá? Kto ťa môže viniť? A jestli chceš, predaj všetko, i ja predám
         a pôjdeme do nového, cudzieho kraja… Počneme nový život…“ Počala ho hladkať po vlasoch. „Ja
         zafarbím tieto šediny láskou, ja budem tvoja na veky.“
   </p>
   <p>
    Tisla hlavu jeho k prsiam. Jánovi zdalo sa razom všetko také pochopiteľné, jednoduché,
         možné, keď stál pod jej očarovaním, keď horel ako vatra.
   </p>
   <p>
    „Muža som otrávila,“ šeptala Anna, sadnúc si tesno k Jánovi, „a čo sa mi stalo? Som tu,
         krásna, mladá, bohatá… Smrteľný nápad urobila som na sokyňu svoju, tvoju ženu, dom som ti
         na popol obrátila — a čo mi je? Som bohatá, zdravá, a teraz i šťastná. Never na hlúposti!
         My sami sme si všetko. Kňazi len hlúposti tárajú, strašia nás peklom. Pekla niet! Je raj,
         ale raj si musíme sami spraviť, tu na zemi, rozumom a smelosťou. Tak ma vyučili v kaštieli,
         a pravdu mali… Čo všetko nedeje sa tam v tých hrdých teremoch… A čo sa im tam stáva?“
   </p>
   <p>
    Akokoľvek bol Ján omámený Annou, v ňom rástol akýsi hlboký bôľ, a popri tom hroznom bôli
         začal sa brieždiť nový cit budúceho obľahčenia… Ale to nebolo to, čo sľubovala Anna; toto
         šípené obľahčenie nesúviselo s jej vrelým objatím, s vôňou, ktorou ho cele omámila… ale
         naopak, hrozná úzkosť vnútorná bola ešte zveličovaná ženskou sladkou nehou, prúdiacou sa z
         bytnosti krásnej ženy… Lebo tu tisla sa hrozná myšlienka: za to zavraždil si deti! Láska a
         výhľad na šťastie nemiernily temný, hrozný bôľ, zapríčinený povedomím len teraz, pred
         chvíľkou spáchaného zločinu proti vlastnej krvi.
   </p>
   <p>
    Kohút zaspieval… Anna sa vzchopila, obliekala pestrý kožuštek s lišacím prámom. Pozrela
         na Jána takým hlbokým, pritom surovo-prísnym pohľadom. Lebo sa jej znepáčilo, že sedel s
         poniknutou hlavou, smutný, zdrtený a nehorel strasťou a láskou, ako očakávala.
   </p>
   <p>
    „Ty, ako sa mi zdá, chabneš, opúšťaš sa, ty nevážiš si toho, čo som vykonala pre teba…
         ty za nič nemáš to, čo som pretrpela… Či nevieš, že každú minútu prijmú ma do kaštieľa, že
         tam budem istá, v pohodlí a zabezpečená? Oj, ty vieš všetko, vieš i o Belankovi, a ešte
         váhaš? Či vieš, že naučila som sa v kaštieli vyšším, krajším mravom? Tam neznajú takých
         hlúpych, sedliackych výhovoriek: že vraj zločin, že vraj krivda! Ty myslíš, že ešte platí
         katechizmus? Nie! Katechizmus už páni dávno zrušili. Teraz platí len to, aby nič nevyšlo na
         javo. No, ak váhaš, tedy — beda! Nožom prekolem toto srdce… ach, veď je i tak plné rán a
         úderov!“
   </p>
   <p>
    Anna vyňala dlhý, lesklý nôž z bočného vrecka na kožušku.
   </p>
   <p>
    „A to na tebe, len na tebe zostane… Budeš štvornásobným vrahom, môj Janko Vranko! Nik
         neuverí, že si ma ty nepreklal! Potom už neunikneš!“
   </p>
   <p>
    Pohyb jej pravice bol taký strmý, istý, že ťažko bolo pochybovať o tom, že čo hovorí, i
         vyplní. Že vyplní strašný sľub, zvestovaly i jej oči, plamenné, zlé, ostré ako dýky.
   </p>
   <p>
    Ján pevne veril, že sa prebodne, i chytil ju za strunisté rameno a sovrel do pästi ruku,
         v ktorej blýskal sa dlhý, špicatý nôž.
   </p>
   <p>
    „Nuž tedy sľúb, že každé moje slovo splníš na ostatnú litierku…“
   </p>
   <p>
    Ján padal zas pod jej moc — predtucha budúceho obľahčenia bledla v jeho duši…
   </p>
   <p>
    „Sľúb!“ zavolala Anna, už menej prísne, ale viac prosebne, svodne, sladko.
   </p>
   <p>
    „Sľubujem,“ riekol Ján a hodil sa k jej nohám, sovrúc ramenom jej trasúce sa kolená.
   </p>
   <p>
    Anna sa k nemu sklonila a zaplakala hlasne; Ján cítil, ako kvapka za kvapkou padajú jej
         hojné slzy na jeho temeno.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e857">
       </a>
       XII
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ale keď Anna odišla, keď tratila sa vôňa jej omamujúcej osobnosti, Ján pocítil ťažobu na
         duši a taký strašný bôľ, že počal si vlasy trhať a biť sa do pŕs.
   </p>
   <p>
    „Nešiel si ratovať, nešiel!“ opätoval. „Oj, deti moje, moje biedne deti! Janíčko môj,
         Hanička a ty malý, nevinný Ondrejko!“
   </p>
   <p>
    A strach duševný a bôľ tak rástol, že už naozaj bolo treba nejakého obľahčenia. Neskorý,
         zimný predsvit šerel sa v oblokoch. Ján vyskočil na lavicu — hľadí na pustú pec… Tam
         hlavnička, tam duchnička, tam plachtička… I padol s lavice na zem a prevaľoval sa po
         studenej dlážke. Vstal, sadol za stôl a čakal rána.
   </p>
   <p>
    A to nedeľné ráno bolo také veselé, svieže, mrazné, len tak trešťalo, ale bolo jasno.
         Obliekol sa sviatočne, a predcit obľahčenia ho zachvátil.
   </p>
   <p>
    „Von to musí,“ podumal, „to nemožno tajiť… Bože, ty všetko vidíš, vidíš i môj zločin…
         Ale neodpustíš bez pokánia! Tu cítim… tu, že ináč nemôžem!“
   </p>
   <p>
    A driečna postava Anny chcela sa blížiť k nemu so svodným, blaho sľubujúcim, sladkým
         úsmevom.
   </p>
   <p>
    Pozrel na obraz Márie sedmibolestnej — a svätým jej lícom zahnatá bola hriešnica. Videl,
         ako srdce svätice krváca bodami sedem mečov, a všetko svetské odletelo od neho. I jeho
         srdce krváca. Ó, blažené krvácanie!
   </p>
   <p>
    Ľudia sbierali sa pred kostolom; bolo ich už hodne, lebo bol zvláštny sviatok kostolný,
         prišli tedy mnohí i z filií. Bolo to obyčajou v tento výročný deň čakať na pána farára,
         ktorému rychtár oddával pred vchodom do chrámu dar veriacich. Starý rychtár, so šedivými
         vlasmi až po plecia, čakal pred vchodom so strieborným kalichom, prikrytým hodvábnou
         šatkou, vyšitou dedinskými devami.
   </p>
   <p>
    Ako pohol sa z fary malý kondukt: farár, rechtor, kostolník a miništranti, všetko vstalo
         so zábradiel a múrikov, rychtár chystal sa k reči…
   </p>
   <p>
    V tom prostovlasý, v sviatočnom kožuchu, ale bledý a rozochvený pribehne Ján Chomút,
         padne pred farárom na tvár a kričí:
   </p>
   <p>
    „Som vrah, som vrah! Svoje tri deti som zavraždil! Milosť, milosť!“
   </p>
   <p>
    Povstalo strašné zmätenie. Všetci mysleli, že sa Ján Chomút zbláznil.
   </p>
   <p>
    Jeho brat vystúpil z množstva, dvíhal Jána, pýtal sa, čo je to… Ale samému bolo ťažko na
         srdci; veď ráno prišla sestra zo Zábrežia a povedala, že o deťoch nevie ničoho…
   </p>
   <p>
    „Len jednu milosť mi dajte!“ zavolal Ján, Pavlom so zeme dvíhaný. „Pán rychtár, poďte so
         mnou, s bratom a boženíkmi! Pán farár, modlite sa za mňa!“
   </p>
   <p>
    Ľud sa hrnul do chrámu. Pavel Chomút viedol brata domov, za ním ťažkým krokom šiel
         rychtár. Zapriahli do dvoch saní. V prvých sedel Ján s Pavlom, v druhých rychtár a dvaja
         boženíci. Leteli, ako víchor, po dobrej sanici.
   </p>
   <p>
    Celou cestou Ján Chomút bol tichý, len časom ťažko vzdychal. Keď sa blížili k Surovinám,
         Ján Chomút zavolal strašným hlasom:
   </p>
   <p>
    „Na pravo, na pravo!“
   </p>
   <p>
    „Bože môj,“ pomyslel si Pavel, „veď ideme v tú stranu, zkadiaľ som počul hlasy…“
   </p>
   <p>
    A bolo mu zas ťažko na duši. Dal sa sklátiť povedačkami! Už vedel, že čo držal za hlas
         svodnej Víly, že to bol hlas úbohého Janka!
   </p>
   <p>
    Pod mohutnou jedľou, pri vatrisku, snehom zaviatom, sedely tri k sebe pritúlené zmrznuté
         deti. Hanka držala Janka objatého okolo pása. Ondriško túlil sa pod krýdlo bračekovho
         kožuška, majúc rúčky složené, ako k modlitbe, na jeho prsiach. Ale i ramienka Hankine, i
         rúčky Ondriškove boly stuhlé, studené… Janko ich tedy ochraňoval pred mrazom, až pokým sám
         nezamrzol.
   </p>
   <p>
    Pavlovi vyrútily sa slzy pri pohľade na deti. Chcel slzy ukryť pred rychtárom a
         boženíkmi, ale keď videl rychtára-starca, ako kľakol k mŕtvolám, ako pozdvihol ruky k nebu,
         i on dal slzám voľný prúd.
   </p>
   <p>
    Ján bol bledý, strašný — a predsa padlo na dušu jeho to predcítené obľahčenie, ako
         nebeská manna.
   </p>
   <p>
    „Kajám sa, kajám sa!“ zakričal. „Ja som ich tu naschvál zanechal, aby zmrzly! Sputnajte
         ma, obeste ma, červa nehodného! Sputnajte ma, pán rychtár; bite ma, boženíci!“
   </p>
   <p>
    Ján chcel sa rútiť na mŕtvoly deti, ale boženíci ho zadržali.
   </p>
   <p>
    Rychtár povedal:
   </p>
   <p>
    „Ľudia prestávajú slúžiť Bohu… oni menia sa na zverov… Vy, deti,“ rychtár položil staré,
         trasúce sa ruky na mŕtvu hlavu Janka, nachýlenú k Hanke, „neprestaly ste dúfať… Janko, tys’
         zakrýval sestričku a bračeka, hoci samému ti mráz lámal údy… Ó, deti… nedarmo riekol
         Spasiteľ: týchto maličkých je kráľovstvo nebeské…“
   </p>
   <p>
    Mŕtvoly detí položili na sane a leteli k dedine…
   </p>
   <p>
    A keď rozchýrilo sa po dedine, ako blesk, čo sa stalo pred kostolom, že sám Ján Chomút
         priznal sa ku zločinu a viedol úrad na miesto strašného skutku, že ho oddávajú súdu, Anna
         Bohúnková v krásnej bundičke s lišacím prámom rezkým krokom, bledá a rozčulená išla snežným
         chodníkom — ku kaštieľu. Poludňajšie slnko utešene svietilo na biele pole. Osvietilo jej
         krásnu, bledú tvár i nedobrý výraz jej očú. Bol v nich výraz temného, vzdorovitého bôľa.
         Zazvonila u vrát a povedala livrovanému lokajovi svoje meno. Vpustili ju ochotne.
         Prekročiac prah, pocítila, že je zachránená, že vstupuje do azylu… Aké hriechy a zločiny by
         nespáchaly a nevedely by zaokryť — kaštiele?
   </p>
  </div>
 </body>
</html>
