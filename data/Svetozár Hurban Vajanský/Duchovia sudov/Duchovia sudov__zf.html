<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e124">
       </a>
       Prvá hlava. Rozpráva sa o stručnom a zreteľnom liste
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Môj dobrý priateľ Karol Zima, advokát krajinských a zmenkových súdov, bol ešte mladý
      gazda, ale pilnosťou a zručnosťou vo svojom remesle zhospodáril si pekný groš v pomerne
      krátkom čase. Kúpil si na predmestí dom a v ňom rozsiahlu pivnicu, pravdaže prázdnu. Bože môj,
      či môže byť smutnejší pohľad, ako na prázdnu pivnicu? Brvná a bielou plesninou obtiahnuté
      klady, na ktorých by de jure divino et humano solídne brušká vínových sudov spočívať maly,
      práve taký dojem robia na človeka, ako neobývaný, nemeblovaný, nekúrený dom v zime.
   </p>
   <p>
    Tohoto náhľadu bol i Zima, dobrý šuhaj, s ktorým som počas akademických trudovín žil
      „mokrým“ životom študentstva; ako sa hovorí, nevyliali sme, keď nám prišiel pod ruku pohár.
   </p>
   <p>
    Kde ste sa podely, časy zlatej akademickej svobody? Ale stoj, noha! Už sa mi pri tomto
      výkrikníku slza v očiach blyští a celú moju bytnosť popadá neuhasiteľný smäd. Smäd za čašou
      sdielneho priateľstva, za bujarou radosťou divej, neskrotenej mladosti, smäd za rozkošou
      búrnych, mladistvých rojčení, keď len pre nás svietilo slnko a tmila sa noc, keď len pre nás
      pýrily sa líčka bielo-ramenných dievčin. Ktože bol väčším pánom, ako my? Veľkosť, sláva,
      vehlas, vďaka národa až po bronzovú sochu: to všetko nás mohlo očakávať. Boli sme ničím v
      prítomnosti a, možno, všetkým v budúcnosti. Toto všetko sklamalo, a ja i Zima rýpeme sa v
      maďarských aktách a v smetisku fádneho filisteriuma. Ale i teraz ešte vyvolávam skrúšeným
      srdcom: nech Boh žehná zem, ktorú v radostnom jasaní depčila naša svobodná noha; nech žehná
      krčmára, ktorý s večne usmiatou tvárou naplňoval večne prázdne naše poháre, a nech mu dá
      lepšie platiacich hostí.
   </p>
   <p>
    Po tejto apostrofe idem k veci. Jedného dňa dostal som od Karla list s nasledujúcim
      obsahom:
   </p>
   <p>
    „Strapatý Tóno! Po prvé: pravotu X contra Y som vyhral. Po druhé: dostal som zato
      päťtisíc-zlatovú oročku. Po tretie: zaplnil som svoj sklep dobrým, nekrsteným vínom, a teba,
      môj Tóno, povolávam na slávnu koštúrovú koštovku. Vlastnoručne písal i podpísal Karol Zima.
      Manu propria. Datum ut supra.“
   </p>
   <p>
    Takéto invitácie sa nezapovrhujú, najmä medzi bývalými kamarátmi akademickými. Náhoda
      postavila celej veci korunu tým, že ledva som prečítal dôležitú listinu, kde sa vezme, tu sa
      vezme, vpáli do chyže Janko Sladký s bielou tvárou! Vrelé objatie, krik, lom, štabarc, fajky s
      dlhými pipasármi letia ako opilé na zem, psovi jeden z nás stupil na chvost, čo Dunčo s
      prenikavým kvílením kvittoval, — jedným slovom, moja tichá, tabakovým dymom prepacovaná chyža
      premenila sa zrazu v hrmotné pole priateľských výlevov. Toto sa dá ľahko vysvetliť. Janíčko
      Sladký bol mi práve toľko, ako Karol Zima, dobrý, vyzkúsený priateľ či pri pivom zmáčanom
      stole, či v búrach a biedach tohoto hrbolcovitého života — a ja som ho už tri roky nevidel! Po
      pretrpených všedných otázkach a odpovediach smraštil môj Janko bielu tvár a preriekol hlasom
      hrobárskym:
   </p>
   <p>
    „Amice Tóno, ty si len bočná osoba v tragédii môjho nenadáleho príchodu! Ja idem do mesta
      so samovražedlnými úmysly! Zaplač, brate, idem sa ženiť!“
   </p>
   <p>
    „Nech žije švárna Elenka! Ej, no, teda predsa si ty lepší človek, ako som sám myslel!
      Budem družbom?“
   </p>
   <p>
    Janko si vzdychol a jeho bledé líca polialy sa ľahkým rumencom.
   </p>
   <p>
    „Ej, veď práve v tom trčí čert! Ja som prišiel z rozkazu prísnych rodičov pre Lujzu von
      Knickeburg. Zajtra sa majú svätiť slávnostné sľuby! Všetko zariadila už obapolná rodičovská
      múdrosť — len ja som posiaľ chyboval, ale teraz sa, ako vidíš, i táto medzera zaplnila. Tu som
      celý, ako ma Boh do sveta vysotil. Však, to je chutná bryndza?“
   </p>
   <p>
    Janko si sadol na stolec a svesil hlavu, ako zmoklá sliepka. Ja som vyvalil okále.
   </p>
   <p>
    „A ty poslúchaš takýto bohaprázdny rozkaz? Azda si sa poturčil? To je plané ovocie s
      hlúpymi aristokratickými predsudkami, s túžbou po luxuse — a so žobrotou v zapätí. Ej, to sa
      nesmie stať! Radšej vstúp do františkánskeho kláštora za kuchára, i tak si pri našich hôrnych
      vychádzkach voždy guľáš varieval. To sa nesmie stať! Skôr vyletím komínom, ako striga, skôr ma
      pretiahneš, hľa, čez tento močkový pipasár! Nedovolím! Málo nás je, a tužibuď, taký poriadny
      slovenský šuhaj s grošmi ide sa na veky zahrdúsiť! Ale ste si vybrali! Princessin von
      Lausighausen!“
   </p>
   <p>
    „Tebe je ľahko harusiť dve na tri — ale mne niet pomoci. Vôľa môjho otca a predsudky
      zemianskej materi premáhajú všetky moje vzdory. Ale čo po tom! Tak som rád, že sa môžem v
      posledných chvíľach umierajúcej mojej svobody s tebou, môj Toníčko, poshovárať. A propos:
      zapáľme si; tu sú, hľa, izbou rozletené fajky.“
   </p>
   <p>
    Ja som podal svojmu hosťovi Karlov stručný lístok.
   </p>
   <p>
    „No, vy ste vždy ešte tí starí ľahkí vtáci,“ povedal s úsmevom môj kamarát. „Ja teda
      zabijem jedným udretím dve muchy!“
   </p>
   <p>
    „Jednu muchu a jednu plošticu,“ poznamenal som cynicky.
   </p>
   <p>
    Večer sme políhali do postieľ a ja som držal, takto sa pohodlne rozťahujúc, svojmu hosťovi
      prednášky o rodine Knickeburg, o vysokomyseľnosti a márnivosti Lujzinej, o jej neskrotiteľnej
      túžbe za svetáctvom a sľuboval som mu výťah z pozemnej knihy, ktorý mu otvorí oči a ukáže
      Montblanc nezaplatiteľných dlhov, ktorými sú obťažené ich ešte neodtalafárené nemovitosti.
      Plamenným jazykom líčil som nemeckú pažravosť jej rodiny, ktorá už od rokov čaká na bohatého
      ženícha, aby ho mohla pod titulom švagrovstva, tesťovstva, ujčekovstva vyciciavať. Povedal som
      mu, že akýsi Kálossy, náramne zlumpovaný, majetný barón, chodieva do Knickeburgov, a tešil som
      ho, že bude mať bezpochyby v ňom verného a nezlomného hausfrajnda, ak nie predchodcu; ako vždy
      stojí v lóži Knickeburgovskej za chrbtom Lujziriým, ako sa dôverne s ňou shovára počas
      medzidejov, ako celé mesto rozpráva, že mu Lujza s času na čas dáva rendezvousy na
      „Vzdychačke“.
   </p>
   <p>
    „To si veru kaľavnú domácnosť zariadiš! Nebudeš mať ani potešenia, ani pokoja pod vlastnou
      strechou. A so pár superfajnových knixov a bežných fádnych fráz ťa veru neodškoduje za celý
      ztratený život. Veď kebys’ dostal s ňou nejaké Krözusove poklady, nech by to už ďas sobral —
      ale takto!“
   </p>
   <p>
    A zas som prešiel na majetok a radil som mu, aby sa len starého Icíka Hindelsmayera
      spýtal, že mu udá niektoré statočné summičky, ktorými starý Knickeburg fľakoval svoj roztrhaný
      luxuriózny život. Slovom, líčil som mu veľkú barinu, do ktorej ide strčiť svoje lakované
      topánky.
   </p>
   <p>
    Janko Sladký veril-neveril, no bol mäkkej, trpnej povahy, a že neskončil štúdií a
      nezarábal, mal pred otcom nekonečný rešpekt. Jeho mäkká, čistá duša nemohla vzdorovať rozkazom
      toho, ktorý mu bol dobrodincom od detinstva, ktorý ho i teraz blýskavo vydržoval, a teraz z
      chybnej špekulácie ide zrušiť a zničiť všetky svoje dobrodenia tým, že ho núti k
      neprirodzenému a záhubnému manželstvu, že ho ide hodiť v obeť intrigám rodiny, ktorá všetky
      chyby aristokracie podržala, ale z predností zemianskych okrem hlúpeho „von“ ničoho neratovala
      v hýrivom svojom živote.
   </p>
   <p>
    Jankova matka bola veľmi vážna matróna, ale nemohla zabudnúť, že v tereme, v ktorom uzrela
      svetlo sveta, viseli po stenách parochňami okrášlení páni s rovnými kordami a že títo páni
      boli jej slávni a urodzení predkovia. A keď už jediný jej synček nemohol prísť do podobného,
      címermi okrášleného teremu, tak si želala aspoň dožiť, aby si vzal dámu zo zemianskeho
      pokolenia, ktorá by mohla k veľkému majetku Sladkých pripojiť blesk aristokratického života.
      Ja som tomu dobre rozumel, a preto som v svojej prednáške i to s prízvukom opätoval, že keby
      Jankovi rodičia poznali opravdový stav veci, že by ho istotne k manželstvu tak urputne
      nenútili.
   </p>
   <p>
    A moja posteľná kázeň musela byť náramne zaujímavá, lebo na moju konečnú a záverečnú
      otázku: „No, či nemám pravdu?“ odpovedal mi môj zbožný posluchač ľúbezným chrapotom
      spravedlivého.
   </p>
   <p>
    Ja som sa obrátil k stene, zahrešil som pod fúz: „No, vezmi si pre mňa hoci diablovu
      tetku!“ a zaspal som za jeho príkladom. Snívalo sa mi, že prišiel ko mne duch Perkeo (ako
      študenti sme čítali a zbožňovali nemeckého poeta Viktora Scheffela), rehtal sa mi do tvári a
      vypil na dúšok kolossálny korbeľ porýnskeho vína. Na fúzoch mu zostaly kvapky viseť — perlily
      sa, ako diamanty, a osvetľovaly magickým svetlom drobnú postavu opitého loktibradu. „Víno,“
      ľalotal ťažkým jazykom, „víno je proti láske dobrá medicína!“ Potvora, kde nabral toho
      prorockého ducha?!
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e181">
       </a>
       Druhá hlava. Spomína sa, ako sa Karol Zima jeduje a ako sa Sladký u Knickeburgov
      topí
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Karolko Zima, majúc pod pazuchou veľký balík aktov, ponáhľal sa do svojej kancellárie, a
      na veľké svoje zadivenie našiel v chyži mnoho dymu, ani v Olympe oblakov, a v dyme dve známe
      postavy. Zas sa strhol lom a štabarc, zas búrilo priateľské vítanie, z prvej hlavy dobre
      známe, nateraz bez psieho finále. Zima hodil aktá na pult, poslal pisára, aby išiel prehrať do
      okresného súdu dve summárky, a traja priatelia sa tešili, že sa po dlhom rozlúčení zase sišli.
   </p>
   <p>
    Karol urobil dlhú tvár, keď sme mu rozprávali účel Jankovho križiackeho ťaženia.
      Začervenal sa od jedu, ako rak, vynadal nám brevi manu obom do trubirohov — titul, ktorý
      urobil Jankovu tvár ešte sentimentálnejšou, a ktorý som ja shodil s pleca, lebo sa mňa celá
      vec netýkala.
   </p>
   <p>
    Moja včerajšia kázeň znela trochu hrubšími výrazmi korenená z Karlových úst, a Janko ho s
      tou samou oddanosťou vypočúval, lenže nateraz nemohol zaspať.
   </p>
   <p>
    Odbila jedenásta hodina, a Sladký sa hodil do gály, aby urobil svojej snúbenici prvú
      návštevu. My sme ho vyprevádzali bratskými grobianstvami a nahovorili mu toľko do duše, že bol
      chudák celý pomätený a bledý, ako stena. Povinnosť a strach ho hnaly — a možno, že i istá
      dózis samoľúbosti. Srdce človeka je nerozluštiteľná hádanka!
   </p>
   <p>
    „Čo bude z Elenky, dobrej, úprimnej duše,“ jedoval sa Karol a meral chyžu dlhými krokmi,
      nakoľko mu to pri jeho územčistej postave možné bolo, „ktorú tento zbaláchaný panák takto
      pekne-krásne sedeť nechá v Komárovej? Zkazí seba, pošpiní sa zradou! Nie, to sa nestane!“
   </p>
   <p>
    Nahnevaný čiahol na kasňu a vysypal šachové figúry na stôl medzi prosbopisy o exekúcie. My
      sme postavili šach a ja som milého Karla v prvej partii namastil, ako hada. To ho ešte viac
      rozladilo, forsiroval druhú, tretiu partiu s tým samým neúspechom. Nechcel som hrať, vidiac
      jeho roztržitosť.
   </p>
   <p>
    „Musíš dať revanš!“
   </p>
   <p>
    Starý rittmajster Knickeburg býval v najkrajšej ulici mesta, v skvostnom panskom byte. Ta
      sa ubieral Janko Sladký. Krásne koberce po širokých schodoch, vysoké sklené dvere, turecké
      náradie, ťažké zamatové záclony a čalúny — slovom, všetko ukazovalo na bohatstvo. Janka
      uvítali s veľkou blahosklonnosťou, starý rittmajster mu s oduševnením vyprával, koľko ráz
      diníroval u dvora, a že arcivojvoda Albrecht raz povedal po veľkej paráde: „Tak dobre nesedí
      nikto na koni, ako von Knickeburg!“ Potom ho vraj po pleci potľapkal.
   </p>
   <p>
    „Po tomto pleci,“ ukazoval pravým prstom na svoje ľavé plece.
   </p>
   <p>
    Janko hľadel s poslušným obdivovaním na majorovo ľavé plece.
   </p>
   <p>
    Jeho pani, nízka, stará baba s končitým jazykom a chripľavým hlasom, do ktorého bola iste
      zaľúbená, lebo vrešťala ani rapkáč na Veľký piatok, strkala sa Jankovi jednostajne do tvári a
      veľmi sa vyhovárala, že svojho murína poslala do letohradu, aby tam urobil poriadky, lebo sa
      celá família utiahnuť mieni do svojho eldoráda koncom júna.
   </p>
   <p>
    Konečne prišla i Lujza do salóna — pravda tak, ako by ani zďaleka nebola šípila príchod
      hosťa, s papagájom na ruke, ktorý mal úlohu drapírovať jej malú okrúhlu postavu a dať jej
      náter interessantný; ale sa mu, potvore, niečo prihodilo, čo Lujzu do rozpakov priviedlo a
      neskôr veľa benzínu stálo. Bohaté kadere, medzi bratmi šesťdesiat toliarov hodné, rozplývaly
      sa jej lahodne okrúhlou, bezúhonne bielou šijou; na valcovom ramene leskla sa diamantmi
      ozdobená náramnica.
   </p>
   <p>
    Sladký vyskočil s pohovky a uklonil sa prichádzajúcej s pružnou elegantnosťou parížskeho
      ľva, a čo chvíľa zmizli páni rodičia a on ostal samotný so svojou budúcou tovariškyňou života.
      Rozhovor tiekol o divadle, koňských predstihoch a zostal zaujímavým až potiaľ, keď Lujza
      všetky dňové bonmoty z koralových ústok vystrieľala — potom sadla k pianu a bielymi
      oprsteňkovanými palčekmi zručne stláčala klávesy, vyludzujúc z nástroja akúsi módnu salónnu
      pieseň.
   </p>
   <p>
    Janko bol celý vo vytržení, hľadiac na krásne poprsie, dosť skúpo brusselskými čipkami
      oblemované, na elegantnosť pohybov — a zvuky piana zdaly sa mu byť nebeskou harmoniou. Ako
      nežne zvyšujú veľké koraly snehovú belosť kvetúceho hrdla. Ako mámivo účinkuje blesk
      uhľo-čiernych očú. Kamelia vo vlasoch jastrí bielym svitom na šuhaja, ako by sa pýšila, že
      smie svietiť na takej krásnej, nežnej hlávke!
   </p>
   <p>
    S akou nežnou ľahkosťou vyvádza ona prstolomné behy po klaviatúre; jej rúčky svieťa
      belšie, ako zo slonovej kosti zhotovené klávesy. Svodná postava sa len ľahho opiera o skvostný
      stolec, sťa by sa zpolovice v povetrí vznášala, a predsa koľko smysly omamujúcej pôvabnosti je
      v plných údoch, v tomto okrúhlom drieku!
   </p>
   <p>
    Nediviť sa, keď sa rozbúri myseľ šuhaja pri pohľade na devu; nediviť sa, keď rozohní sa
      fantázia smyselným plápolaním. Rodičia chceli, a teraz už i on chce.
   </p>
   <p>
    V tom blysol Jankovi v úzadí jeho duše inší obrázok. Útla, štíhla devuška, cudne zahalená
      v jednoduché šatočky, ale vo fialkových očkách koľko nevinnej krásoty, koľko oddanosti a koľko
      ľúbosti! Suchá nezabúdka na bielej karotke! „Elenka, Elenka,“ ozývalo sa v jeho srdci. V tom
      zaduňalo hromovité forte a prsty Lujzy kŕčovite tancovaly po klaviatúre — obraz zmizol z
      úzadia Jankovej duše a smyselnosť budiaca postava Lujzy opanovala šuhajovu myseľ a
      obrazotvornosť. Lujza prestala hrať, prešla na diván a s ľahkosťou a nenútenosťou hovorila o
      ich pomere, všetko svaľujúc na rodičovskú múdrosť. Medzi rečou prehadzoval jej alabastrový
      prštek dosky skvostného alba s pozlátenými záponami; celá jej svodná, trochu krátka, hrozne
      tesno šnurovačkou upiata postava opierala sa s nenútenosťou kráľovny do mäkkých, vypuklých
      polštárov pohovky.
   </p>
   <p>
    Sladký sa topil, vyprával s ohňom a vrelým záujmom; ona vedela jeho mládeneckú odvahu s
      vyrátaným taktom mierniť, lebo nejaký vrelší cit nie je nóbl; manželstvá pravej modernej
      aristokracie sú smluvy konvencionálne, alebo passie, nikda však nesmejú prejať na seba
      sedliacku úprimnosť.
   </p>
   <p>
    A práve Lujzina nedotklivosť obrúbila jej postavu v očiach Jankových krážom neviny a
      čistoty. Topil sa.
   </p>
   <p>
    My sme boli vtedy v jeho očiach utrhační, lživí ľudia. Ako by mohly Lujzine jasné dve oči,
      ľúbo dmúce sa ňádra, také ľaliové, také utešené, lhať a klamať, pretvarovať sa? To nemožno, to
      nemožno! Lujza vstala a krokom pravej svetovej dámy odišla od pohovky — hodvábne šaty šumely
      okuzľujúcou muzikou okolo jej údov. Keď vstávala s pohovky, blysla sa zpod šiat jej malinká
      nôžka, v čiernej, hlboko vykrojenej topánočke obutá, ale zmizla opäť, ako blesk, v bohatých
      záhyboch šiat! Jej nežná poklona, jej pohľad — slovom, celá jej bytnosť oviata bola kúzlom
      príťažlivej vnady, a akýsi narkotický vozduch obkľučoval jej pôvabnú postavu.
   </p>
   <p>
    Janko bol celý v zmätku, a keď odchádzala robiť toilettu na prechádzku, chytil jej bielu
      rúčku a vtisol na ňu bozk, ktorý vrúcnosťou a ohňom jasné svedectvo vydával o víťazstve
      Lujzinej jastrivosti. Ľúby, ale pritom pyšný úsmev hral jej ústami, a Janko v tom momente
      koril sa pred ňou a jej láska zdala sa mu byť jediná možnosť a podmienka životného šťastia.
      Ona zmizla, hodiac už z dvier pohľad na Janka, pohľad, zosilnený úsmevom, temer posmešným.
   </p>
   <p>
    „Ach, ja trubiroh! Čo som sa jej nehodil k nohám? Nejaký Kálossy mi ju môže odňať! Mal som
      bozkať lemy jej šumivých šiat!“
   </p>
   <p>
    Krv mu udrela do hlavy a srdce mu hlasne búchalo. Z druhých dvier priletel sluha v
      popolavej livreji a odovzdal mu billetku dnešných večierkov. „Pánu barónovi Kálossymu,“ čítal
      Janko adressu, a obrátil sa k sluhovi:
   </p>
   <p>
    „To nie pre mňa.“
   </p>
   <p>
    Sluha hľadal celý v rozpakoch medzi mnohými pozvaniami, a našiel konečne pravú billetku.
   </p>
   <p>
    Janko hľadal v nej s trasením počiatok.
   </p>
   <p>
    „O ôsmej hodine!“ vzdychol, ako by mu to pridlho bolo. Dobrý srdcom, trpel na hroznú
      slabosť oproti silným dojmom. Zopreť sa citom znamenalo tuhý boj, v ktorom nie vždy bol
      víťazom.
   </p>
   <p>
    Onedlho sa priklátila stará Knickeburgová a prepúšťala ho s nesčíselnými knixami, a on jej
      bozkal ruku, ba práve šepol čosi o svojom šťastí. Na schodoch stretol Žida v dlhom kapute s
      nevýslovne podozrivými žmurkajúcimi očami. Bol to Icík Hindelsmayer, úžerník a krvosavec,
      špecialista. Jeho pastvou boli officieri, penzionisti a úradníci. Šiel ku Knickeburgovi a
      shováral sa dlho s ním o samote, a keď sa vzdiaľoval, jeho potmešilá tvár usmievala sa
      radostne.
   </p>
   <p>
    O dve hodiny bolo v meste všeobecne známo, že Johann von Sladky, syn povestného boháča v
      -skej stolici, svätiť bude dnes večer svoje sľuby s Lujzou von Knickeburg.
   </p>
   <p>
    „Už je čas, aby chytili mastného balega,“ rozprávaly ostré jazyky, „ináč by sotva dlho
      vystal hrozitánsky poprask Knickeburgovskej slávy.“
   </p>
   <p>
    Karol Zima nechcel prestať šachovať. Ale konečne som vstal, pozrúc von oblokom. Zazrel som
      Janka blížiť sa ulicou.
   </p>
   <p>
    „Počuj,“ hovorím Zimovi, „tu letí náš Janko; mne sa jeho tvár neľúbi, celý je rozježený a
      červenie sa ako pivonka.“
   </p>
   <p>
    „Hneď sa všetko dozvieme,“ riekol Karol a pohádzal šachové figúry do škatuľky.
   </p>
   <p>
    Janko sa chcel ľahostajným staväť, ale Karlova priamosť a jeho suchý humor vylúdily z neho
      všetko, čo sa dialo u Knickeburgov. Čím ďalej rozprával, tým viacej sme badali, že mu
      Knickeburgský luxus a koketteria Lujzy náramne imponovaly. Videli sme jasne a zreteľne, že
      svodlivé pôvabnosti Lujzine zakosídlily jemný ráz Jankov do sietí nerozmotateľných. Jeho oči
      svietily zaľúbeným ohňom a živosť jeho hladkých pohybov prezrádzala nám netrpelivosť, s ktorou
      túžil privinúť k ohnivým prsiam otylú postavu elegantnej krásavice. Janko mal vzdelanie do
      sveta súceho mladého človeka, ale natoľko nebol prešibaný a pretríbený čez oheň svetských
      diel, že by bol vedel rozdeľovať náležite povrchný náter od zdravého jadra, najmä taký
      skvostný, takou opravdivosťou nalepený náter, aký obťahoval všetko, čo sa dialo okolo
      Knickeburgského domu.
   </p>
   <p>
    „No, len ticho s bohatstvom,“ pretrhol ohnivé opisy Knickeburgského luxusu Karol. „Tys’
      naozaj nezkúsený dobrák z vonkova! Vieš, že zašlá sláva ešte dlho po sebe blesky necháva? Či
      ty vieš, že kto premrhal stotisíce, veľa bláznov najde, ktorí mu nové požičajú? Či vieš, aký
      býva koniec takejto slamenej slávy? Ale choď, čudujem sa ti, žes’ ešte nezmudrel! A potom,
      azda si už hneď bratstvo pil s dvojsmyselným priateľom svojej božskej Genovéfy? Nenašiel si
      pána baróna Kálossyho v skvostných salónoch rozťahovať šľachetné údy po pohovkách? Možno, už
      si dožil veľkého šťastia počuť jeho nosovú vravu a obdivovať jeho nevyrovnaný monokel! Možno,
      že ti pomôže niesť ťarchu šľachtického manželstva! Ale, Jano, Jano, spamätaj sa na polceste a
      nesprav hlúposť, ktorá ťa bude až do hrobu tlačiť v ľahkej bote!“
   </p>
   <p>
    Ale Jankovi darmo bolo hovoriť, ja som to badal na jeho rozjarených očiach.
   </p>
   <p>
    „Už je ztratený,“ šepol som Karlovi, keď sa Sladký do druhej izby šiel preobliecť.
   </p>
   <p>
    „Veru ztratený, a od dneška nedám zaňho ani deravého groša! Chumaj, trsť vo vetre,
      simandel! Ja som sa hrozne bál, že ho guľatá jastrena lapí do svojej sieti, ale že sa jej to
      tak podarí, o tom som nemal ani myšlienky. A len pred troma rokmi ako blkotal a horel za
      Elenku, za čistú, dobrú dušu, za kryštálové dievčatko! Chúďa Elenka, neborák Sladký! Už zostal
      otcovský rozkaz zbytočným — bez toho by bral Lujzu, nestály chlap!“
   </p>
   <p>
    Karol preriekol tieto potrhané sady elegickým tónom, ktorý nebol uňho vecou obyčajnou. Bol
      bramarbas od národa a sentimentálnosť nebývala jeho slabou stránkou.
   </p>
   <p>
    Ale naozaj, nie je maličkosť videť duchaplného a k tomu majetného slovenského šuhaja,
      ktorých tak poriedku máme, samopašne leteť do vycerenej tlamy záhuby, videť jeho nevyhnutné
      rozpadnutie s národom a všetkými dosavádnymi snahami a krásnymi ideálmi. Mňa sa tiež hlboko
      dotkla táto záležitosť. Miloval som Janka opravdove, znal som jeho nevšedné dary ducha a jeho
      mäkkú dobrotu, jeho šľachetné smýšľanie. Koľko ráz odpustil mi moje prenáhlené slová, koľko
      ráz ma pomeril s Karlom, ktorý bol pušný prach a rád dával iskry pri najmenšom údere. A teraz
      som beznádejne videl, že sa tvorí veľká medzera medzi nami — videl, že neodolá víru, do
      ktorého ho lákala cudzopasná siréna!
   </p>
   <p>
    Janko sa preobliekol a prišiel so šťastnou, veselou tvárou k nám.
   </p>
   <p>
    Doniesli obed, a hoci sme mali takú mrzutosť, jedli sme chutne a mnoho. Karlova tvár
      tratila navidomoči svoj citlivý ráz a akýsi mefistovský úsmev sadol mu na ústa. Už som vedel,
      že mal niečo za lubom.
   </p>
   <p>
    „Teda ty budeš dnes večer u Knickeburgov, ty Jano z konopí,“ rozprával Karol, trančirujúc
      červeno-kožaté prasiatko so zručnosťou starého anatoma. „AIe sa budeš krútiť okolo tej
      Cimferlíny, okolo toho namaľovaného anjela! Škoda, že tvoja tučná ideálnosť taká krátka vyšla
      z rúk Stvoriteľa. Zato si ty neúročne dlhý — ona však má neúročne dlhy! Pekná hra slov,
      prírody!“
   </p>
   <p>
    Ja som Karla pod stolom kolenom štuchol, neuznávajúc, že by vtipkovanie mohlo k dobrému
      poslúžiť. Janko by sa bol nahneval, keby sa v slovníku nášho triplovaného priateľstva vôbec to
      slovo „nahnevať sa“ bolo nachádzalo. Odrážal Karlove nápady so zručnosťou dobrého šermovníka a
      posmieval sa Karlovi, že zostane práchnivým starým mládencom a že všetko jeho harusenie na
      Knickeburgov pochádza z nečistej studnice nenávisti oproti celému ženskému pokoleniu.
   </p>
   <p>
    „Kto by teba mohol milovať,“ dokladal, „dudravého, hranatého človeka, ktorý nezná sladkých
      a hlbokých tajností ženského srdca?“
   </p>
   <p>
    Obed sa ťahal do nekonečnej dĺžky. Medzi jednotlivými jedlami — ako som badal, hodne
      opaprikovanými — boly dlhé pauzy, a jedál bolo bez počtu. Tak sa pozdávalo, ako by Karlova
      tabula bola vyrátaná nie pre troch ľudí, ale pre trinástich vyhladovelých študentov. Karol
      vedel veľmi milo núkať a jedlá boly výborné. Konečne priplávaly haringy v oleji a octe — „na
      rozpomienku“, vysvetľoval nevyčerpateľný hostiteľ, „nesčíselných mačacín, ktoré ponad naše
      hlavy preletely.“
   </p>
   <p>
    Jano uprel na mňa otázkový pohľad a ja naňho — obidvom nám čosi chybovalo. Konečne Sladký
      odhodil skromnosť na bok a zvolal:
   </p>
   <p>
    „Ale, Karol, chceš, aby sme pri tvojom lukullovskom obede smädom zhynuli, ako lzmaelovia,
      na púšti tvojho suchoparného rozmaru?“
   </p>
   <p>
    „Paciencia je bylina hojiteľná,“ citoval nezlomný Karol Tranosciusa. „Či ste sa najedli?“
   </p>
   <p>
    „Nuž a čo myslíš, že naše žalúdky nemajú dna? Daj nám aspoň vody, keď už inšieho nemáš.
      Tvoj list razil vínom, teda lhal!“
   </p>
   <p>
    „Tak berte klobúky, pôjdeme na pohár vína, a nadto k samému žriedlu. Prvej ešte z toho
      haringa.“
   </p>
   <p>
    A so skamenelou vážnosťou podal nám misu.
   </p>
   <p>
    „A teraz poďte sem, vy stuhnutí filistri, vy antidiluviálne nemožné a nepravdepodobné
      veličiny; sem ruky a sľúbte mi sväto-sväte, že všetky svoje filisterské malicherné starosti,
      svoje zamilované aristokratické pletichy na povrchu zeme ostavíte, svoju červotočinou
      prepáchnutú, potmehúdlu, falošnú kožu vyzlečúc — v starej svobodnej sláve a študentskej
      prostote sostúpite do vnútornosti môjho, vlastníckym právom pozemno-knižne na slávne moje meno
      písaného sklepu, aby sme si tam poculum charitatis et fraternitatis dľa starého dobrého zvyku
      zapili a aspoň pol druhej hodinky si pobesedovali tak, ako sa to na takých ostrých šuhajov
      svedčí. Sľubujete, či nesľubujete?“
   </p>
   <p>
    Karol hovoril slová tieto s prísnosťou katonskou a patosom Castelára, a vôbec bol celkom
      vo svojom živle. My sme nevdojak počali prichádzať do dávno zabudnutého študentského tónu a s
      istou zaujatosťou dali sme mu žiadané slovo a sľub. Ja bych mu bol v tom momente sľúbil, že
      Himalaja na Čimborasso položím a, rozbehnúc sa z Pekingu, preskočím týchto obrov, ako
      šibenice, lebo som bol smädný, ako vyschnutá špongia. Horúčosť mája, ktorý sa už ku koncu
      chýlil, v alliancii so záživnými jedlami a slávnymi haringmi premenily moje útroby na Vezuv.
      Mohly byť štyri hodiny, keď sme sa pohli z domu, aby sme v —skom predmestí vyhľadali slávnu
      nemovitosť Karlovu. Karol nás viedol dlhočiznými ulicami, ktorým nebolo konca.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e303">
       </a>
       Tretia hlava. Vysvetľuje sa, prečo chodil Janko Sladký do Komárovej
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Azda viac zo zábavy, ako z národnej povinnosti mali sme obyčaj počas našich študií z
      nemeckého mesta našej almae matris vychádzky robiť na slovenský vidiek pod titulom národnej
      agitácie, ale ja tak badám, že lacné a chutné halušky u rozličných pl. t. pánov národovcov
      nemôžu sa rátať medzi najposlednejšie pohnútky našich vychádzok. I dedina Komárová bola jedným
      z našich haluškových cieľov, ktorú sme častejšie svojou návštevou poctili a pána farára
      Danišovského vyjedali a vypíjali. Vo zvláštnom dobrom mene stál u nás výborný čaj pani farárky
      — kto vie, čo v tom väzí, ale odvtedy som takého oblažujúceho, obživujúceho moku nepil. Boly
      dni, kde sme sa i ôsmi, sťa kobylky, vyrútili na Danišovského kuchyňu a sklep, a len jeho
      dobrota a zábava, ktorú sme my domácim svojimi žarty, svojou nekonečnou fidelnosťou
      poskytovali, miernila ťarchu takejto húfnej návštevy. Tak sa rozpomínam, že keď Zima s
      Ľudovítom Konvalinkom, tiež k našej kompánii patriacim a pre svoju dôvtipnosť a svoje
      všadebolstvo „Oberšpiclom“ pomenovaným kollegom, spievali krásny duett: „Nevidel si otca môjho
      šlofane“ — že sa pán farár na zem hodil a pre Boha prosil, aby už prestali, lebo vypustí ináč
      ducha od nekonečného smiechu.
   </p>
   <p>
    Už pri prvej našej zábave v Komárove som zbadal, že sa Janko Sladký a pána farárova
      16-ročná dcéruška Elenka veľmi dobre spolu zabávali. Ja som hrozil Jankovi na zpiatočnej
      ceste, aby nenadužíval milé pohostinstvo k nejakým ľúbostným hračkám, lebo som ho poznal veľmi
      dobre v tomto ohľade. On sa mi však dušil, že sa s Elenkou iba o očkovaní ovocných stromov
      shováral a že mu ona veľmi na srdce kládla pilne čítať Lichardovho „Obzora“.
   </p>
   <p>
    „O takomto predmete sa len svobodno shovárať!“ staval sa urazeným.
   </p>
   <p>
    No nemal príčiny. O pár týždňov referoval mi Ľudovít Konvalinka, že veru Janko Sladký
      chodí nám poza chrbty do Komárovej.
   </p>
   <p>
    „Azda sa učí ovocné stromy očkovať,“ pomyslel som si a vzal som chlapa na otázku.
   </p>
   <p>
    Dolapený, vyznal mi so slzami svoju nekonečnú lásku k Elenke, prísahou utvrdzoval
      statočnosť svojich zámerov, tak že som konečne sám bol rád, že také dobré a pekné dievča
      dostane za muža takého kaľavného šuhaja.
   </p>
   <p>
    S úľubou a sympatiou počúval som jeho nadšené rozprávky o nežnom chovaní sa jednoduchého,
      vzdelaného dievčaťa, o rajských chvíľach, ktoré s ňou prežil v chmeľovej búdke, čítajúc jej
      nejaké dielo výborného básnika; ako ľahko a hlboko chápe krásy v dielach geniov, ako so dňa na
      deň hlbšie a hlbšie vniká do života a nevyčerpateľných pokladov ľudského ducha.
   </p>
   <p>
    „Brate môj,“ hovoril mi Sladký s rozplamenenými očami, „ona ti sleduje moje slová s
      pozornosťou anjelskou a rozumie i chápe tak plastické poludňo-jasné postavy gréckej poezie,
      ako kolossálne, chmúrne, až k oblakom siahajúce hrdinské zjavy Ossiana!“
   </p>
   <p>
    Chválil do neba dobrotu, útlosť a nevšedný ráz Elenky, a ja som bol veriaci poslucháč a
      pozoroval som s veľkým záujmom ich nežný pomer. Nikdy neprišli na triviálne vyznania a
      obyčajné, frázami prekypujúce ľubolístky, ale obidvaja dobre vedeli, aký tuhý sväzok povstáva
      poznenáhla medzi dvoma mladými srdcami. Matka Elenkina sedávala obyčajne pri nich, keď Janko
      svojím zvučným hlasom čítal nejaké klassické dielo, a počúvala s úľubou jadrné a vecné
      vysvetlivky mladého, za vedu a krásu zaujatého šuhaja.
   </p>
   <p>
    „Nie že by som vedel znázorniť a osvietiť svojimi slovami ťažšie miesta. Nie, brat môj:
      Elenka vniká ešte hlbšie, ako ja, a ňou vedený vnikám hlbšie a hlbšie do bohatých pokladníc
      básnikov!“ hovoril mi Janko a tvár jeho bola zjasnená ľúbosťou a horúcim oduševnením.
   </p>
   <p>
    Že môj priateľ nelhal, o tom som sa sám presvedčil. Keď prišla reč nevdojak na Homerovu
      Odysseu, a ja som počul z rubínových ústok Elenky poznámky na nesrovnateľnú postavu Nausikaa;
      keď som videl, ako hlboko nazrela do tajnej dielne básnického tvorenia, ako vedela rozdeliť
      opis plastickej, naivnej postavy od moderných širokých opisov a nákresov — vtedy som zvolal z
      celej úprimnosti môjho srdca: „Vy ste sama Nausikaa!“ a tešil som sa nad neobyčajnou
      slovenskou fialkou, kvetúcou v zátiší malej dediny.
   </p>
   <p>
    „Čo mi to dievča kazíte?“ hovoril neraz pán farár, prijdúc za nami do búdky s fajočkou v
      ústach a červeným srbským fezom na hlave. „Konečne jej bude varečka prozaickou vecou a
      kuchárska kniha odpornou.“
   </p>
   <p>
    Ale pritom sa usmieval, lebo dobre vedel, že sa strany tohoto nemusí báť ničoho u Elenky.
      Dobre znal jej pilnosť v domácich prácach, jej zaľúbenie v príkladnom ženskom hospodárstve. Už
      záhradka pred chmeľovou búdkou dokazovala, že útle prstočky dievčatka s nekonečnou pilnosťou
      opatrujú kvietky a zeleniny, stojace v bujnej sviežosti svojej a chváliace domácu slečinku.
   </p>
   <p>
    Mamuška zastala dcéru a hrešila starého pána, že rád dudre, a môže rád byť, že nemá k tomu
      nijakej príčiny. On sa dal veľmi ľahko presvedčiť o tom, a počúval potom neraz sám Jankove
      prednášky.
   </p>
   <p>
    „Takéto veci by mala naša intelligentná mládež radom študovať, aby sa chránili povrchnosti
      vo svojich prácach. S holej dlane darmo budeš med lízať! Keď sa junák nezapáli na dôstojných,
      veľkých obrazoch, zakrpatie jeho duch a plody jeho podobajú sa nízkej kosodrevine,“ povedal
      pán Danišovský a utiahol sa, celkom spokojný s Jankovým čítaním, do svojej chyže k svojej
      kázni alebo nejakému dopisu do novín.
   </p>
   <p>
    Náš akademický život minul sa, ako sen, a nastalo všeobecné lúčenie. Ešte mi živo pred
      dušou svieti krásny mesačný večer, keď som bol s Jankom na poslednej návšteve u Danišovských.
      Pili sme v chmeľovej búdke čaj. Blesky dvoch lámp metaly malebné svetlo na široké listy divého
      chmeľa a osvecovaly strieborný prút malého improvizovaného vodometa pred búdkou, ktorého
      kvapky padaly na kvietky, dýchajúce dvojitú vôňu. Elenka nalievala z bielej nádoby voňavý čaj
      do našich pohárov a jej modré očká maly dnes ešte milší svit. Pán farár čmudil z penky a
      rozprával nám pekné epizody zo slovenského povstania, ktoré sú u dnešnej mládeže skoro terra
      incognita a ktorá viac vie z historie Mamelukov, ako z dejín svojho národa. Elenka načúvala
      rozprávajúceho otca s celou pozornosťou, a hoci som napnute pozoroval, nezbadal som nijakého
      pohybu, nijakého pohľadu, ktorý by bol prezradzoval nejaký intímnejší pocit oproti Jankovi.
      Jej chovanie bolo prívetivé, skromné; vedela buchot svojho rozjareného srdiečka utlumiť
      plášťom panenského, nežného studu. A predsa mi vedel Janko rozprávať o hlbokom cite lásky,
      ktorý v tých útlych ňádrach býva! Hja, láska má svoju vlastnú reč, ona sa rozpráva akýmsi
      elektrickým orgánom, pred ňou niet tajností, niet záhybov v srdci.
   </p>
   <p>
    Z vážneho tónu prechádzali sme do veselšieho, najmä keď pán farár v stred nebezpečného
      dobrodružstva, ktoré nám živými farbami líčil, zavolá:
   </p>
   <p>
    „Ale kdeže je Elenkin pavúk?“ a uprel oči na zelenú povalu búdky.
   </p>
   <p>
    Elenka sa zarumenila — a my sme si nevedeli otázku pána farára vysvetliť. Elenka vstala a
      bielym prstočkom potiahla v špirálach sa vijúcu stopku chmeľu — a hľa, na prostred búdkovej
      povaly do širokého chmeľového lista vbehol neobyčajnej velikosti pavúk s krásne na kríž
      zamaľovaným chrbtom.
   </p>
   <p>
    „Toto je náš tichý hosť, ktorý každovečerne počúva v zelenom svojom liste naše rozprávky,“
      vysvetľoval pán farár. „Už som tak privykol na jeho prítomnosť, že mi niečo chybí, keď nevidím
      jeho zamatový chrbát. Keď som ho po prvý raz zbadal, chcel som ho zadláviť, a len na prosby
      Elenkine dostal pardon. Odvtedy ho voláme Elenkiným pavúkom a považujeme ho za potrebnú okrasu
      našej búdky.“
   </p>
   <p>
    Ja som sa usmial idyllickej ľúbostke Danišovských. Janko Sladký videl i v tejto chatrnej
      veci skvelú stránku Elenkinho ducha, ktorá ako je sama prirodzený, samorostlý kvietok prírody,
      tak celej prírode, ju obkľučujúcej, dáva posvätný náter všeharmonie.
   </p>
   <p>
    „Či nedostáva ináč nie pekné zviera Elenkinou nežnou pozornosťou zaujímavú, pútavú
      vlastnosť?“ zvolal neraz, na čo som mu ja len úsmevom odpovedal.
   </p>
   <p>
    Vodomet vyskakoval do výšky a šuchotal kvapkami v tráve, a my sme sa nevdojak zamysleli.
      Janko bol rozcitlivený a čím sa viac približovala hodina nášho odchodu, tým menej vedel
      opanovať svoju rozjarenosť.
   </p>
   <p>
    Tak sa mi pozdávalo, že nevšedný duševný stav Jankov neušiel pozornosti ostrovtipného
      starého pána, ale milá tichosť Elenkina zarazila mu všetky pochybnosti a obavy, ktoré sa do
      otcovského srdca vkrádať počínaly.
   </p>
   <p>
    Konečne, keď už mesiac zašiel za pahorky, sobrali sme sa k odchodu.
   </p>
   <p>
    Elenka mi podala ruku, a mne sa pozdalo, že mi ju ľahko stisla, sťa by cítila, že s ňou
      dobre mienim. Jankova odobierka nelíšila sa ani za mak od mojej, len keď sme už boli za
      dedinou, ukázal mi na bielej karotke prilepenú suchú nezábudku, útly znak devinej ľúbosti.
   </p>
   <p>
    Janko bol celý šťastný i nešťastný, plesal i plakal, a ja som tiež pocítil čiastočne jeho
      žiale a slasti. Išli sme pomaly; Janko sa sto ráz obzeral v tú stranu, v ktorej ležala
      stromami posiata dedina. Rojčili sme pri každom košatom strome; už sa brieždilo, keď sme
      dorazili každý do svojho bytu.
   </p>
   <p>
    Janko mi rozprával na druhý deň svoj sen.
   </p>
   <p>
    „Smutne sa mi snívalo,“ hovoril mi, pakujúc svoj kufor, v ktorom chýbaly mnohé veci, ktoré
      pred rokom matka doňho zapakovala, keď sa synak do škôl uberal. „Táto nezábudka, ktorú cením
      viac, ako všetky poklady Ríma, ztratila belasú hlavičku, a mňa to tak bodlo, že som vo sne
      plakal. Zobudím sa, a prvý môj pohľad bol na bielu karotku. Ej, neopadla belasá hlavička, ľúbo
      sa na mňa usmievala, a ja som videl v jej modrine slabý odblesk dvoch očú, dvoch jasných
      hviezd mojej Elenky.“
   </p>
   <p>
    Odvtedy ubehlo veľa vody dolu Váhom. Sladký prevzal malý úrad vo svojej rodnej stolici, v
      ktorej jeho otec mal veľký vliv pre svoju majetnosť a preto, že, nepatriac ani k jednej
      politickej stránke, vedel s každým dobre vyjsť. Mal so synom-jedináčkom vysokoletné plány, a
      jedno krýdlo k tomuto letu malo byť jeho manželstvo s dcérou Knickeburgovou, ktorého od
      starodávna poznal a ktorého zemiansky nástin vždy imponoval zbohatlému filistrovi.
   </p>
   <p>
    Môžem povedať, že sa Janko statočne spieral manželskému kommandu, ale s jednej stránky
      nebol natoľko mrštnej povahy, že by bol vedel za dlhé časy vzdorovať večným nájezdom
      zaslepeného otca, s druhej stránky však treba uznať, že nivellujúca vláda času otupila ostrosť
      mládeneckých citov, že dlhé rozlúčenie a nevidenie sotieralo čím dial, tým viac milostnú
      postavu Elenkinu z jeho mysle, a váha obkľučujúcich ho okolností dala sa vždy viac a viac
      cítiť.
   </p>
   <p>
    A potom — rozumoval v slabých chvíľach Janko — veď som nie viazaný sľubom, nikdy som
      nepovedal, že ju ľúbim, že ju pojmem za ženu, tak ako ani ona nedala mi vedieť svojich citov.
   </p>
   <p>
    Takýmito farizejskými výhovorkami ohlušoval Janko svoje svedomie — nezábudka na bielej
      karotke ztratila naozaj belasú hlavičku a zostala z nej iba smutná stopka. Úbohá Nausikaa!
   </p>
   <p>
    Ani vliv matky nebol najposlednejším momentom, ktorý zo srdca Jankovho vytrhal útle púpä
      čistej lásky. Ona s istou nevôľou pozorovala Jankovo národné presvedčenie, považujúc ho za
      oťaž, ktorá ho bude hatiť na ceste skvelého postupovania vo svete. Jej večné chvály
      Knickeburgovej dcéry, jej posmešne pohrdlivé poznámky na naše prosté devy vpúšťaly nenadále
      korene do srdca Jankovko, a on, ohlušený suchotou úradných prác bankových, popúšťal vždy viac
      a viac matkinmu vlivu. Nie je teda div, keď sa konečne sklátilo hocijaké pevné predsavzatie.
   </p>
   <p>
    Ja som Jankovi rozumel a preto nestál pred mojimi očami v takom zlom svetle, ako pred
      Karlovými, ktorý ho súdil katonskou prísnosťou. Janko mi jednako vyznal, že cez celý čas nášho
      rozlúčenia nepocítil pravého šťastia, že i v najbezstarostnejších chvíľach cíti v sebe akúsi
      prázdnotu, akúsi medzeru v duši, ktorú len hudba môže na chvíľu zaplniť.
   </p>
   <p>
    „Úbohá Nausikaa!“ vzdychol som si, ale som mu nepripomenul zašlých čias. Načo darmo túriť
      sondou v zacelenej rane?
   </p>
   <p>
    Od času nášho rozlúčenia bol som iba raz u Danišovských, na pohrabe Elenkinej matky. Nikda
      nezabudnem, ako sa chovala Elenka — tak nežne, dôstojne a súcit vzbudzujúce! V čiernych
      šatočkách, ako tmavá sirôtka, stála pri rakvi materi — hlboký žiaľ v zaslzených očkách.
      Prísnosť života spravila z detinného dievčaťa dozretú pannu. Jej tvár dostala hlbšieho výrazu
      — v puku driemajúca krása rozvitá bola v úplný kvet.
   </p>
   <p>
    „Keby ťa Janko videl,“ pomyslel som si, „srdce by mu puklo nad nevernosťou.“
   </p>
   <p>
    Či sa Elenka ešte pamätá na ľahkého motýľka, alebo či i jej vytrhol čas zo srdca
      rozpomienku, či nie, to som len hádať mohol. Pár slov, ktoré som s ňou prehovoril, nedalo
      žiadúcneho vývodu. Len pán Danišovský žaloval sa mi, že Elenka od dávneho času ztratila svoju
      nenútenú, tichú veselosť, že je smutná, a predtým ju častejšie našiel so zaslzenými očami v
      chmeľovej búdke.
   </p>
   <p>
    „Uchádza sa o ňu veľmi solídny mladý muž,“ doložil pán farár, „a ja by som nemal ničoho
      proti nemu, ale sa jej ho bojím prichváliť. Považovala by to za moju vôľu a vzala by si ho i
      vtedy, keby k nemu cítila odpor. Dievča má veľký stupeň samozaprenia a je mi v mnohom ohľade
      hádkou.“
   </p>
   <p>
    Ja som jej teda lepšie rozumel, ako jej otec. Sú ženské srdcia, ktoré prenesú s
      divotvornou ľahkosťou všelijaké nehody a návaly citov; sú však zas ženské srdcia, ktoré pod
      jedným ovanutím citu chorejú až do hrobu — a takéto srdce nosila Elenka v svojich panenských
      prsiach.
   </p>
   <p>
    Ako som sa nemal horšiť nad Jankovým zasnúbením s Lujzou von Knickeburg? A pochopiteľné sú
      i Karlove hrubianske hromženia na celú vec. Karol Zima bol veľký ctiteľ Danišovského a vážil
      si Elenku, ako perlu, hovoriac vždy, že nemá páru v krajine, a dodávajúc v svojom nie vždy
      útlom humore, že sa dokázalo, ku ktorej triede ssavcov patrí Janko, keď si jej nevie vážiť. No
      predsa nemohol sa ubrániť vlivu, ktorý mal Janko na neho svojou príjemnosťou a svojím
      duchaplným, príťažlivým obcovaním.
   </p>
   <p>
    „Neraz bych chcel toho darebáka zabudnúť, ale mnohé, po junácky prežité časy vtisly mi ho
      hlboko do srdca.“
   </p>
   <p>
    „Ale počkaj,“ zahrozil sa neraz, „ešte pocítiš moje driapy, ty lesklo-farebný kolibrík!“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e404">
       </a>
       Štvrtá hlava. Dokazuje sa, že spomienky na zašlé časy sú na všeličo užitočné
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    „Ak sa tvoja slávna kuria skoro na obzore neukáže, spikneme sa proti tebe, ty nešťastný
      Kolumbus, a hodíme ťa cez bord!“ dudral som na Karla, ktorý flegmatickým krokom stúpal medzi
      nami a ničím nedal sa pohnúť zrýchliť chod.
   </p>
   <p>
    „Mne sa zdá, že sme v tejto ulici už raz boli,“ povedal Janko, utierajúc si bielou šatkou
      znoj s čela. „Karol sám nevie, kde jeho barák leží, a vodí nás dovôkola.“
   </p>
   <p>
    „Len piano,“ napomínal Karol. „Uhriať sa nesmieme.“
   </p>
   <p>
    Konečne sme prišli k prízemnému domku; okenice boly zatvorené.
   </p>
   <p>
    „Ajhľa, tento hrad náleží pánu Karlovi Zimovi; uvidíme, či ho dobyjeme pomocou tohto
      krupovského dela,“ povedal Karolko a vytiahol z vrecka nesmierne veľký kľúč, s veľkou dierou,
      ani ústie venclovskej pušky.
   </p>
   <p>
    „Pre Boha, nespadni do toho kľúča, Karolko!“ poznamenal Sladký s jemným úsmevom, merajúc
      krátku postavu Karla. „Veď tvoj palác je málo väčší, ako tvoj Goliáš všetkých kľúčov
      pozemských!“
   </p>
   <p>
    „Do čoho si strčil väčší kapitál: do domu a či do kľúča?“ prízvukoval som Jankovi.
   </p>
   <p>
    Karol otvoril bránu a my sme vošli do dvora.
   </p>
   <p>
    „Ty si kúpil tento krtínec len pre meno, keď nemáš v ňom obyvateľa?“ pýtal sa Janko.
   </p>
   <p>
    „Zakiaľ ho neobnovím, nesmie tu nikto bývať.“
   </p>
   <p>
    „Ak je tvoj sklep tiež taký bohopustý, ako tieto kúty, nuž naša púť čez Saharu dlhého
      predmestia bola asketickou processiou!“
   </p>
   <p>
    „Pozri sa, Janíčko, do tohto obloka — uvidíš izbu, ktorá bola pred rokom dejišťom
      poľutovania hodného tragického prípadu…“
   </p>
   <p>
    „Azda tam jeden z tvojich hostí smädom umrel?“ pretrhol Janko Karla.
   </p>
   <p>
    „Hovorím, tragického prípadu, ktorý nielen v tomto predmestí, ale i v samom vnútornom
      meste mnoho senzácie narobil…“
   </p>
   <p>
    „Nemohol by si nám svoju hroznú drámu i v sklepe rozpovedať?“ pretrhol som ho, lebo moja
      trpelivosť bola už vyčerpaná; čo Karol však za svojím mefistofeleským úsmevom skrýval, o tom
      nemal som ani tušenia.
   </p>
   <p>
    Karol vyrozprával svoju historiu až do jej smutného konca, a my sme sa konečne dotrepali k
      veľkým železným dverám, vedúcim do sklepa. Vypuklými železnými číslicami bol na nich vybitý
      rok 1693, ktorý svedčil o poriadnom veku sklepa.
   </p>
   <p>
    „Vidíš, môj sklep nosí svoj matrikulárny výťah na chrbte, a k tomu opravdový,
      nesfalšovaný. Však, starý to pán?… A teraz vás ešte raz upomínam na daný sľub,“ hovoril Karol,
      otvárajúc sklepové dvere. „Teda napred!“
   </p>
   <p>
    Železné dvere sa rozletely, a príjemný chlad nás zarazil a účinkoval občerstvujúcou silou
      na nás. Karol zažal sviečku, zamkol za sebou dvere a stúpal, ako baník s kahancom, dolu
      širokými schodmi.
   </p>
   <p>
    Svetlo sviečky nám ukázalo priestrannú sklepenú chodbu; všade čistota a opatera. Po
      obidvoch bokoch stály čisto poutierané sudy, ticho, nepohnute, ako rakve v krypte.
   </p>
   <p>
    „Počuj, tvoj dom je ako orech. Horká škrupina skrýva sladké jadro,“ poznamenal Janko.
      „Mohli by sme hneď od kraja urobiť próbu, čis’ nenadobudol v Krupine obsah bachratých pánov v
      drevených kabátoch.“
   </p>
   <p>
    Ale Karol nás viedol ďalej od prieduchov, čez ktoré vnikalo svetlo dňa a dobrý vzduch. O
      chvíľku sme sa usadili okolo dosť veľkého suda. Karol vzal z piesku sklený koštúr, sadol na
      sud, ako na koňa, a odrazil vranku s dôkladnosťou pravého vinára.
   </p>
   <p>
    Mne rozkázal doniesť tri poháre z kúta a vpustil koštúr do vranky. Nastala hrobová
      tichosť, pretrhovaná len ľúbym klokotom ťahaného vína.
   </p>
   <p>
    Bledá rúra skleného koštúra počala sa zlátiť vyššie a vyššie, a Karlove vyvalené okále
      pozorovaly príjemný prítok.
   </p>
   <p>
    „Tu ho máme,“ vzdychol si Karol, naplniac z koštúra tri poháre. „A teraz, bračekovci, keď
      Gréci obetovali prvý glg svojim bohom, my, ako synovia osvieteného storočia a zobudení borci
      za svobodu a rozkvet nášho národa, pripime tento prvý pohár na slávu nášho slovenského
      národa!“
   </p>
   <p>
    Harmonický štrngot pohárov ozýval sa pivnicou. Obsah pohárov zmizol v našich smädných
      hrdlách, a všeobecná kritika vína bola veľmi pochlebná pre domového pána. Zjedené haringy a
      putovanie po prašnatom meste zvyšovaly náš smäd.
   </p>
   <p>
    „Karol, Karol, tys’ čarodejník!“ riekol Janko, sediac na kláte a rozťahujúc svoje dlhé
      nohy po sklepe. „Ja každou sekundou mladnem a stará bujarosť lezie mi chvatom do skrahnutých
      kostí. Nazpiatok sa vyviňujem!“
   </p>
   <p>
    „Veď nám štyri roky preletely ponad učené hlavy, čo sme takto spolu nesedeli!“ povedal som
      ja a chľupnul z pohára malý hlt znalca.
   </p>
   <p>
    Víno sa perlilo v brúsených sklách a hádzalo ohnivé iskry v sviečkovom svetle, a svit
      tento rozlial po našich útrobách lahodu a dobrú vôľu. Rozpomienky na prežité časy vystupovaly
      jedna za druhou zo sklepovej tmy a obletovaly naše hlavy večnou poéziou mladosti; hrádze a
      pallisády, ktoré vzdialenosť a sebectvo všedného života nastavaly medzi naše srdcia, padaly
      jedna za druhou a srdcia ukazovaly sa vždy viac a viac v svojej prostote a úprimnosti. Tu pod
      zemou, odlúčení od sveta, cítili sme bezprostredne oblažujúcu moc pravého priateľstva a hlboký
      smysel príslovia: „Tres faciunt collegium!“
   </p>
   <p>
    „Naozaj, toto miesto má zvláštnu magickú moc,“ hovoril Janko, a jeho biele líce polialo sa
      ľahkým rumencom, modré oči sa mu blýskaly oduševnením.
   </p>
   <p>
    „Rozumie sa samo sebou,“ povedal Karol s vážnou tvárou, majúc na pleci koštúr, „lebo každý
      statočný sklep je bydlišťom duchov sudových; čím starší sklep, tým rozmanitejší duchovia
      rozložia tu v ňom svoj stánok. My sme neraz v študentskom živote našom pocítili ich moc, a
      najviac bez povedomia.“
   </p>
   <p>
    „Teraz však,“ povedal som, „tebe, ako majiteľovi zázračnej jaskyne, prišli duchovia sudov
      na poklonu a zjavili sa ti v svojej nahej skutočnosti.“
   </p>
   <p>
    „A máš niečo proti tomu? Ty večný neveriaci Tomáš! Vidíte, bračekovci, tam v tom belavom
      sude — posvieť ta, strapatý Tóno! — býva duch Kľakúň; má belasé oči a čiernu bradu po pás a
      nadto zvláštnosť, že ľuďom zoslabuje kolenové svaly. Ich ukľakanie prijíma veľkodušne, ako
      povinnú úctu k svojej osobe, a jeho najväčší triumf je v tom, keď takáto obeť jeho podivných
      vrtochov, na kolenách kľačiac, strká do domovej brány kľúč, a to naopak, rúčkou napred,“
      rozprával Karol a bľuskol okom na Janka, ktorému zrazu blysla rozpomienka na istú afféru s
      domovým kľúčom.
   </p>
   <p>
    Ja som sa pustil do hlasitého smiechu a štrngol som si s Jankom, ktorý sa voľky-nevoľky
      uškieral pod fúz.
   </p>
   <p>
    „A či vidíte tam v polotme povážny bachor dvanásťokovnáka?“ pokračoval Karol, ešte vždy
      rajtujúc na svojom drevenom koníku a nalievajúc z koštúra víno do pohárov. „Tam čuší
      potmehúdly sudový duch Šklebo, ktorý má v tom zvláštne zaľúbenie, že šteklí slabú stránku
      juristov a kňazov, totižto svedomie, a keď chce energicky dokázať svoju moc, naháňa svojich
      modloslužobníkov do plaču. „Moja matka sa trápi, a ja tu popíjam!“ kričí potom takýto
      nešťastník a po jeho rozpálených lícach tečú cincúrom horké prúdy najbolestnejších sĺz.
      Medzitým nech Boh živí nášho Tóna a udelí mu hojného požehnania!“ zavolal so smutno-vážnou
      tvárou, ako by sa i on hodlal rozplakať.
   </p>
   <p>
    Teraz bol na Jankovi rad pozdraviť ma hlasitým smiechom a štrngnúť si so mnou. Janko to
      ani nezameškal urobiť, vyskočil s kláta, na ktorom sedel, a uklonil sa pred Karlom svojím
      pružným spôsobom.
   </p>
   <p>
    „Karolko, tys’, pravda, kráľom týchto duchov, a v svojej suverenite nezkúsil si ani vtedy
      ich moci, keď ťa akási magnetická sila hrbolcovala čez zábradlie dolu príkrym vŕškom až k
      studničke „Justus-Quelle“ nazvanej! Bola to azda len neskrotiteľná túžba po kryštálových
      pramienkoch onej hypokrény? Bolo by to po prvý raz, kdes’ takúto krkolomnú lásku k vode na
      odiv svetu vystavil!“
   </p>
   <p>
    Karol ani na túto interpelláciu nezmenil svojej ľahostajnej tvári.
   </p>
   <p>
    „Čo predchytávaš moju prednášku, kdežto môžeš byť rád, že ťa do tajností svojho sklepa
      uvádzam! Pravdu povediac, vzal ma vtedy mocný duch Motolec pod svoj panír — tenko-nohé páňatko
      o palici s elastickými kosťami a večne zaváľaným kabátkom — tu, hľa, nateraz zašpuntovaný.“
   </p>
   <p>
    A kopol nohou do súsedného suda, ani nepozrúc naň.
   </p>
   <p>
    „Má on,“ pokračoval ďalej, „demokratický nástin, lebo veľmi rád hádže s trhu sa
      vracajúcich sedliakov do priekopy pri hradskej. Dosť o ňom. Hej, ale nezabúdajme na pohárky!“
   </p>
   <p>
    A vyzdvihol pohár do výše s takou jasavou, veselou tvárou, že sme sa nevdojak dali do
      kriku. Naozaj, vyviňovali sme sa nazpiatok — až do študentských čias.
   </p>
   <p>
    „Mám vám rozprávať o lenivom Chrapúňovi, ktorý uspáva ľudí a ktorého milovníkom nebol som
      akživ? Čo po ňom! My sme milovníci bdenia, a nie sna!“
   </p>
   <p>
    „A čo ty budeš večne na tom sude rajtovať?“ osopil sa Sladký na Karla. „Ja sa počínam
      strachovať, že vyletíš na ňom von, ako Faust s Mefistom z Auerbachovho sklepa.“
   </p>
   <p>
    „Posvieť, strapatý Tóno, tam do toho kúta — tam uvidíte sud v mocných dvojitých obručiach,
      väzniaci v sebe Samsona medzi duchmi sudov, traso-nohého Ichuchúra, ktorý svojich poddaných
      ženie do tanca, nimi natriasa, krúti a nadhadzuje. Koľko ráz držal on teba, Tóno, za strapatú
      kečku, keď si svojím obľúbeným odzemkom znebezpečoval zdravé údy okolo teba stojacich a
      tlieskajúcich druhov: ,Čože je to za motyka, keď sa zeme nedotýka!‘ Špatne si krepčil, a iste
      si sa nazdával, že si Pepita!“
   </p>
   <p>
    „Áno,“ dodal Janko, „a pri jednom takomto nerozumnom nohami rozčapovaní krátkozrakému
      Richardovi srazil si s očú ľavým opätkom okuliare! Zaplatils’ mu ich už?“
   </p>
   <p>
    „Ešte by som vás mal upozorniť na Srdoňa s naježenými fúzami, na svárlivého Drdlohuba,
      tichého Mlčiaka, ale ich obručové príbytky ležia ďaleko od nás. Lež tu ti, Janíčko, za chrbtom
      leží duch Kostidrv, a ty nebadáš, že on účinkoval v hlavách šusterských tovarišov, ktorí mu na
      našich hnátoch chceli úctu skladať!“
   </p>
   <p>
    „Načo si ty radil, aby sme sa v úzadí sústrednili?“
   </p>
   <p>
    „A bol som vtedy múdry vojevodca! Zamlčím vám zvesť o mnohých iných duchoch sudov, ale
      neprenesiem cez srdce, abych vám nepredstavil pána Vreštiaka — tu, hľa, sviečka stojí na jeho
      zovnútornosti. On nás sto ráz pobádal k oduševnenému spevu, ale nikda sa nepýtal, či je pekný.
      Ba čím hromovitejšie a drastickejšie vinuly sa zvuky z našich úst, tým väčšmi sa tešil a
      smial, až sa mu tučné brucho natriasalo. A myslím, že nebude od veci, keď mu na slávu
      zaspievame niektorú z našich piesní. Ty však, Tóno, zapáľ druhú sviečku; vidíš, že táto už
      zhasína.“
   </p>
   <p>
    Ja som poslúchol. Karlov návrh sa jednohlasne prijal. Jedna z tých starých, ale večne
      jarých piesní duňala dlhým sklepením, a rozliční duchovia, v sudoch ubytovaní, počúvali s
      úľubou našu hymnu. Tak sa nám zdalo, ako by z každého suda vystupovalo temné mrmlanie, ktorým
      prízvukovali ich obyvatelia nášmu spevu. Tóny sa vlnily pivnicou a dávaly temné ozveny od
      sklepenia, tak že sme sa sami čudovali sile a zvučnosti svojich hlasov.
   </p>
   <p>
    „No — či už veríš, ty Tóno pohanský, v existenciu mojich duchov? Či nepočulo tvoje
      zarastené ucho ľúby, melodický súhlas, ktorý vystupoval zo sudov? Obráť sa zavčasu, lebo
      neviem, či sa nenahnevajú mocné bytnosti na takého drzého pochybníka a nepošlú starého Srdoňa
      — tam v tom dvanásťokovnáku čuší a drieme — aby ťa brevi manu vyhodil… S tým niet čo žartovať;
      nosí červenú bradu a hodnú sukovatú palicu v žilnatej pravici. Vo francúzskej revolúcii
      pomáhal rozbesnenému ľudu bastillu so zemou srovnať, a Rusom kázal horiace pochodne vrhnúť do
      stavísk svätej Moskvy a urobiť z nej hrob pre pyšného francúzskeho výbojcu. No, a ty si slabý
      výbojca!“
   </p>
   <p>
    „Verím, verím!“ riekol som. „Ale tomu Vreštiakovi ešte jednu obeť!“
   </p>
   <p>
    A my sme opäť počali spievať. Jedna pieseň podáva obyčajne ruku druhej; my sme si pri
      dobre známych zvukoch ešte lepšie sprítomnili zašlé časy, než rečami. Janko ťahal milým
      tenorom do výše a Karlov bass dunel hrmivo sklepom. Môžem povedať, že sme boli náramne
      spokojní s vlastným koncertom.
   </p>
   <p>
    Keď sme všetky ešte nezabudnuté piesne vyspievali, Janko prosil Karla o sólo. Karol sa
      postavil do pozitúry, vzpriamil hlavu a sonórnym, jasným hlasom spieval
   </p>
   <p>
   </p>
   <p>
    <span class="bold">
     <strong>
      Ódu na čap
     </strong>
    </span>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       V útrobách sklepu sám a sám sedím,
  žiaľu a strastí plná mi hruď,
z kalného oka prúdy sĺz cedím.
  Hoj, čape sladký, chválený buď!
Ku tvojim ústam priložím perny,
  pritláčam na ne ohnivý bozk:
už blednú strasti, mizne žiaľ čierny,
  srdce mi mäkne, v slnku jak vosk!

Láska mi vliala v dušu otravu,
  sladký mi dávaš ty protijed,
ty mi nevernej devy postavu
  z búrlivej mysle vytopíš hneď!
Sokovi želám blaženstvo zrutné,
  nech mu je rajom guľatá zem,
len sa mu potom zasmejem chutne,
  keď prijde za mnou zradený sem!

Ohnivou dušou hľadal som slávu,
  nevďak a trpký posmech som žal,
ľud kliatby sypal na moju hlavu,
  zásluhy mojej neuznal kráľ:
ty si ma smieril znovu so svetom,
  rozohnal si mi skrahnutú hruď.
Pieseňky mojej vysokým letom,
  hoj, čape sladký, chválený buď!
      </span>
     </p>
    </div>
   </p>
   <p>
   </p>
   <p>
    Karlov hlboký, krásny hlas odznel dlhým sklepením — a z tmy sa ozývala bájna ozvena. V
      rozjarených našich mysliach ožily Karlove fantastické postavy, a tak nám prichodilo, ako by
      sme sa nachádzali v zakliatej ríši podzemných gnomov. Sám Karol sedel na sude, ako opravdový
      duch, držiaci miesto berly koštúr vo vládnych rukách.
   </p>
   <p>
    Sviečka len tak napolo osvetľovala sklep, „tmu ukazovala“.
   </p>
   <p>
    Úplná tichosť nás obkľučovala v podivnej jaskyni, a my sme dlho mlčali a oddali sa dojmom
      nášho originálneho postavenia. Keby bol niekto zrazu do sklepa sostúpil a našu čudnú skupinu
      videl, neviem, či by mu bolo ľahko okolo srdca. Karol nalieval ticho do pohárikov a každé
      žblnknutie vína bolo počuť po celom sklepe, ako šum Mnemonovho stĺpa vo večne mlčiacej púšti.
      Janko si zapálil cigarku na sviečke a rozosielal po sieni aromatický zápach tabaku. Konečne
      som pretrhol tichosť:
   </p>
   <p>
    „Dobre si spieval, ty sudový vajdelota zašlých časov, a bols’ taký láskavý voviesť nás do
      podivnej vínovej ríše! Prečo nám však nezjavily básnické ústa tvoje, aký duch čuší v sude, z
      ktorého srdce oblažujúcim nápojom si nás posiaľ nadájal?“
   </p>
   <p>
    Tak sa zdá, že Karol takúto interpelláciu už od dobrej chvíle očakával. Jeho ústa
      oblietnul mefistovský úsmev, oči sa mu zažaly zloradostným ohňom. Narovnal sa na sude a
      odhodil koštúr, tak že sa na tri kusy prelomil, a riekol:
   </p>
   <p>
    „V tomto sude býva kráľ všetkých sudových duchov, veľký dobrodinca a oblažovateľ ľudského
      pokolenia, loktibrada Perkeo. Či sme dosť o ňom nečítali? Nebadáš jeho vlivu, Janko?“ obrátil
      sa k udivenému Sladkému.
   </p>
   <p>
    Mne blysla divná predtucha mysľou. Janko Sladký hľadel na patetického Karla celý vo
      vytržení.
   </p>
   <p>
    „Duch loktibradu Perkeo, ktorý rozháňa zo zblúdilých ľudských sŕdc márnu a sverepú túžbu
      po jastrivých a smyselných ženských, vymotáva zakosídlených dudkov z osídel vyrátanej
      koketerie, zobúdza v útrobách sadlom obrastnutých nebeskú, blažiacu, krystálo-jasnú ľúbosť
      polozabudnutej mladosti! Nebadáš jeho vlivu, Janko? Duch Perkeo, ktorý oduševňuje nás k
      obetiam za národ a upevňuje v posvätnom presvedčení národnom, ženskými pletichami napolo
      odcudzených ľudí! Nebadáš jeho vlivu, Janko?“
   </p>
   <p>
    Sladkého tvár ztratila razom výraz veselia a dobrej vôle. Tak sa zdalo, že chcel
      namrzenými slovami Karlovi pripomenúť, že je on prvý, ktorý láme dané slovo a nedrží
      priateľskú smluvu, dľa ktorej sme sa mali vyhýbať všetkým nemilým rozpomienkam na všedné
      starosti a záujmy. Ale Karol pokračoval ďalej v suchom tóne:
   </p>
   <p>
    „A že je už čas, aby náš hosť Janko obliekal frak k slávnemu sľubovému soirée, kde sa
      plno-prsej Lujze na večnosť pod pantofľu dostane, tak myslím, môžeme opustiť stánok a ríšu
      mojich duchov. S Bohom ostaňte, vy pobratimci bodrých šuhajov!“
   </p>
   <p>
    Karol skočil so suda, schytil dohorenú sviečku a kráčal napred. Naša dobrá vôľa bola preč;
      bez slova vstali sme s klátov a ubierali sme sa pomedzi sudy za Karlom. Brušká básnických
      nádob volaly za nami smutné ,s Bohom‘ — až to lúčenie samému mi ťažké prichádzalo, lebo,
      pravdu vyznajúc, ešte by som sa rád bol díval, ako pozlátistý stĺp vína, Karlovými ústami
      vykúzlený, hore koštúrom do výšky vystupuje; ešte by som bol rád urobil známosť so sudovými
      duchmi, ktorí dľa mojej mienky istotne medzi belbohov patria. Černobohom zdal sa mi byť jedine
      Karol, ktorý roztrhol takou nekaľavnou pravicou niť našej nevyrovnanej zábavy. Janko mal iste
      tie samé myšlienky, lebo mlčal, ako ryba.
   </p>
   <p>
    Pomaly sme vystupovali hore schodmi. Predo dvermi Karol zhasil sviečku — egyptská tma nás
      obkľúčila, tak že sme sa pochytali jeden druhého za kabáty. Ja som sa obzrel nazpäť, ale hustá
      tma kryla sklepenie. Karlov kľúč zaškripel žalostivým tónom dva razy, dvere sa rozletely, a
      nás ovialo teplo, zvonku do studeného sklepa sa tisnúce. Lež keď sme vystúpili na dvor, uzreli
      sme nad sebou temno-modrú oblohu, posiatu nesčíselnými hviezdami. Číra-čistá noc ležala na
      okršleku zemskom! Ako skamenelí stáli sme na Karlovom pustom dvore. Janko siahol trasľavou
      rukou po hodinkách; v tom udrelo hodinové kladivo na najbližšej veži — pol, ale na koľkú?
      Čítame, čítame. Pol jedenástej sme načítali! I Jankove hodinky, osvietené cigarkou, so
      zlostnou určitosťou ukazovaly na pol jedenástu. Tak teda nám rýchlo ubiehal čas v zakliatom
      sklepe! Nedarmo Karol hovoril, že je on stánkom duchov!
   </p>
   <p>
    „Keď prídeme domov,“ povedal s podivnou flegmou Karol, „bude okolo jedenástej; potom sa
      bude náš Janíčko čistiť a mydliť, aby do fajnových salónov nepriniesol pivničnej stuchliny.
      Tak ale o polnoci predstúpi pred svoju brilliantovú otylku — ah! nech som dobrý — básnický to
      dej: snúbenie o polnoci! Pesničkár Perohryzák spraví z toho strašlivú balladu, a maliar
      Pomazal zveční hlavné osoby desnou maľbou! Huj, už ma popredku hrôza trasie.“
   </p>
   <p>
    Akú tvár urobil Janko, nevidel som pre tmu; že mu zuby od jedu sekaly, to som dôkladne
      počul. Ľahko si môžeme predstaviť, že v ňom bojovaly city jedu, hanby, zlosti a pomsty.
   </p>
   <p>
    „Lujza nebeská!“ vykĺzlo sa mu nevdojak z úst.
   </p>
   <p>
    „Teda ešte o Lujze sníva!“ mrmlal pod fúzy Karol. „No však počkaj, máme i iné prostriedky!
      A čo bych mu ju musel kladivom zo streštenej kotrby vytĺkať! Hop, chlapci! len pomaly — najprv
      musím tieto brány pozatvárať. Nezabudol si, Janko, strašnú historiu, ktorá sa v tejto izbe
      udala a ktorá nielen na predmestí, ale i vo vnútornom —“
   </p>
   <p>
    „Mlč mi s tvojimi nesolídnymi pletkami!“ ohriakol ho Janko. Ale aký div: jeho hlas sa
      netriasol hnevom, ako som to očakával. Malo to nasledujúcu príčinu:
   </p>
   <p>
    Kto sa už raz v sklepe dobrým vínom častoval, vie, že i striedmo požívané víno veľmi rado
      pri vystúpení na čerstvý vozduch do hlavy udiera. Táto okolnosť uľavila Jankovu dešperáciu, a
      čím viac mu liezlo vínko do hlavy, tým ľahšie počal ponímať veci. Keď sme sa vytrepali z
      Karlovej pustovne, perlil sa pred nami život vo farbistých bleskoch mydlovej bubliny. Duch
      Perkeo počal účinkovať dvojitou silou. Janko upadal do nedbalej veselosti, krútil si fúziky a
      pošinul klobúk na ľavú stranu. Karlov humor bol čím dial, tým divší a šumivejší. Idúc popod
      obloky Knickeburgovské, videli sme ich skvostne osvetlené; veselá hudba Straussovského valčíka
      zunela až na tichú nočnú ulicu. Čalúnmi letely chvíľami stíny tancujúcich párov a v
      pravidelnom takte otriasala sa poval.
   </p>
   <p>
    „Vidíš, Janíčko môj,“ hovoril Karol, „tam v tej osvetlenej klietke si ty teraz hlavnou
      osobou.“
   </p>
   <p>
    Janko ani nešípil, že je to už Knickeburgovský byt. S veľkým ohňom a ťažkým jazykom
      rozprával, ako ich podžupan kvári Slovákov, aký je pritom mamľas a že sa ho on veru nebojí,
      keby bol i rozžupan.
   </p>
   <p>
    „Karolko, do toho tvojho sklepa musíme častejšie nazreť, hrmen sa tomu! To je znamenitá
      skrúša — skróša — skrýša,“ drhol sa Janko, „i Perkeo musí byť dobrý kamarát! Čo ste takí nemí,
      ako ryby? Nože, ako si to spieval, ty sudový jazdec? Hore ju, chlapci!“ rozprával Janko
      neobratným jazykom a máchal nedbale rukou nočným povetrím.
   </p>
   <p>
    Karol zakašľal a my sme počali vo troje, maširujúc ulicami k domovu:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       „Ty si ma smieril znovu so svetom,
  rozohnal si mi skrahnutú hruď.
Pieseňky mojej vysokým letom,
  hoj, čape sladký, chválený buď!“
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e593">
       </a>
       Piata hlava. Rozjíma sa poučne o zmenkových záležitostiach a o veľmi užitočnom
      všadebolstve Ľudovíta Konvalinku
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ráno, keď sme s Jankom ešte hlboko spali, Karol vykradol sa z izby a ztratil sa kamsi. Po
      meste sa medzitým rozletely podivné chýry o včerajšom soirée u Knickeburgov. Zlostné jazyky
      šepkaly, že vraj včera u Knickeburgov svätili veru bez snúbenca, a mnohí dodávali k tomu
      dôslednú otázku, či sa i sobáš Lujzin bez ženícha odbaví. A že celá vec mala na sebe akúsi
      zaujímavú neistotu a dobrodružnosť, dá sa ľahko mysleť, že takéto chýry rozširovaly sa
      rýchlosťou mlunnej iskry. Dom Knickeburgský hral v ten deň prvú rollu — pravda, neveselú a, čo
      je najhoršie, smiešnu.
   </p>
   <p>
    Hore schodmi, pokrytými drahými koberci, išiel pán Hindelsmayer do Knickeburgov, s tvárou
      neveselou, ba úzkostlivou. Jeho krok bol nepravidelný, drobný a rýchly, a jeho známi by už z
      tejto okolnosti boli zatvárali na divné veci. V skvostnom kabinete pána Knickeburga mal dlhšiu
      audienciu. Kto by bol pri dverách počúval, bol by sa onedlho presvedčil, že pán lcík
      Hindelsmayer nehovoril s obyčajnou plazivou zdvorilosťou s veľkomožným pánom; nebezpečné slovo
      „zmenka“ a „sľúbené giro“ vyslovoval krikľavým hlasom, ba tuším sa opovážil plebejskou botou
      dôrazne buchnúť na zemiansku dlážku, sťa by sa odhodlane protivil mienke Knickeburgovej.
   </p>
   <p>
    A tu zase Ľudovít Konvalinka mi je očitým svedkom, že keď sa zlopovestný úžerník opäť dolu
      schodmi plúžil, mala jeho inokedy poníženo-prívetivá tvár výraz nemilosrdnej hrozby,
      pomiešanej s fatálnym strachom. Jeho krok bol ešte drobnejší a rýchlejší, a časom sa mu
      vykĺzlo z úst hlasné ,vaj‘.
   </p>
   <p>
    Janko precítnul z tuhého sna. Blesky slnka vkrádaly sa už hodne zvysoka čez červené
      záclony našej chyže. Ja som sa staval, ako bych bol v tuhý spánok pohrúžený, ale polootvoreným
      okom pozoroval som Jankovo chovanie. Tvár jeho bola bledá na smrť. Zakryl si rukami tvár, a
      tak sa mi zdalo, že sa mu hojné slzy vyronily z očú. Hrozebná postava otca — ladný, pútavý
      zjav Lujzy — náreky a hnev matky — rum celej jeho budúcnosti: to mohly byť obrázky, ktoré
      videl pred oko duše svojej predstupovať.
   </p>
   <p>
    „Dobré ráno, Janíčko! Akos’ buval?“ spýtal som sa konečne hlasným zívaním, chcejúc ukázať,
      že som sa práve len prebudil, vlastne som však nemohol ďalej hľadeť na muky dobrého priateľa.
   </p>
   <p>
    Temný, gániaci pohľad hodil na mňa miesto odpovedi na vľúdnu otázku moju.
   </p>
   <p>
    „No, veďže ma neprekoľ okáľmi a nepribi pohľadom o stenu, ako chrobáka špendlíkom!“
   </p>
   <p>
    Takými slovami chcel som prejsť do veselšieho tónu. Ale mi môj úmysel zle vypálil. Janko
      hodil na mňa druhé, rozmnožené a opravené vydanie gániacich pohľadov a, kypiac zlosťou, počal
      nasledujúcu filippiku na lačný žalúdok:
   </p>
   <p>
    „Zle, veľmi zle ste narafičili svoje včerajšie podlé žarty!“
   </p>
   <p>
    „To je krásna predmluva,“ vzdychol som si a schoval som hlavu do perín, ako lovcami
      naháňaný pštros do piesku.
   </p>
   <p>
    „Vy ste sa v ľahtikárskej naničhodnosti, v špinavom opilstve opovážili so mnou na taký
      spôsob žartovať, ktorý zničil môj život, moje nádeje a, čo je najhroznejšie, moju česť! Vy ste
      bezbožnou rukou roztrhli rodinné sväzky medzi synom a otcom, medzi synom a matkou!“
   </p>
   <p>
    „Prečo tu niet i Karla, však on má tiež právo na Jankov chválospev,“ šomral som pod
      duchnou v tuhom pote.
   </p>
   <p>
    „Slovom, vy máte na svedomí celý, celý môj život,“ pokračoval Janko takým citným
      opravdivým hlasom, že mi počínalo byť horúce pod duchnou. „Nenávisť a vydedenie očakáva ma
      doma — škandál, posmech a zlé svedomie vyháňa ma z tohoto mesta! Ale nech by ďas vzal majetok
      — ja som, svedený vašou hriešnou ľahkomyseľnosťou, zadal smrtnú ranu svojej cti, i cti môjho
      otca! My obidvaja stojíme pred poctivým Knickeburgom, ako obecní šudieri, ktorí rušíme dané
      slovo škandálom! My sme skántrili česť jeho nevinnej dcéry! Ja som devušku spanilomyseľnú
      hodil na smetisko podlých ľudských klebiet — ja som nekonal, ako muž, ja som konal, ako
      podliak! V mučeníckom rúchu vidím ju pred sebou, devu, ktorú som svojím bohaprázdnym
      ľahtikárstvom pripravil o všetko!“
   </p>
   <p>
    „Ale, Janíčko, veďže chladnejšie ponímaj veci; vidíš, ty hľadíš čez čierne sklá,“ tíšil
      som rozjareného priateľa a, vylezúc celý mokrý zpod perín, počal som sa s veľkou odvahou
      obliekať.
   </p>
   <p>
    „Tebe je ľahko rozprávať o chladnosti, keď si nie v mojom hroznom postavení. Ty si,
      pravda, chladný, lebo si ztratil súcitné srdce ko mne, lebo ti nič nezáleží ani na mojom
      živote, ani na mojej cti. A nielen že ti na tom nič nezáleží, ale si sa ushovoril s podlým
      Karlom, ktorého nenávidím, ako hada, a ktorý ma prenasleduje, ako zlostný dämon, a zavliekli
      ste ma do vašej sprepadenej diery, aby ste ma mohli omámiť vínskom! Celý podlý attentát ste
      korenili bláznivosťou raziacim nesmyslom a, vrhnúc ma do záhubnej priepasti, rehcete sa teraz
      diabolským smiechom! Čo poviem otcovi, čo poviem, chúďatku, mojej drahej matke? Čo inšie, ako:
      váš syn je lump, ktorý ožranstvom prežartoval nebeskú devu, na ktorej anjelskú nevinnosť vy
      darmo fŕkate svoje jedovaté sliny. Bože môj! Ešte predpoludním robím návštevu! Všetko je v
      najlepšom poriadku, prijali ma výborne, a tak sa zdalo, že urobím otca šťastným, sám nenútiac
      sa k niečomu nepríjemnému. Vtom búši do toho čert — a zo šťastného človeka stane sa v jeden
      večer nešťastník, a to ešte v smiešnom svetle blázna a podliaka! A to ste vy naschvál
      nasnovali, ty a Karol, ty a Karol!“ a klesol celý zničený na stolec.
   </p>
   <p>
    Mne ho bolo úprimne ľúto, a sám som počal pochybovať o statočnosti nášho konania.
   </p>
   <p>
    „Ale čo,“ pomyslel som si, obúvajúc ľavú čižmu, „mal sa upozorniť na beh času, však mal
      hodinky, však je plnoletý!“
   </p>
   <p>
    „Ale pôjdem ta a hodím sa spanilomyseľnej deve k nohám a budem prosiť o odpustenie, hoci
      viem, že ma odsotí od seba, a to zaslúžene.“
   </p>
   <p>
    „A takýmto hlúpym samounížením položíš celému škandálu korunu na hlavu, vystavíš sa za
      terč zaslúženého posmechu!“ poznamenal som a obul s odhodlanosťou hrdinskou pravú čižmu.
   </p>
   <p>
    Janko uznával pravdu mojich slov, ale on si vzal raz do hlavy hrdinsky podstúpiť i hanbu i
      posmech. Pozorne obliekal svoj elegantný frak a v jeho tvári svietila nebezpečná odhodlanosť.
   </p>
   <p>
    „To bude pekná historia,“ pomyslel som si. „Chumaj, je v stave dnes vo svojom katzenjammri
      do Knickeburgov bežať a postaviť sa pred starého rittmajstra, ako kajúci nezdarný syn, čo so
      sviňami mláto obedúval!“
   </p>
   <p>
    Bol som dešperátny. Čo teraz? Karla niet doma, a ja si sám s týmto odhodlaným samoškodcom
      neporadím.
   </p>
   <p>
    „Tvoj frak je celý zaváľaný na chrbte,“ povedal som a sobral som celú výrečnosť, kefujúc
      so zručnosťou starého invalida priateľov frak; preťahoval som do dĺžky chvalitebné
      zamestnanie, v nádeji, že sa skoro zablysne vítaná hviezda osvobodenia.
   </p>
   <p>
    Už som bol hotový, a Janko chytil do ruky klobúk; moja zúfalosť dosiahla svojho vrcholca.
   </p>
   <p>
    „Už sme tam, kde loj kopú,“ vzdychol som si a hodil som kefu na stôl.
   </p>
   <p>
    V tom vrzly dvere na kancellárii, ktorá hraničila s našou chyžou, a my sme počuli jasne
      Karlov krok. Neprišiel sám, ale doviedol akéhosi človeka, ktorý robil náramný vresk a
      poloplačlivým hlasom bedákal.
   </p>
   <p>
    „Môj milý pane veľkomožný, ratujte, ratujte chudobného človeka pred celkovitým ruinom!“
   </p>
   <p>
    „Dobre, dobre. Ukážte svoje zmenky,“ bolo počuť Karlov prísny hlas.
   </p>
   <p>
    „Huncút, lump, šudier! Takú parádu vystrája, lóže, ekvipáže, hodváby a brillianty, a
      pritom nemá nič, iba dlhy! To je veru krásny zemän, krásny gavalier! Ale mu ukážem, čo to
      znamená Icíka Hindelsmayera prekabátiť! Povedal na svoju česť zemiansku i vojenskú, že pán
      Sladký vezme si jeho dcéru za ženu, že ľúbi jeho diamantovú hus, nafúknutú fanfršonku, a že
      bude žírovať moje vechsle! Ako som nemal uveriť? Veď je Sladký dobrý dom, pekný dom!“
   </p>
   <p>
    Janko zdvihol hlavu, počujúc svoje meno a narážky na Lujzu. Tvár mu blčala plameňom,
      narovnal sa a akási silná vôľa svietila mu z krásnych belasých očú. Jedným skokom bol v
      kancelárii; ja som sa ponáhľal za ním, cestou obliekajúc kabát.
   </p>
   <p>
    Icík Hindelsmayer sedel na stoličke pri Karlovom stolíku a držal v rukách hodnú kopu
      zmeniek. Karol ho počúval a nepretrhoval toku jeho rozhodenej reči. Jeho drsné nadávanie na
      Knickeburga dosiahlo najvyššieho stupňa, keď sa Sladký zjavil v kancellárii.
   </p>
   <p>
    Žid poznal Janka. Vyskočil so stoličky a vykrútil hlbokú, neohebnú poklonu, až sa mu šosy
      kabáta po izbe rozletely, pred Jankom, od ktorého za študentstva neraz malý profit ťahal, tak
      asi tristo od sta.
   </p>
   <p>
    Sladký zamieril rovno k Hindelsmayerovi.
   </p>
   <p>
    „Ukážte sem zmenky, a nepapuľujte nemastné reči!“ zahrmel na lcíka, ktorý mu podával
      zmenky so strachom a nádejou v tvári.
   </p>
   <p>
    Janko prebehol očami zmenky a zbledol ako smrť, vidiac náramne vysoké summy na zmenkách.
      Bolo vidno, že bojuje sám so sebou; bolo vidno, že sa za chvíľku kolotá v neurčitosti. Zrazu
      však hodí hlavou, sadne k stolíku a pýta od Karla pero.
   </p>
   <p>
    Židovi blysly nádeje, ružové nádeje sebeckou dušou. Jeho oči svietily, ako kocúrove, a so
      zručnosťou opice skočil k stolíku a podával Jankovi pero.
   </p>
   <p>
    „Ach, pane osvietený, podpíšu, podpíšu! Len maličké meno, a ja budem šťastný človek! Nech
      im dá Pán Boh šťastia s tou veľkou fajnovou dámou, s tou anjelskou slečinkou! Taká Ráchel
      anjelská svedčí takému pánovi!“
   </p>
   <p>
    Karol sedel celý zničený a prekvapený za svojím stolíkom. Teda takýmto veľkodušným činom
      chce Janko napraviť svoje včerajšie konanie! Karlove oči divoko svietily, pery mal zaťaté, a
      tak sa zdalo, ako by sa bol chcel trpkými slovami vrhnúť na Sladkého.
   </p>
   <p>
    Jankovi bolo všetko jedno. S akýmsi peknoduchým pokojom vzal Židom podávané pero a namočil
      ho do atramentu.
   </p>
   <p>
    V tom sa dvere rozletia a vpáli bez zaklopania Ľudovít Konvalinka.
   </p>
   <p>
    „Viete, čo sa stalo?“ pýta sa nás a trie si ruky.
   </p>
   <p>
    My sme hľadeli zvedavo na príchodzieho. Janko odvrátil hlavu od stolíka.
   </p>
   <p>
    „Lujza von Knickeburg ušla s barónom Kálossym! Však je to jadrný telegramm, Karolko môj
      zlatý?“
   </p>
   <p>
    A hodil sa na pohovku, utierajúc si pot s čela.
   </p>
   <p>
    My sme stáli, ako skamenelí. Janko zbledol a z ruky mu vypadlo pero. Hindelsmayer prvý
      prerušil hlboké ticho:
   </p>
   <p>
    „Nie je pravda, nie je pravda; nech neveria, nech len chvíľočku neveria! Pán Konvalinka
      špasuje; len podpíšu, len podpíšu, osvietený pane von Sladký!“
   </p>
   <p>
    Konvalinka vyskočil s pohovky, ako by ho boli z mažiara vystrelili. Bol dobrý, ústupčivý
      človek, ale keď sa niekto opovážil zapierať pravdivosť jeho zpráv, zrazu premenil sa na
      raráška. Hindelsmayer mu prišiel práve vhod.
   </p>
   <p>
    „Nuž ale, ty centový krvossavec, ty dvojnohá lož, ty pijavica, ty bezodný kráter, ty vrece
      — ty, ty sa opovážiš mne do očú povedať, že lužem?!“
   </p>
   <p>
    Konvalinka priskočil tak blízko k naľakanému Icíkovi, že cúfnul až k dverám.
   </p>
   <p>
    „Nezhltni ho, Ľudko, na jeden raz!“ miernil Karol Konvalinku.
   </p>
   <p>
    Potom vzal zmenky so stola a podal ich strápenému Hindelsmayerovi.
   </p>
   <p>
    „Viete, čo: choďte len pokojne domov. Ja vám zmenky nezažalujem; bojím sa, že bych ani
      útraty nevylikvidoval. Za každú vám dám šesták, abych mal autogramm velikého pána.“
   </p>
   <p>
    Hindelsmayer prevzal papiere, postavil si klobúk ešte v izbe na hlavu a s hlasitým
      bedákaním trielil von.
   </p>
   <p>
    „Huncút, lump!“ bolo počuť ešte na schodoch.
   </p>
   <p>
    „Konvalinka, ty zostaneš dlhé časy mojím veriteľom. Tak krásne si ešte nikda nezastal svoj
      oberšpiclovský úrad,“ hovoril Karol, zapaľujúc si cigarku. „Ale povedz nám, ako si prišiel k
      pikantnej zpráve?“
   </p>
   <p>
    Jednoducho. Tys’ ma prosil, abych vyhľadal Hindelsmayera. Stopoval som potvoru, až keď
      vyšiel od Knickeburgov. Však vieš, že mám rozsiahlu známosť v meste, ktorá sa niekedy i na
      komorné rozprestiera, zvlášte keď sú pekné a čiperné. Takáto falošná mačička mi pod pečaťou
      tajomstva s iskriacimi očami rozprávala, že včas ráno našla Lujzinu chyžu prázdnu, nie menej
      jej šperkové škrinky. V celom dome že panuje škrípanie zubov, lebo neostáva iná myšlienka, ako
      že slečinka ráno ušla. Bežím na stanicu. Tam moji známi mi povedali, že Kálossy, zlumpovaný
      barón, kupoval dve karty prvej triedy a s dámou pod tuhým závojom vstúpil do vozňa. Utekám ako
      zjašený k tebe, a vidím, že moje ponáhľanie bolo veľmi potrebné,“ končil rozjarený Ľudko a
      trel si ruky v úprimnej radosti.
   </p>
   <p>
    Ja som len ťažko udusil v sebe radostný výkrik nad spásonosnými udalosťami. Janko hľadel
      nemo pred seba, potom sa vzchopil a bez slova odchádzal do svojej chyže. Zdal sa byť celkom
      zronený a nešťastný.
   </p>
   <p>
    „Janíčko,“ volal za ním Karol, „prichystaj sa na popoludnie na vychádzku! Mám v neďalekej
      dedine rozprávku so sedliakmi o veciach urbariálnych. Môžme sa takto všetci štyria prevetriť
      po tejto horúcej próbe.“
   </p>
   <p>
    Janko neodpovedal.
   </p>
   <p>
    „Nechajme ho,“ hodil rukou Karol, „tuhý dohán to bol! Horká pilulka — keby len osožila!
      Mne samému je, ako po chorobe. Na jednu kocku som všetko hodil.“
   </p>
   <p>
    Karol a Ľudo mi vysvetlili, ako to prišlo, že sa Hindelsmayer zamiešal do deja. S veľkým
      namáhaním vyhľadali Hindelsmayera a doviedli do kancellárie. Chceli Sladkého očividome
      presvedčiť predostretím vysokých zmeniek, aký smutný je stav Knickeburgovského majetku. Týmto
      spôsobom ho chcel Karol celkovite vytrhnúť z pažeráka nasnovaných pletích a dokázať mu ad
      oculos, že Knickeburgovcom ide vlastne len o Jankove groše. No mnoho nechýbalo, a celý ich
      plán skoro sa stroskotal na Jankovej gavalierskej veľkodušnosti. Konvalinkova zpráva búšila do
      toho, ako hrom z čistého neba, a urobila Jankovej obetivosti koniec.
   </p>
   <p>
    „Divný šuhaj,“ krútil Karol hlavou. „Jeho srdce je čisté, ako krystal; duša jeho je dobrá
      a mäkká, ako vosk. Ale čo nám pomôže takáto dobrota, keď nás rúti do záhuby? A takýto je náš
      celý národ. Za druhých leje krv, vyhadzuje majetok a tým, ktorí ho zauškujú, preukazuje
      nesčíselné dobrodenia. Viac zlosti, viac zlosti! My sa musíme trochu zdiabliť a sobliecť už
      raz mučedlnícke rúcho.“
   </p>
   <p>
    „Ty, Karolko, aspoň si už na tej ceste… Len daj pozor, aby ti rožky veľmi bujne
      nenarástly!“
   </p>
   <p>
    Karol sa usmial pod fúz a prosil Konvalinku, aby zostal na obed, ktorý sa vraj veľmi
      krátko a rýchle odbaví.
   </p>
   <p>
    „O jednej hodine tu bude voz; máme pred sebou hodnú vychádzku,“ poznamenal a šiel duriť
      obed.
   </p>
   <p>
    „Rád by som vedel, čo Janko teraz smýšľa,“ povedal zvedavý Ľudko, a akýsi magnét ho ťahal
      ku dverám.
   </p>
   <p>
    „Nechaj ho, amice. Uvidíš, že sa vzmuží a premôže nával rôznych pocitov. Pri všetkej
      svojej zdanlivej slabosti má v sebe rezkú životnú silu. Takíto ľudia, keď zablúdia, vedia sa
      rýchlo vrátiť na pravú cestu.“
   </p>
   <p>
    Všetci traja mali sme úprimnú radosť nad vyviaznutím Jankovým, len mňa trápila ešte veľká
      pochybnosť, že by Janko ľahko premohol údery.
   </p>
   <p>
    „Nechaj ty len na mňa kúru,“ tešil ma Karol, vstupujúc do chyže. „Veď vieš, že mám
      divotvorné spojenie s takými bytnosťami, o ktorých sa vašej školskej múdrosti ani nesníva. A
      teraz nech sa ľúbi na tanier hovädzej polievky.“
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e746">
       </a>
       Šiesta hlava. Počína sa urbariálnymi záležitosťami a prechádza nenadále na celkom inakšie
      predmety
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    Ešte nebolo dvanásť hodín, keď sme zasadli k obedu, pri ktorom sa veľmi mnoho mlčalo.
      Janko bol tichý, jeho zúfalosť premenila sa v tichú melancholiu. Fiaker zahrbolcoval pred
      domom a my sme si posadali doňho. Bol utešený, hodne horúci deň. O chvíľu sme boli v poli.
      Pred nami sa rozkladaly zelené bujné polia, a po nich blúdilo zachmúrené oko Jankovo. Koníky
      čerstvo uháňaly, onedlho sme sišli s hradskej na poľnú, dobre uvozenú cestu.
   </p>
   <p>
    „Jaj, zle-nedobre nakladajú panstvá s našimi sedliakmi,“ počal Karol. „Lebo čo si predtým
      brali mocou svojho zemsko-panského práva, to si vedia teraz vydobyť nie veľmi priamymi
      chodníčkami u nášho mizerného pravosúdia. Medzi ľuďmi panuje práve také žraloctvo, ako v mori
      medzi vodnými potvorami. Veľryba pohltí stá a stá haringov, vodu vystrekne nozdrami a hodí
      svoje obete do priestranného žalúdka. A to sú dobré veľryby, naši odrodilí, rodu odcudzení
      páni! Ešte vždy považujú sedliaka za haringa pre svoj bezodný žalúdok.“
   </p>
   <p>
    A tu počal ostrou výrečnosťou rozkladať zvláštnu urbariálnu pravotu od prvopočiatku až do
      zakončenia — pravda, pre urbarialistov veľmi smutného.
   </p>
   <p>
    Janko sa tak staval, ako by ho vlnivé polia viac zaujímaly, ako Karlova objektívna a
      zábavná rozprávka, ale časom, keď sa Karlovi niečo veľmi dobre podarilo, nevdojak uprel oči na
      jeho tvár. Toto Karla ešte väčšmi rozjarilo, jeho prednáška nabývala živosti, tak že sme ani
      nezbadali, keď sa voz odrazil s poľnej cesty a prešiel do hory, ktorá prestierala sa najprv po
      miernych návršiach až k vyššiemu pohoriu.
   </p>
   <p>
    Konvalinka sa intelligentne usmial a povedal:
   </p>
   <p>
    „Karolko, ty ideš tuším svojim urbarialistom horu vyrezávať z panského!“
   </p>
   <p>
    Mne samému bola cesta divná. Kam nás len vlečie, figliar? Medzitým svieži horský chlad
      veľmi milo nás ochladzoval, slnkom rozpálených a prachom dusených. Silná vôňa vystupovala z
      bujnej trávy a zeleného listia krásnej bukovej hory. Úzkym úvozom hnali sme sa do hory, a čím
      dial sme sa do nej tratili, tým voľnejšie, svobodnejšie sme dýchali.
   </p>
   <p>
    Niet príjemnejšieho pobavenia, ako v krásnej májovej hore. Svieža bujnosť mladej prírody,
      narkotický dych rastlinstva — všade život, všade čerstvé tvorenie. I chrobáčik, lezúci vysokou
      trávkou, i ďateľ, ťukajúci odmeraným taktom do dutého stromu, i sto ráz opísaný a ospievaný
      spev vtáctva — všetko nosí na sebe rúcho novoty, bystrej životnej sviežosti.
   </p>
   <p>
    Bolo badať, že na Jankove chmúrne city výborne vlívala horská cesta. Strhol klobúk a
      voľným dychom ssal do seba balzamový vzduch. Aký šumný šuhaj! Búrne udalosti, ktoré ponad jeho
      hlavu prešumely, daly jeho pravidelnej tvári akýsi zaujímavý výraz. Oči mu počaly živšie
      svietiť a pochmúrna melancholia ustupovala vždy viac a viac tichej spokojnosti. Mal som z neho
      opravdivé potešenie a moja nádej rástla, že sa cez nepríjemné historie prebrodí k opravdive
      šťastnému životu, ku ktorému jemu veľa podmienok nechybelo.
   </p>
   <p>
    Počali sme vystupovať na príkrejší vrch. Karol skočil s voza.
   </p>
   <p>
    „Nože, uľahčite koníkom, páni bratia!“ zavolal. „Veď je škoda vyvaľovať sa po horúcich
      kožiach voza v takej krásnej hore!“
   </p>
   <p>
    My sme radi poslúchli.
   </p>
   <p>
    „To sme mohli už dávno urobiť,“ riekol Sladký, skočiac ohebne s voza.
   </p>
   <p>
    „Prvé slovo Jankovo!“ povedal Karol. „Mám nádej, že ich bude viac. Ináč ho tu necháme v
      obeť najprvšiemu vlkodlakovi, ktorý sa naďabí v tejto prahore.“
   </p>
   <p>
    Medzi týmito slovami odtrhol s buka zelenú parúťku a okrášlil ňou svoj klobúk.
   </p>
   <p>
    „Nesedíme v tvojom sklepe — tu nemáš duchov!“ bránil sa Janko a nasledoval Karla, kladúc
      za klobúk zelené pierko.
   </p>
   <p>
    Kočiš šľahol do koní, obrátil voz a letel dolu vrchom v tú stranu, zkade sme boli prišli.
   </p>
   <p>
    „O deviatej príď pre nás!“ kričal za ním Zima.
   </p>
   <p>
    „Karol, Karol, čo to stváraš? Chceš nás pretvoriť na troglodytov alebo kolibníkov?“ oboril
      som sa na Karla.
   </p>
   <p>
    Janko sa tiež naňho udivene podíval a namrzeným hlasom preriekol:
   </p>
   <p>
    „Karol má samé nesolídne pletky a daromnice na ume. Dobre vie, že chcem dnes nočným vlakom
      domov, a zavedie ma do hôr ďalekých!“
   </p>
   <p>
    V tom sa ozvaly výbuchy z pušiek.
   </p>
   <p>
    „Nijaké nesolídne pletky, nijaké daromnice. Miško Záhora, vždy veselá, dobrá chlapina,
      najvybranejší starý mládenec celej zemegule, usporiadal s niektorými priateľmi malú národnú
      vychádzku do týchto hôr a pozval ta životaschopné národné veličiny tohto kraja. Tam sa sídeš,
      ty vŕbový panák, s nejedným priateľom, dávnejšie nevideným. Tam si švacneš pohárik dobrého
      vínka a zakúsneš koláča, pečeného bielymi rúčkami okolitých slovenských panien a paní. Nuž a
      za takúto výbornú myšlienku mám ešte počúvať od vás kapucinády? Čo sú teraz nesolídne pletky,
      čo sú daromnice?“ deklamoval víťazný Karol.
   </p>
   <p>
    Ja som bol úplne spokojný s vysvetlením a Konvalinka i tak vedel, kam nás Karol vliekol.
      Janko sám prestal sa mračiť a spriatelil sa s okolnosťami. Pokojne sme stúpali utešenou jarnou
      horou. Výstrely z pušiek ozývaly sa vždy bližšie a bližšie, a po chvíli bolo počuť veselý
      hovor.
   </p>
   <p>
    „Aha, už poznávam Záhorov hlas! O čo sa stavíš, Janíčko, že ho nájdeme s fľaškou v ruke?“
   </p>
   <p>
    „Keby som už len so ženskými nemusel prísť do rozprávky,“ dudral Sladký. „Všetko sa mi
      protiví, čo sa len zďaleka podobá ženskej. Vieš, čo, Ľudko? My dvaja pri vhodnej príležitosti
      potiahneme nejaká bachratú fľašu a ľahneme si medzi osamelé kríčky. V takejto zelenej pustovni
      budeme sa lepšie cítiť, ako Karol, obkľúčený vidieckymi krásotinkami.“
   </p>
   <p>
    „Pozri ho, meštiaka z Potkanovej!“ riekol Karol. „A predsa mu Kálossy veľkomestskú,
      superfajnovú dámu spolu i s jej obrovským šiňónom ukradol zpod nosa!“
   </p>
   <p>
    Janko už nestačil odpovedať, lebo pred nami ukázalo sa zaujímavé idyllické divadlo. Na
      priestore hojnou trávou porostlom a horou s troch strán malebne obrúbenom videli sme zaujímavé
      skupiny veselých ľudí. Pod prastarým bukom plápolala hodná vatra; ďalej vľavo sedeli a ležali,
      ako práve komu vhod prišlo, hostia okolo bielych obrusov na trávu prestretých, na ktorých sa
      nachodily chutné jedlá, poháre a fľaše v hojnom počte. Pestré obleky dievčeniec, pušky a
      pištole po stromoch, veselá vrava — slovom, celá scéna urobila na nás veľmi dobrý dojem, tak
      že sa Jankova tvár rozveselila a Konvalinka vyskočil celý uradovaný.
   </p>
   <p>
    „Vidíš, Tóno, títo vedú príjemný troglodytský a kolibnícky život,“ poznamenal Karol Zima.
      „No, ale poďme sa im tiež zamiešať do remesla.“
   </p>
   <p>
    Nastalo všeobecné vítanie, najmä Jankov príchod bol všetkým milý. Mladí ľudia
      povyskakovali so svojich viac-menej pohodlných miest a obtočili nás dookola.
   </p>
   <p>
    „Na bok, sečnáci!“ počuli sme hromový bass, a cez mládež sa predral k nám Miško Záhora,
      pod pazuchou držiac luhačovickú fľašu vína. „Páňatká z mesta priniesly istotne smäd! Ah, koho
      vidím! Sladký! Ľaľa ti ho, aká persóna! Ale si schudol, Janko, odkedy sme sa nevideli. Tu máš,
      zapi si z tohoto fraštáckeho; hneď sa ti tvoj frciplot zarumení, ani pivonka!“ bramarbasoval
      výborný Mišo a ulieval nám každému do pohára.
   </p>
   <p>
    „Nože, no, pane Záhora,“ ozval sa prívetivý hlas starého pána, ktorý sa k nám priblížil s
      fajočkou v ústach a červenom fezi na šedivej hlave. „Veď len pomaly; páni by si mali skôr
      niečo zakúsnuť, až potom toho vášho drapáka.“
   </p>
   <p>
    Janko dobre poznal pána farára Danišovského, a cez líca mu preletel ľahký rumenec. Starý
      pán mal srdečnú radosť, keď sa pomedzi hostí dohrabal až k Sladkému. S úprimnou otvorenosťou
      vítal mladého svojho priateľa v tomto kraji.
   </p>
   <p>
    „Neskorým hosťom kosti,“ pretrhol vítanku Mišo Záhora, „i tak sme už po obede! A ty, Ľudo,
      zase budeš čítať, koľký pohár pijem? Dobre, žes’ k tomu neskoro prišiel! Nuž ale poďte
      bližšie, páni moji, k našim slávnym tabuliam! Ondro!“ kričal na posluhujúceho sedliackeho
      šuhaja. „Toť pánu Tónovi dones krčah vody z krásnej studničky, ktorú ospieval svojimi vodovými
      veršami až k plaču dotklive, až sa skaly pukaly a všetka zverina utiekla z panskej hory!“
   </p>
   <p>
    Mišo mal totiž slabosť, že mňa považoval za veľmi planého básnika, a možno, ani sa veľmi
      nemýlil.
   </p>
   <p>
    Pán farár Danišovský nás zavolal so svojou okúzľujúcou zdvorilosťou k improvizovanému
      stolu. Medzitým mladší šuhajci nabíjali pušky a nám na privítanie nivočili pušný prach.
   </p>
   <p>
    Pri bielom, na tráve rozprestretom obruse sedela spanilá devuška vo vkusných šedých
      šatočkách. Bohaté vrkoče objímaly jej šumnú hlávku; sviežosť horská a jarný vozduch vdýchly
      jej na líca tieň ladného rumenca.
   </p>
   <p>
    Zdá sa, že z reči pozorovala, že jej pohostinný otec privedie hostí, a preto práve
      vykladala chutné studené jedlá z veľkého koša na biely obrus.
   </p>
   <p>
    Bola to Elenka Danišovská. Bujará zelenosť trávy a hory v úzadí zvyšovala pôvabnosť jej
      zjavu, tak že bola ako pohostinná víla tropického ostrova, ktorá svojou dobrotivosťou sýti
      hlad námorníkov, búrou na brehy vyhodených.
   </p>
   <p>
    Hlboký rumenec polial jej tvár, keď poznala Sladkého, čo som si ja v jeho prospech
      vykladal. Sladký bol tiež trochu zmätený. Ale po chvíli našli sa obidvaja. O krátky čas stal
      sa náš trávový stolík strediskom celej zábavy: okolo Elenky sa shromaždily dievčinky v
      pestrých šatočkách — a devy boly zase príťažlivými magnétmi pre šuhajov.
   </p>
   <p>
    Záhora stál nám nad hlavami, držiac kŕčovite pod pazuchou nerozlučiteľnú luhačovickú
      fľašu. Dráždil sa s Karlom. Ich vtipy sa križovaly, ako mlunné blesky, ponad naše hlavy,
      sprevádzané melodickým chichotom dievčat a bassovým srdečným smiechom pána farára.
   </p>
   <p>
    Janko a Elenka veru nepočúvali a nemysleli na to, čo Záhora rozprával; ich myseľ letela do
      dávnejšej minulosti a rozpomienky pekne prežitých chvíľ šumely im dušami.
   </p>
   <p>
    Jankovi bolo zaujímavé vedieť každú premenu, ktorá sa udala v Komárovej, ba ani na
      Elenkinho pavúka v chmeľovej búdke nezabudol.
   </p>
   <p>
    „Ztratil sa skoro po vašom odchode,“ odpovedala Elenka a sklopila modré očká na trávu.
   </p>
   <p>
    Aká bola krásna v celej svojej útlej, nepredpojatej prostote; aká vážna, zrelá rozumnosť
      hľadela z jej veľkých modrých očú! Kto by ju bol videl cudzími očami, bol by iste vyniesol
      súd: že jej rozvaha, jej rozum ohlušuje cit — a hlava že panuje nad srdcom.
   </p>
   <p>
    Janko bol pripútaný k boku Elenkinmu a jeho tvár skvela sa dobrou vôľou.
   </p>
   <p>
    Staršie panie, ba i dievčence, strčily tu i tu hlavy dovedna a šuškaly si, že Sladký
      predsa nezabudol na svoju niekdajšiu lásku. Hľa, motýľ, ktorý odletel, vrátil sa k ruži! A či
      nadlho?
   </p>
   <p>
    Závisť i dobrá vôľa bola pohnútkou takýchto šepotov, ale ku cti spoločnosti musím vyznať,
      že závisti bolo o veľa menej, ako dobrej vôle. Jankove niekdajšie návštevy u Danišovských
      nezostaly tajomstvom pred štebotavým a večne kombinujúcim ženským obecenstvom, a to, čo sami
      zaľúbenci ešte ani nevedeli, čo s pozornosťou Argusa skrývali do hlbín milujúcich duší, to
      vedely dávno všetky tetky, strynky a súsedky.
   </p>
   <p>
    To už raz ináč byť nemôže na tomto svete. Nuž ale veď na tom tak veľa nezáleží. Ba práve
      klebetivosť našich ženičiek má istú mravokárnu stránku: je prísnou kontrolou nad životom ľudí,
      a nejeden poklesok vystane len preto, že hriešnik, chcejúci spáchať poklesok, bojí sa ostrej
      kritiky ženských jazykov.
   </p>
   <p>
    Karol mi šepol do ucha:
   </p>
   <p>
    „Pozoruješ mocnú pravicu ducha Perkeo?“
   </p>
   <p>
    „Dobre, dobre,“ odpovedal som, „je to jednostranná mocnosť. Tvoji duchovia vládnu nad
      starými, pijúcimi študentmi, ale nevládnu nad ženskými srdciami. Mali by sme obetovať rusalkám
      a vílam týchto hôr — ináč bude zle!“
   </p>
   <p>
    Miša Záhoru už mrzelo, že prestal byť na chvíľu strediskom zábavy. Pokrútil si fúzy a
      zvolal na gajdoša, ktorý sa zadumene o buka opieral:
   </p>
   <p>
    „Nože, Mrňo, nemrač sa, ako kebys’ do papriky kúsal! Naduj svoj mech a zahraj nám nejakú
      poriadnu! Aleže i so spevom!“ doložil a urobil hodný glg z pohára.
   </p>
   <p>
    Gajdoš si nedal dva razy rozkázať, nadul gajdy a počal zručnými prstami piskorom preberať.
   </p>
   <p>
    „Tento národný orchester je veľmi nebezpečná vec pre nášho Tóna. Už mu žilky hrajú a čo
      chvíľa bude sa točiť na trávniku ani vrtielka a rozširovať svoje siahové čongále… ,Čože je to
      za motyka…‘“
   </p>
   <p>
    Gajdoš pretrhol Karla tým, že nakrivil svoje ústa a chrapľavým hlasom počal spievať:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         „Keď si pán Záhora rozkazuje hrati —
        </em>
       </span>
       <span class="emphasis">
        <em>
         raduj sa, gajdošu, bo on dobre platí!“
        </em>
       </span>
      </span>
     </p>
    </div>
   </p>
   <p>
   </p>
   <p>
    Improvizácia bola dobre prijatá od spoločnosti; Mišo siahol voľky-nevoľky do vačku a hodil
      gajdošovi šesták do huka. Mrňo pokračoval:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="emphasis">
        <em>
         „Keď náš pán Záhora počne so šestáky —
        </em>
       </span>
       <span class="emphasis">
        <em>
         raduj sa, gajdošu, budú i šupáky!“
        </em>
       </span>
      </span>
     </p>
    </div>
   </p>
   <p>
   </p>
   <p>
    Veselému gajdošovi sa attentát podaril a, posmelený dobrotou obecenstva, rozšíril svoje
      improvizácie i na iné osoby. Karol neobišiel suchý a musel otvoriť štedré vrecko.
   </p>
   <p>
    Ľudo Konvalinka zbadal, že sa Sladký výborne baví so šumnou Elenkou; prištveral sa k nemu
      a preriekol:
   </p>
   <p>
    „Tu je už fľaška v mojom vačku — nepôjdeš so mnou do osamelého kríčka?“
   </p>
   <p>
    „Čo pokúšate mojich hostí?“ riekol dobrosrdečne pán farár a chytil Ľudka za šosy kabáta.
      „Mohli by ste nám radšej s pánom Záhorom predstaviť: ,Nevidel si otca môjho šlofane.‘“
   </p>
   <p>
    Konvalinka si stal so Záhorom do pozitúry a oba prednášali svoje rozpustilé, veselé kúsky;
      pán farár sa zas práve tak smial, ako kedysi v Komárovej, a zase prosil hercov, aby už
      prestali, že sa ináč zmyší.
   </p>
   <p>
    Konečne nás Záhora upomenul, aby sme vyplnili časť programmu, ktorá hovorí: „po obede
      namiesto čiernej kávy porciu krásneho výhľadu“. My sme povstávali s bujnej trávy a ubierali
      sme sa na neďaleké návršie, zkadiaľ bol utešený výhľad. Sladký podal Elenke rameno a stúpal
      popredku hustou horou.
   </p>
   <p>
    „Nevedel by si mi vysvetliť, Tóno, prečo sa Janko tak veľmi ponáhľa hore vrchom?“ pýtal sa
      ma Zima, potuteľne sa uškierajúc. „Veď nás predišiel asi o tridsať krokov!“
   </p>
   <p>
    „Ja tak myslím, že sa mu suchá nezábudka na bielej karotke znovu belaseť počína. Sme na
      dobrej stope — len tak ďalej!“
   </p>
   <p>
    Po dlhšom marši vyšli sme na vrcholec pohoria. Pred nami sa rozprestierala ďaleká roveň,
      posiata dedinkami, ktoré sa ukrývaly v zeleň stromov. Vľavo sa tiahla hornatá reťaz kopcov a
      obrubovala v okrúhlych rysoch obzor. S pravej strany bolo vidno v prachovom chumáči a dyme
      komínov zaobalené mesto.
   </p>
   <p>
    Pán farár utrel si pot s čela a, roztiahnuc ďalekohľad značnej velikosti, privŕtal ho na
      strom.
   </p>
   <p>
    „Poznáte tento punkt?“ volal na Sladkého, napraviac trúbu s dôkladnou pozornosťou na
      vzdialený bod v rovni.
   </p>
   <p>
    Janko pristúpil k ďalekohľadu a pozeral čez sklá.
   </p>
   <p>
    „Komárová!“ zavolal poloudiveno, a city zašlého šťastia obživly v jeho hrudi. „Dobre
      poznám vežičku bielo-stennú, i domky slamou pokryté. Tam vľavo vykúka prívetivá fara — i lipy,
      ako kedysi, rozširujú svoje ramenisté konáre…“
   </p>
   <p>
    Janko dlho, veľmi dlho hľadel na Komárovú, až ho Karol odohnal, vraviac:
   </p>
   <p>
    „Ty tuším ztrateného pavúka hľadáš! Veď dožič i druhým ľuďom otrčiť si do sveta túto
      divotvornú trúbu!“
   </p>
   <p>
    „Sem sa podívaj, Karol!“ kričal Záhora, napraviac ďalekohľad. „Tu uvidíš klassický
      predmet!“
   </p>
   <p>
    Karol poslúchol.
   </p>
   <p>
    „Veď som si to hneď myslel! Vidím leštínsku pančavu, v ktorej predávajú dobré červené
      víno!“
   </p>
   <p>
    Pokým garabonciáši vystrájali svoje žarty, Elenka stála v kole priateľkýň a hľadela
      pošmúrne v ďaleký kraj. Akási prísna zádumčivosť sedela jej na rozkošných črtách bielej tvári.
   </p>
   <p>
    Ja som sa k nej sblížil, a ona uprela tak milo na mňa svoje krásne očká.
   </p>
   <p>
    „Nie je to smutná vec, keď človek musí o pár dní zanechať taký krásny, taký milostný
      kraj?“
   </p>
   <p>
    Ja som sa jej s podivením spýtal, či pod tým myslí seba. Elenka sklopila očká a
      pokračovala:
   </p>
   <p>
    „Musím ísť k tetke až k Vojenskej hranici. Svoj odchod som však preto tak veľmi uspiešila,
      lebo vidím, že nie som istá pred bezráznymi nápady.“
   </p>
   <p>
    Ja som bol celý zarazený. „To je pekná bryndza!“ pomyslel som si.
   </p>
   <p>
    Záhora sa počal žalovať na smäd, a tak sme sa dali na zpiatočnú cestu. Janko s Elenkou na
      ramene zaostávali za nami.
   </p>
   <p>
    „Nevieš, Tóno,“ poznamenal Karol, „prečo sa Janko tak pomaly štverá za nami?“
   </p>
   <p>
    „Len aby ťa tvoje domnienky celkom nesklamaly, fráter,“ odpovedal som tichým tónom. „Elena
      Danišovská je nie obyčajná tuctová deva, ktorá by videla v myrte samo sebou veniec najvyššieho
      blaženstva.“
   </p>
   <p>
    „Ty máš zas na nose funtové okuliare z čierneho skla! Choďže mi s očú, krkavec!“ a
      odskočil odo mňa.
   </p>
   <p>
    „Keď sme boli zase na stínnom, horskou vôňou korenenom stanovisku, hľadel som s Jankom
      prísť do súkromného rozhovoru.
   </p>
   <p>
    „Ako sa cítiš, Janíčko?“ spýtal som sa ho, keď poodišiel z veselého kola.
   </p>
   <p>
    „V nesmierne trápnej neistote kolotá sa duša moja, priateľ môj drahý. Azda si už zbadal,
      že pohľad na túto devu roznietil v mojom srdci dvojitým ohňom pod kôrou dutnajúcu lásku, ktorú
      len vyrátané úklady rodičovských plánov na čas vo mne utlumily. Ja vidím v Elenke anjela, ja
      vidím v nej moje šťastie, môj život! Ale tak badám, že jej srdce chránené je prísnym cherubom
      ženskej hrdosti, ktorý drží v nesblížiteľných rukách meč vysokého smýšľania! Nekonečnou
      ťarchou leží mi na svedomí moje chovanie sa k nej. Ak ma devuška táto teraz zaslúženým
      spôsobom od seba odstrčí, ver mi, priateľ môj, tak som ztratený na veky. Hrúza pekelná ma
      obcházda len pri myšlienke na možnosť takéhoto zaslúženého trestu!“
   </p>
   <p>
    Janko bol celý zmorený búrnymi citmi. Ja som ho tešil a posmeľoval:
   </p>
   <p>
    „Vzmuž sa a rozpovedz jej s mužnou priamosťou svoje smýšľanie. Neverím, že by dobré srdce
      Elenkino nezabudlo urážku, ktorej si sa dopustil. Dobre som pozoroval, žes’ jej nie
      ľahostajný; dobre viem, ako ťa nosila cez celý čas rozlúčenia vo vernom srdci!“
   </p>
   <p>
    „Dobre, poslúchnem tvoju radu. I tak už nemôžem ďalej znášať muky neistoty. Nech sa mi
      zaiskrí milé ranné slnko na obzore môjho života — alebo nech zavalí čierna tma môj osud!“
   </p>
   <p>
    Vrátili sme sa ku spoločnosti. Elenka sedela na starom pni a zadumeno ryla slnečníkom vo
      voňavom machu. Sladký sa k nej priblížil a hovoril s ňou za dlhší čas, pokým sme my ostatní
      naše národné piesne vyspevovali, až hory hučaly.
   </p>
   <p>
    „No, čo je?“ spýtal som sa Janka, ktorý si ko mne do trávy ľahol.
   </p>
   <p>
    „Som odsudený!“ zašeptal Janko a prse jeho sa búrne dmuly.
   </p>
   <p>
    „To je veru dobrá jedna!“ pomyslel som si a trápny bôľ rozrýval mi srdce. „Hja, tak je to
      žartovať so srdcom krásno-duchej dievčiny, tak je to nechať hlboko cítiace ženské srdce roky a
      roky v strastiach beznádejnej ľúbosti! A predsa som presvedčený, že ho miluje viac, ako svoj
      život. Ale nad šťastie ľúbosti, nad svoj život drží urazená devuška sviatosť svojich citov, s
      ktorými sa hrať opovážil nešťastný Janko.“
   </p>
   <p>
    So skormúteným srdcom rozpovedal som Karlovi celú vec. Naježil sa, zahrešil, dupol hnevne
      nohou o zem a bol by tuším Sladkého vymastil, keby ho bol v tú chvíľu pod ruky dostal.
   </p>
   <p>
    Záhora prišiel, nerozlučiteľnú fľašku pod pazuchou, ku spoločnosti a počal s veľmi
      smutno-vážnou tvárou:
   </p>
   <p>
    „Slávna spoločnosť, s plačom a so škrípaním zubov musím vám rozpovedať hroznú pravdu. Duša
      moja je smútkom očernelá — srdce moje soviera hryzavo-hlodavý bôľ! Plačte so mnou, škrípte so
      mnou svojimi poťažnými zubmi, lebo hypokréna nadzemská, z ktorej sme doposiaľ ssali
      oduševnenie a voľnú veselosť, vyschla — a toto, hľa, je posledná fľaška z nášho horského
      sklepa!“
   </p>
   <p>
    Mišo utieral koncom kabátového šosa so svojho líca mužskú slzu. Potom vymeriaval s
      apatekárskou dôkladnosťou každému hosťovi po kvaterke a bral vo vďačnú známosť, ak sa niektorý
      hosť zriekol ku všeobecnému dobrému svojej porcie. Každému sľuboval pomník z luhačovických
      fliaš, vyšší nad Cheopsovu pyramidu.
   </p>
   <p>
    Karol sa bol ztratil zo spoločnosti. Ešte nebol Mišo Záhora hotový so svojím vydielaním,
      keď sme počuli pleskot biča — a na trávové priestranstvo vybehol voz s hodným sudom. Za vozom
      kráčal Karol a usmieval sa potuteľne pod svoj fúzik.
   </p>
   <p>
    Tu sa strhol všeobecný jasot. Záhora pustil fľašku do trávy, vyskočil na sud a objal ho
      svojimi mocnými ramenami. Nenadála pomoc v najväčšej núdzi, prekvapujúca elegencia, s akou ona
      od nepremožiteľného Karla poskytnutá bola, rozdmýchala ešte viac veselosť a dobrú vôľu. Tak sa
      mi však pozdávalo, že dve srdcia nesdielaly túto všeobecnú veselosť. Elenka sa síce s
      priateľkami nenútene bavila, vijúc s nimi vence okrášliť novoprišlý sud, ale kto by sa jej bol
      bližšie prizrel do krystálových očiek — bol by ešte zbadal udusenú slzičku, ktorá sa úsilne
      von pýtala, von na Boží svet, aby nerozpukla zúžené srdiečko! Srdce klepalo v bielych ňádrach
      a rado by bolo vypovedalo poslušnoť myšlienkam, bývajúcim v tvrdej hlavičke!
   </p>
   <p>
    „Tóno môj zlatý, ja sa ztratim bez odobierky,“ hovoril mi Janko, a jeho hlas bol
      bezzvučný, sťa by mal olovo v prsiach. „Už sa nemôžem viac pretvarovať. Nemám sily, abych sa
      díval na rozveseleného Záhoru — i Karol mi prichádza ako Mefisto, ktorý mi ničí všetek cit v
      hrudi.“
   </p>
   <p>
    „Počkaj, ty netrpelivec! Ešte nezapadlo slnko — nevieš, aký bude koniec tohoto dňa,“ tešil
      som priateľa, hoci som sám nemal nádeje.
   </p>
   <p>
    „Pre mňa už zapadlo!“ pohodil hrobovým hlasom, a akýsi desný úsmev sadol mu na ústa.
   </p>
   <p>
    Ja som videl, že šuhaj zúfa.
   </p>
   <p>
    Privezený sud, ktorý už od niekoľkých chvíľ v doline čakal na Karlov rozkaz, sniesli s
      voza, usadili pod buk a okrášlili zeleným a kvetmi, tak že sa niesol ako dedinský družba.
   </p>
   <p>
    Pán farár bol dobrý psycholog, dobre badal, že sa čosi dialo medzi jeho dcérou a Sladkým,
      a keď mám pravdu vyznať, tešil sa v duchu tou myšlienkou, že by veru taký šuhaj, ako Sladký,
      vedel šťastnou urobiť jeho milovanú dcéru. Mnohí zo spoločnosti znali ich pomer, najmä
      ostrovtipné panie, ktoré tam maly dcéry.
   </p>
   <p>
    „Tí sa zle pomerili,“ šepkaly; „je to hrdé dievča! Čo len má —“
   </p>
   <p>
    Karol pracoval na čape. O chvíľu sa prýštil z točky zlatistý mok výborného vína.
   </p>
   <p>
    Karol ponalieval poháre, rozkázal hodiť na vatru veľkú hromadu suchého raždia a stal si do
      rečníckej pozitúry pred sud.
   </p>
   <p>
    „Slávna spoločnosť!“ počal pozdvihnutým hlasom a z očú mu svietil akýsi divý oheň. My sme
      sa všetci chytili v posvätný boj za národ a chceme ho viesť každý na svojej postati až do
      poslednej kvapky krvi. Ale my nemáme boj len s poctivým protivníkom, nemeriame vždy sily s
      mužmi charakteru a statočnosti — my sme prinútení často brániť sa proti ľuďom, ktorí napísali
      na hanobnú svoju zástavu slovo „podlosť“. A podlosť nemeriava dĺžku bojovných kordov, ale
      ženie vražedlnú dýku do nahého tela neozbrojenca; podlosť vyráža z rúk našich lieskovú
      paličku, ktorou sme si chceli brániť životné naše záujmy. Posledné groše chudobnej vdovy
      hodili sme na oltár národnej osvety, aby sme si zariadili siene, v ktorých by mládež naša
      zabúdala na divý nemrav a večné hanobenie slovenského národa a cvičila sa v materinskom jazyku
      všetkému, čo je dobré a krásne, a hľa, už sa ti sápe odrodilá saňa, aby jedovatou dlapou
      zadlávila útly, ťažko odchovaný kvietok! Proti takýmto nepriateľom musíme obrniť srdcia svoje
      divotvornou prilbicou lásky a svornosti. Vyhoďme zo sŕdc svojich všetky pletichy, a čím
      vražedlnejšie siahajú sebci na náš život, tým úprimnejšie, tým otvorenejšie túľme sa jeden k
      druhému v spoločenstve nášho nešťastia. Tvorme jedno mocné bratstvo, a keď nepriatelia dračou
      krvou napísali na zagánené svoje čelá slovo „nenávisť“, napíšme na vysoko vlajúcu zástavu
      slovenskú Bohom dané slovíčko „láska“. My sme tu len úzka, malá čiastočka národa, ale to nás
      nehatí dať si nezlomné slovo, že nás bude pojiť páska nezlomného priateľstva, a uvidíte, že sa
      ona stane baštou, ktorej nevydobyje celá armáda nepriateľov! Dosť nás nenávidia a štvú
      vrahovia, nechajme teda nanajvýš škodnú samonenávisť! Myslím, že ctená spoločnosť nezavrhne
      môj návrh, ktorý ta cieli, nechať pletichy a malé nesnádzky zašlých časov a sľúbiť si, že
      budeme v opravdivej snášanlivostl a vo svornej láske brániť jeden druhého tak pred
      zlopovestnou háveďou, ako pred nápadmi riadnych protivníkov. Tejto slovenskej ľúbej a dlho
      čakanej snášanlivosti, tejto bohomilej svornosti pripíjam svoje srdečné živio!“
   </p>
   <p>
    Karol predniesol slová tieto so zachvacujúcou oduševnelosťou. Celá spoločnosť pozdvihla
      iskrivé poháre a úprimný, oduševnelý jasot ozval sa dolinou. Pán farár Danišovský pošiel ku
      Karlovi a tisol mu so zaslzenými očami ruku.
   </p>
   <p>
    „Vy ste tlmočili moje city, a keď si dáme takýto sľub, pokojne položím starú hlavu do
      blízkeho mi už hrobu, lebo vezmem doňho nádeju, že sa národ náš skoro vymaní zo svojho jarma!“
   </p>
   <p>
    A naozaj, tak sa pozdalo, ako by všetky úzkoprsé hranice, osobničkárstvom postavené,
      zmizly boly medzi našimi srdciami.
   </p>
   <p>
    Každý uznával, ako nám škodia v bojoch našich večné hádky a trenice, nedôvera a neláska, a
      bol hotový odložiť tieto chyby. Že takýmito chybami i naša spoločnosť bola rozožraná, hádam
      nepotrebujem dokladať. Veď vieme, že kde sa dvaja národní ľudia sídu, tam sú často tri stránky
      pohromade, z ktorých každá s urputnosťou ľva bráni svoju mienku. Všetko rečnenie o svornosti
      nespomáha. Ale Karol vedel to jednoduchými slovami tak narafičiť, že sme boli celkom
      premenení. Tu, vo vôňavo-dychých horách, po ktorých kráčala kedysi svobodná noha našich
      predkov, vstúpil do nás duch pravého bratstva a dobrej shody.
   </p>
   <p>
    „Karolko, ty založíš s nami ešte nový rytiersky rád, ktorý vykorení sprepadenú slovenskú
      svárlivosť,“ poznamenal Záhora, a i rozpustilý vták hľadel oduševnene, postaviac sa mocne a
      široko pred sud.
   </p>
   <p>
    Karol odvalil svojou primeranou rečou kameň, ktorý tak často leží na prsiach slovenských
      podnikov.
   </p>
   <p>
    „Len s tým i do života!“ napomínal Karol a blížil sa k Jankovi, ktorý cítil vážnosť
      oduševnelého momentu, ale ktorého tvár vyrážala hlodavú bolesť.
   </p>
   <p>
    „Azda nebudeš ty prvý, ktorý poruší našu milú harmoniu, ktorý zradí našu pevnosť, z ktorej
      múrov budeme pukať na odrodilcov?“ a pozrel ostrým zrakom na Elenku, ktorá držala v
      alabastrovej rúčke brúsený pohárik, približujúc ho ku karmínovým perám.
   </p>
   <p>
    Elenka nemohla zniesť pohľadu rozjareného Karla a začervenala sa po celej tvári.
   </p>
   <p>
    „Odkiaľ priletel čierny oblak, ktorý ti kaboní tvár, ty cudzinec?“ pokračoval Karol, a
      jeho zrak sršal ohňom a ešte vždy bol prikovaný na Elenkinu ladnú postavu.
   </p>
   <p>
    Trápna tichosť nastala v spoločnosti, ktorá tak zďaleka šípila, že veru medzi Sladkým a
      Elenkou otvorila sa akási medzera a že najmä na Elenke leží prekážka dobrej shody.
   </p>
   <p>
    Bol to pre mňa a ešte viac pre Sladkého hrozný moment. Karol ľúbil často zahrať sa na
      Alexandra a pretínať gordické uzly mocným, istým mečom. Ja som sa triasol na celom tele, že sa
      mu nevídaná opovážlivosť nepodarí. Rátal na rodomilovné srdce dievčiny; dobre vedel, že
      neobyčajná deva len neobyčajným spôsobom utlačí a pokorí v sebe ženskú hrdosť. Chovanie
      Karlovo bolo podivné; väčšina hostí stála, ako by ich bol z kameňa vykresal.
   </p>
   <p>
    Elenka bola opravdive hrdinské dievča. Chvíľku sa klátila — v tom sa strhla a rýchlymi
      krokmi bežala ku Karlovi a Sladkému, štrngnúc odhodlane svojím pohárom o Jankov pohár. Veliký,
      búrny jasot vyrútil sa z našich pŕs. Pán farár Danišovský prišiel s usmiatou tvárou ku
      skupenine. Pozoroval bol zďaleka boj svojej dcéry.
   </p>
   <p>
    „Ach, čo vidím? Tuším už náš sľub do života prechádza!“ divil sa v svojej dobrosrdečnosti
      a podal Sladkému ruku.
   </p>
   <p>
    Elenka sa hodila otcovi do náručia a na jeho prsiach skrývala horúcu, zaslzenú tvár. Bol
      to vrúcny, úprimný bozk, ktorý Janko na ruku pána farára tisol.
   </p>
   <p>
    „Vieš teraz, Janko, kto robí tieto divy?“ obrátil sa Karol k priateľovi, a v očiach mu
      svietily plamene víťazstva a radosti.
   </p>
   <p>
    Pravou rukou ukázal pyšne na ovenčený sud.
   </p>
   <p>
    „Či poznáš sud? Nesedel si včera pod jeho panírom, nevytrhol ťa už po druhý raz z
      nebezpečných zákrutov osudu? Nepoznávaš, ty nevďačník, drevený kaštieľ, v ktorom kraľuje mocný
      duch Perkeo? Nevidíš jeho vládu zrkadliť sa v očiach milej Elenky a spolu i celučkej celej
      spoločnosti, ktorá s takým bratsko-úprimným súcitom sprevádza tvoje šťastie?“
   </p>
   <p>
    Janko vďačným pohľadom odmenil Karla a s vrúcnosťou opravdového priateľa tisol mu podávanú
      pravicu.
   </p>
   <p>
    Elenka sa nevedela hneď najsť do pomerov. Jej sladká tajnosť stala sa zrazu známou, jej
      hrdosť bola odkúzlená akýmsi náhlym a neočakávaným zvratom, ktorý zapríčinil zriedkavou
      smelosťou Karol Zima, a premenila sa akoby divom v lásku. Dobrotivosť otcova a jeho vôľa,
      ktorá sa s túžbou dievčatka tak celkom srovnávala, pomohla jej prebrodiť sa cez veľkú a náhlu
      zmenu. Mali sme všetci veľa potešenia z víťazstva dávnej ľúbosti nad priveľkou prísnosťou
      oproti samej sebe.
   </p>
   <p>
    Záhora sa mi pri tomto výstupe veľmi ľúbil. Cez tvrdú kôru jeho hurtovného zovňajška
      preboril sa lúč ohnivého citu a on ho dal svojím spôsobom na známosť. Vyhodil svoj operený
      klobúk do povetria a zareval sonórnym hlasom: „Sláva duchovi Perkeo!“ Našiel hromovú ozvenu v
      rozveselenej a radostnej spoločnosti.
   </p>
   <p>
    „Veru zaslúžil iskrivý Perkeo, aby ho venčily také ladné rúčky, aké majú naše dievčence!“
      dodal — a sám sa zľakol nad tým, že sa mu nevdojak podarila taká útla galanteria.
   </p>
   <p>
    Karol sa polozlostne usmieval a povedal Jankovi:
   </p>
   <p>
    „To sú nesolídne pletky, to sú daromnice, ty starý nespokojník!“
   </p>
   <p>
    Ba i Konvalinka pribehol a hneval ho:
   </p>
   <p>
    „Hej, ale nám bolo dobre s bachratou fľašou v osamelom kríčku!“
   </p>
   <p>
    „Ale, Janko,“ dokladal som ja, „nezabúdaj, že máš dnešným nočným vlakom odísť! Nože sa
      ponáhľaj!“
   </p>
   <p>
    „A predsa ste vy všetci len pobočné osoby v mojej dejohre,“ bránil sa Janko. „Ja som len
      tým zaviazaný vďačnosťou, ktorí menej hovorili, ale tým viac účinkovali. A to sú Karlovi
      duchovia sudov. Nepožičal by si mi, Karolko, niektorého, aby mi pomohol pomeriť môjho prísneho
      otca a smieriť dobrú matku s takýmto zariadením mojej svadobnej záležitosti?“
   </p>
   <p>
    „Srdečne rád, hoci i celý pluk, a stojím ti nad to nado všetko za zdarný výsledok, čo by
      mal tvoj apuško žulu miesto srdca v prsiach a tvoja dobrá matka diamant!“
   </p>
   <p>
    Konvalinka prišiel, ako vždy, s galantnosťou zaželať šťastia mladému párku a povedal
      Jankovi:
   </p>
   <p>
    „Dobre sa skončila urbariálna záležitosť. Celkovitú kommassáciu vašich životov sveríme
      pánu farárovi. Želám mnoho šťastia!“
   </p>
   <p>
    Slnko sadlo za hory a večerná tma valila sa z dolín k návršiam. Hostia postavali sa okolo
      rozhorenej vatry, ktorej plamenné jazyky veselo šľahaly do výšky. Slávnostná pieseň vinula sa
      z našich hrdiel a duňala voľne vysokou horou, pokrytou bájnym šerom krásneho večera.
   </p>
  </div>
 </body>
</html>
