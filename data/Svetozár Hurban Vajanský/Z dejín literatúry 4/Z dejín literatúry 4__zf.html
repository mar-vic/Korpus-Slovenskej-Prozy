<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e209">
       </a>
       Nášmu poetovi!
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e216" name="d56e216">
      1
     </a>
     ]
    </sup>
   </p>
   <p>
   </p>
   <p>
    Pavol Országh-Hviezdoslav svätí 2. februára tohto roku svoje päťdesiatročné narodeniny,
         a niet slovenského srdca, ktoré by mu nezaplesalo v ústrety! Kamkoľvek zaletí chýr o tomto
         milom sviatku, pohne sa v ľuďoch zvláštny, horúci cit, čistý od každej prímesi, lebo Bohom
         nadchnutý spevec stojí vysoko nad dennou vravou, nad záujmami, stranami, školami,
         politickými prúdmi a premenami. Hovoria vzduchoplavci, že tam na výšinách je vzdušná
         vrstva, neprístupná vetru a chmáram. Z takejto nedotknutej výšavy, ponad všetky prúdenia,
         hľadí náš poeta na zem i na hviezdy. On je to
    <span class="emphasis">
     <em>
      stále
     </em>
    </span>
    v národe, princíp
         neskrušiteľnej sily, veľkosti, tíšiny. Poézia nie je fantóm: ona je
    <span class="emphasis">
     <em>
      pravda
     </em>
    </span>
    , tá najpravdivejšia
    <span class="emphasis">
     <em>
      pravda
     </em>
    </span>
    , trebárs
         zotkaná zo zefírnych
    <sup>
     [
     <a class="footnote" href="#ftn.d56e233" name="d56e233">
      2
     </a>
     ]
    </sup>
    nitiek fantázie. Tá náhľadná, večná pravda, sídliaca v duši, pravda, sídliaca
         hlboko v srdci ľudskom.
   </p>
   <p>
    Smelo povieme svoj súd: Hviezdoslav od jarých dní mladosti po dnešné slávnostné
         okamženie, od roku 1868, keď zazneli prvé, neisté zvuky jeho lýry,
    <sup>
     [
     <a class="footnote" href="#ftn.d56e241" name="d56e241">
      3
     </a>
     ]
    </sup>
    behom tridsiatich rokov zbudoval pamätník sebe i národu svojmu, stálejší než
         bronz a žula. To je už faktom, nepodliehajúcim žiadnemu sporu.
   </p>
   <p>
    Ale dal nám tisíc ráz viac, než slávu „nerukotvoreného“ pamätníka. My tešíme sa výšave a
         hrdej stálosti jeho pomníka, ale nechodíme okolo neho ako slabý ponilský obyvateľ okolo
         Cheopsovej pyramídy
    <sup>
     [
     <a class="footnote" href="#ftn.d56e249" name="d56e249">
      4
     </a>
     ]
    </sup>
    a večne mlčiacej sfingy. My cítime živými srdcami, ako Hviezdoslav podarúva nás
         samých sebe, ako po milých stopách pohronského spevca
    <sup>
     [
     <a class="footnote" href="#ftn.d56e255" name="d56e255">
      5
     </a>
     ]
    </sup>
    objavuje, vynachádza,
    <span class="emphasis">
     <em>
      presvetľuje
     </em>
    </span>
    národ náš, krásny, no
         tak biedne opustený ľud náš slovenský! On až chorobno úzkostlive trasie sa nad ľudom naším
         a vpíja sa do jeho duše ubolenej, hanobenej tým najpodlejším oplanstvom, ktoré vzniknúť
         mohlo na zemi. Lebo pred Bohom na svedomie, na dušu svoju hovoríme, že slnko, vychádzajúce
         na perutiach rannej zory a klesajúce na západe, osvecujúce rujným behom zemeguľu našu,
         nespatrilo v tomto století niečo hroznejšieho, ako hyzdenie a umŕtvovanie dobrého,
         šľachetného národa nášho, ľudu nášho slovenského!
   </p>
   <p>
    V Hviezdoslavovi táto hrozná sudba národná nevzbudila cit hnevnej horkosti, cit pomsty a
         zžieravého jedu. Také elementy neboli v jeho duši; v jeho dobrom, citnom srdci roztavil sa
         hnev na veľký, stály
    <span class="emphasis">
     <em>
      tvorivý
     </em>
    </span>
    smútok, na vnútornú serióznosť v každom
         cítení a myslení. Smútok jeho menil sa na duchovné tvorby, arci farby potemnistej, ale
         tvorby živé a životodarné. Hviezdoslav bránil národ svoj nie ostrou zbraňou, hotovou i k
         nápadu, ale hotovým literárno-umeleckým
    <span class="emphasis">
     <em>
      skutkom
     </em>
    </span>
    ! On staval bašty nášho
         žitia a bytia, chrámy a kaplnky pre kult nášho ducha, našej národnosti, našej národnej
         osobnosti, našej kultúrnej individuality. Za jeho baštami musí rozviť sa život, z tých
         chrámov musí vystupovať blahý tymian, posilňujúci, povznášajúci, oduševňujúci…
   </p>
   <p>
    Na stráži národnej stojí vysoký spevec, nedotknutý nezdarmi vnešnými, ba ani najväčším
         zlom, ktoré postihnúť môže národ: rabstvom. On je slobodný ako archanjel, a slobodí
         zotročených a unížených! On nás všetkých slobodí, čo by i putá lisli sa na rukách našich.
         Do žíl našich vlieva mlunný prúd, aby roztrhnúť mohli hanobné obrúčky.
   </p>
   <p>
    Takíto géniovia sú zriedkavým darom nebies, a jestli by nič iné nehovorilo za istotu
         nášho konečného víťazstva, tedy hovorí táto božia milosť, lebo Boh nerozdáva
    <span class="emphasis">
     <em>
      márne svoje najväčšie dary
     </em>
    </span>
    . Len v jednom páde mohlo by sa všetko
         zmariť: keby sme my samých seba sprznili nevďakou, neverou, chlapčenskou ľahkomyseľnosťou a
         vnútornou zradou. Keby sme my sami ukameňovali proroka skálím, pozbieraným po nečistých
         miestach, neslúchali jeho slov a ako pankharti na Eliáša volali na neho z úkrytu pohanné
         slová. Keby sme v lieni a chabosti nevedeli zahriaknuť vrahov, ktorí špinia nám našu
         najsvätejšiu svätyňu, naše sacrosanctum;
    <sup>
     [
     <a class="footnote" href="#ftn.d56e279" name="d56e279">
      6
     </a>
     ]
    </sup>
    keby sme prestali milovať svoj národ, zabudli na Krista pre falošných prorokov
         a na naše svetlé slovenské ideály pre bludy manichejské…
    <sup>
     [
     <a class="footnote" href="#ftn.d56e285" name="d56e285">
      7
     </a>
     ]
    </sup>
   </p>
   <p>
    Od takých hriechov oslobodzuje nás jasná múza Hviezdoslavova. On poukazuje nám javne a
         slávne cesty, po ktorých máme kráčať, ukazuje hviezdy, ktoré nás majú viesť k spáse!
   </p>
   <p>
    My sme v tak ťažkom položení, že nemôžeme okázale a dôstojne zasvätiť abrahámoviny
    <sup>
     [
     <a class="footnote" href="#ftn.d56e296" name="d56e296">
      8
     </a>
     ]
    </sup>
    nášho veľkého muža, mysliteľa a poetu. Počúvame, že ešte nevinný večierok,
         ktorým ho chceli uctiť jeho bližší oravskí a kubínski rodáci, akýsi slúžny zakázal. Uctiť
         poetu zakazujú!!
   </p>
   <p>
    No nerozhorčime sa nad brutalitou ľudí nízkych a ošemetných, nerozhorčime sa v tejto
         chvíli, ale zaleťme všetci duchom k sladkému spevcovi, pozdravme ho veľkým citom, veľkým
         vrelým oduševnením a zavolajme mu: Na mnogaja i blagaja lieta,
    <sup>
     [
     <a class="footnote" href="#ftn.d56e304" name="d56e304">
      9
     </a>
     ]
    </sup>
    milý, sladký poeta náš!
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#d56e216" name="ftn.d56e216">
        1
       </a>
       ]
      </sup>
      „Národnie noviny“ 1899, č. 13.
     </p>
    </div>
    <div class="footnote">
     <p>
      <sup>
       [
       <a class="para" href="#d56e233" name="ftn.d56e233">
        2
       </a>
       ]
      </sup>
      <span class="emphasis">
       <em>
        zo zefírnych
       </em>
      </span>
      — z jemných
     </p>
    </div>
    <div class="footnote">
     <p>
      <sup>
       [
       <a class="para" href="#d56e241" name="ftn.d56e241">
        3
       </a>
       ]
      </sup>
      <span class="emphasis">
       <em>
        od roku 1868, keď zazneli prvé, neisté zvuky jeho lýry
       </em>
      </span>
      —
               Hviezdoslavove prvé uverejnené príspevky nie sú básne, ale drámy. V „Sokole“ z roku
               1868 je odtlačená jeho hra „Vzhledanie“, z roku 1869 smutnohra „Pomsta“.
     </p>
    </div>
    <div class="footnote">
     <p>
      <sup>
       [
       <a class="para" href="#d56e249" name="ftn.d56e249">
        4
       </a>
       ]
      </sup>
      <span class="emphasis">
       <em>
        okolo Cheopsovej pyramídy
       </em>
      </span>
      — Cheopsova pyramída je
               najrozmernejšia pyramída (jej šírka je 227 m, výška 137 m)
     </p>
    </div>
    <div class="footnote">
     <p>
      <sup>
       [
       <a class="para" href="#d56e255" name="ftn.d56e255">
        5
       </a>
       ]
      </sup>
      <span class="emphasis">
       <em>
        po milých stopách pohronského spevca
       </em>
      </span>
      — po stopách Andreja
               Sládkoviča
     </p>
    </div>
    <div class="footnote">
     <p>
      <sup>
       [
       <a class="para" href="#d56e279" name="ftn.d56e279">
        6
       </a>
       ]
      </sup>
      <span class="emphasis">
       <em>
        sacrosanctum
       </em>
      </span>
      — (lat.) vo význame: to, čo je
               najposvätnejšie
     </p>
    </div>
    <div class="footnote">
     <p>
      <sup>
       [
       <a class="para" href="#d56e285" name="ftn.d56e285">
        7
       </a>
       ]
      </sup>
      <span class="emphasis">
       <em>
        bludy manichejské
       </em>
      </span>
      — vo význame: nezmyselné bludy (podľa
               Manicheja), Manichejovia sú prívrženci náuky zlúčenia kresťanstva s inými
               náboženstvami a filozofickými systémami
     </p>
    </div>
    <div class="footnote">
     <p>
      <sup>
       [
       <a class="para" href="#d56e296" name="ftn.d56e296">
        8
       </a>
       ]
      </sup>
      <span class="emphasis">
       <em>
        abrahámoviny
       </em>
      </span>
      — 50. narodeniny
     </p>
    </div>
    <div class="footnote">
     <p>
      <sup>
       [
       <a class="para" href="#d56e304" name="ftn.d56e304">
        9
       </a>
       ]
      </sup>
      <span class="emphasis">
       <em>
        Na mnogaja i blagaja lieta
       </em>
      </span>
      — (nespr. rus.) Mnoho a blažených
               rokov.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e312">
       </a>
       Pavol Országh-Hviezdoslav: „Roľník“
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e319" name="d56e319">
      10
     </a>
     ]
    </sup>
   </p>
   <p>
   </p>
   <p>
    Boh udelí národu utrpenie, no pridá k nemu silu. V čom sila naša? V rozmanitosti našich
         talentov, v duchovnej slobode, v samorastlosti. Bez týchto darov božích by zmŕtveli boli
         Tatry.
   </p>
   <p>
    Básnik Hviezdoslav je božím darom, darovaným slovenskému národu v časy najťažšieho
         utrpenia, darom, ktorý sme neuspeli oceniť.
   </p>
   <p>
    Ešte nikdy neznela lýra slovenská tak vysokým, plným zvukom, nejavil sa slovenský jazyk
         takým boháčom, plnými rukami sypúcim perly — ešte nikdy neodrážala sa čistota slovenských
         národných snáh v tak jasnom, vernom zrkadle.
   </p>
   <p>
    Rozoberme len jedno tvorenie jeho. Pred nami báseň „Roľník“; skromný názov, skromná
         báseň, všedný predmet. No práve v tejto trojakej skromnosti ukáže sa nám veľkosť poetova.
   </p>
   <p>
    V úvode opis jari. Slnko kúpe sa v modrom mori nebeskom; ono je zlatovlasou králicou —
         vlasy = lúče. Každý lúč, prchnuvší od líca slncového, zdá sa byť sám slnkom. Zvestoň
         vzkriesenia chodí nivou, kam vstúpi, vzchodí pažiť, kvieťa! V tie časy zaškripia pluhy,
         zapráskajú biče, básnika volajú tieto jarné zvuky do poľa za oráčom.
   </p>
   <p>
    On rád hľadí zďaleka na oráča, oko jeho spočíva na ňom, až sa mu stratí v šedých
         brázdach. A tu mu napadne latinskej básne počiatok: „Beatus ille, qui procul negotiis“.
    <sup>
     [
     <a class="footnote" href="#ftn.d56e341" name="d56e341">
      11
     </a>
     ]
    </sup>
    I nasleduje opis orania, obraz plastický, jasný ako ten jarný deň. Pozrite tie
         biele tučné volky, jak trasú sa im plné lýtka; to nie otrocká práca: samé volky rady
         vracajú sa do brázdy, veď čaká ich vonná ďatelina! Vy proste vidíte ten ich mäkký krok v
         kyprej zemi: a sprievod ich — poskočná trasorítka. Nenie vám, akoby ste cítili zápach
         sviežej, slnkom polorozohriatej zeme? To predcit, hneď utkvie oko básnikovo na zemi. Ona
         kála sa. Hrudy zdajú sa mu čo temné vlny! „Jedna brázda druhú plní.“ Či nepozorujete tú
         vypuklú pravdivosť líčenia? Posledná brázda zasypaná býva novou, povstávajúcou. Vari stala
         sa zem morom, tak hýbe sa, vlní! A teraz v živej poetovej fantázii vzniká obava: pozor
         oráču, aby tvoja loď = pluh nebola stroskotaná! A tu zase obraz: neboj — veď bráni brána,
         t. j. brána urovná tie vlny = hrudy; a z tohto dojemného obrazu vyšinie sa razom idea
         všeobecná: kde pluh je kotvou, tam ani more neuškodí,
    <span class="emphasis">
     <em>
      kde verná roľnícka práca,
            tam pred búrkou malý strach, tam žitie isté, pokojné, pevné
     </em>
    </span>
    . Tak vyvádza
         požehnaný básnik idey zo zeme ako slnko byliny. Z potemných hrudových vĺn vyletela
         myšlienka, ako šľahotom biča vyplašený škovránok.
   </p>
   <p>
    Sotva uspeli sme nasladiť dušu týmito obrazmi, už sa nám nové tisnú: zem musí byť
         zrýpaná ako stena, ktorú chceme omaľovať novou maľbou. Úhor, krášlený jarným kvietím,
         obráti toto svoje pestré líce: rub jeho je temný, šedý! Či sa hviezda = zem zatmela, volá
         poeta! Hej, aby sa zas osvetlila: lúče jej budú zlaté klasy. Obraz u obrazu, myšlienka u
         myšlienky! Vynímte tu čo len jedno slovo a spozorujete, že ste nedobre učinili. Tu nieto
         nič zbytočného, žiadna bežná fráza. Jednoduchosť krásy, istota.
   </p>
   <p>
    Básnik obracia sa k zemi a pýta sa jej, koľkokrát prevrátil oráč pluhom jej líce? Kto
         ten muž, ktorý zvliekol zo zeme jej božský šat = les! Tu spomienka na prvé obrátenie zeme,
         na vyklčovanie prahory, ktorou bola pokrytá. No zem mlčí — ba ani ľudia nevedia históriu
         svojej pôdy. Myseľ básnikova zaletela do tajných vekov, tam našla tmu a zabudnutie, a
         poneváč to myseľ jasná, plná vnútorného mieru, zas len vrátila sa k zemi a vidí, že je
         tvrdá, štrková — no zem dedičná! O tamtej dávnej minulosti zeme básnik len povzdychol: pred
         ním známy dej: „Tá zem je zem mojich dedov, tá zem je tvoja, rode môj! Drž si ju! Lebo Boh
         nedal ti krídla ako vtákom; oblak nenie tvojím úhorom, abys’ na ňom bezstarostne žil a
         spieval; ani plutvu ryby nemáš, abys’ perly zbieral v mori, nie si ani kvietím, ktoré ani
         neseje, ani nežne, a predsa šatí sa skvostne, tvoj život nehúpe sa na mori: tvoj večný
         Ararat — to tie tatranské hory!“ Krásne napomína básnik svoj ľud: „jednou rukou drž sa
         pluhu, druhou tatranskej chvoje!“ Život slovenský je pevný, stály, veď je založený na
         skale!
   </p>
   <p>
    A zas nasleduje apostrofa na blahý obraz, ktorý poskytuje oranie. Priebeh roľníckej
         práce je mu jedným celistvým dejom, len z viac fráz pozostávajúcim.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Sama príroda ho maľovala
— — — — tá matka dobra
i krásy, kojná dieťaťa i obra!
      </span>
     </p>
    </div>
   </p>
   <p>
   </p>
   <p>
    Začne sa sejba. Zhon havranov sadá na opak obličaja role. Z plnej zajdy (plachty, kde má
         semeno) hádže oráč hrsť za hrsťou, aby za každú dobyl celý chlieb. Rozsial. Zubatá brána má
         úlohu skypriť hrudy, „mäkko vystlať semenu“, aby neutvoril sa zákrn (kôra) a ono švihnúť sa
         mohlo z páperových hrúd! Semeno spí „spánok žitia“ v lone matky zeme, ako uložil ho otec =
         oráč. Sen krátky. Zrnká = deti prerazia sa hlávkami cez ťažký plášť zeme.
   </p>
   <p>
    Orba, sejba skončená — Boh sám teraz stará sa o zrno, lebo Bohu je jedno, či vyviesť
         malinké zrnko zo zeme a či ohromné slnko z oblakov. Jak krásne to vyslovená božia
         všemohúcnosť.
   </p>
   <p>
    Básnik volá za oráčom, aby išli spolu. Nečakaný, krásny zvrat; ten oráč je básnikov
         otec. To prekvapenie platí len pre čitateľa, lebo sám básnik dobre vedel, kto ten oráč.
         „Sem, kde vy — niesla ma túžba,“ odpovedá na otcovu otázku: „kde si sa tu vzal, synu?“ Tu v
         prírode je bližší človek človeku, ba i syn otcovi. Tu v prírode sú v rodinnom zväzku i
         veľké i malé zjavy — tu hromu tresk i brnkot včely, hlas víchru a šust vtáčieho krídla,
         blkot horiacej hory a kmit malého kvietka, zjavy trebárs tak veľmi rozdielne čo do
         rozmerov, predsa si vzájomne podávajú ruky, sú akoby v rodine. V týchto málo slohách vyráža
         sa tá nekonečná harmónia prírody, môžeme riecť ten dobrý, súladný princíp v prírode. Háj je
         tam bratom stráne, zvuk hromu a brkot včely majú jeden a ten istý pôvod, ponímané bývajú
         tým istým orgánom. I syn tedy blíži sa k otcovi a užšie sťahujú sa ich zväzky.
   </p>
   <p>
    Znojné krupaje stiera syn z otcovho čela. A teraz nasledujú riadky, za ktoré plamenným
         citom ľúbam jasné čelo básnikovo! Prečítajte si ich dvakrát, trikrát, hľaďte na ne ako na
         nebo večerom, čím dlhšie budete hľadieť, tým viac hviezd spozorujete v hlbine nebeskej.
         Orba-borba! Tvrdá borba práce vyvoláva ľútosť básnikovu:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ó, kde tie moci,
čo skaly tie, tú sloj za jednej noci,
by skyprili na melkosť, mäkkosť zeme!?
Kde sily tie, kde zbroj, kde všemocnosť tá:
ten kúkoľ zdusiť, vyvraždiť tie vôstia!?
      </span>
     </p>
    </div>
   </p>
   <p>
   </p>
   <p>
    A hľa, tu zas kvitne kvet idey! Ťažká orba Slovákova, mnoho kúkoľu, mnohé vôstia
         (pichliače)! A syn bezmocný, on ničím otcovi v tejto borbe! Ruky-muky — on to vidí, verí,
         cíti a ľútosť ťažkým, veľkým vlnobitím, zmieta mi dušu… borba! muky!
   </p>
   <p>
    Otcova tichá myseľ teší syna, veď práce treba, „ak darebák on, tak nech nezavadzia“. Zem
         bez dažďa, práca bez potu, obe zmĺkvejú, stanú sa neplodnými! No i
    <span class="emphasis">
     <em>
      hlava
     </em>
    </span>
    má svoje povolanie. Tŕnie premôže ľahko ruka, no tie väčšie
         prekážky, tie buky, premáhať musí um.
   </p>
   <p>
    Zmysel toho: i tvoj um, synku, ktorého som nepritiahol k orbe, má široké pole, má pred
         sebou celé buky, veľké prekážky, zadržujúce vývin národa. Syn pochopuje. „Syn verný teda na
         zem rodnú, drahú, nenachrlí hany, nebude kliať prahu rodnému.“ Ale predsa sláva a česť
         roľníkovi, on zachová zem našu, lebo ju drží v prácnych rukách, polieva slzou, krvou,
         potom!
   </p>
   <p>
    A tu obráti básnik oko na hory! S tajným bôľom hľadí na balvany, lebo ony nasypali to
         skáľa na biedne role otcove, ľudu — pre tie tvrdé otcove ruky hnevá sa na ne — no posledný
         blesk slnka zláti štít Choča! Štít nezávidí, on ďalej posiela blesky z hory na horu, až
         konečne zjasá sa nimi svätý obor Tatier! On svieti sťa lampa Slovenska. Nuž, teda
         nežehrite, otče môj, na tie skaly, za ich kamenisté dary! Skaly? Ale skaly naše! Ako
         prebleskuje slovami týmito horúca láska k rodu a kraju rodnému, ako svieti, ani ten bleskom
         slnka zjaganý vrchol svätej Tatry! A otec na to:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       „Tak porúčali dedi: Vedzte deti,
tie vrchy tam, to vašej zeme méty,
to pomedzníky! Kým tie čnejú hore
čo stráž: no nik vám zeme neodorie!
Jak vy, ctiť učte ich i vaše deti,
A preto i mne sväté sú a milé,
jak tá zem v lone ich… no všetko spolu
je drahým, vzácnym mi!“
                    … Beatus ille!
      </span>
     </p>
    </div>
   </p>
   <p>
   </p>
   <p>
    A pokojne stúpa so „šťastným“ otcom básnik za volkami; prichádza domov a zavierajúc
         vráta, tvrdí v duši svojej:
    <span class="emphasis">
     <em>
      „nik nám neodorie!“
     </em>
    </span>
    Ticho končí sa báseň,
         necháva nám v duši jasnotu a mier.
   </p>
   <p>
    Počuli sme hlasy, že mnohým čitateľom je Hviezdoslavovo tvorenie ťažkým,
         nezrozumiteľným. Nutno nám vyznať, že v niektorých básňach, zvlášte z mladších dôb,
         nachádzajú sa temné miesta, pridlhé sady, elipsy a dosť smelé skoky, ačpráve i tam, i tam
         plno myšlienok. Hviezdoslav nenie robený básnik, zbierkár, ktorý majúc v zásobe asi
         päťdesiat takzvaných poetických slov a la snění, do snů, sosnu, z rukáva sype celé
         bibliotéky, plné variácií — snění, do snů, sosnu! On samorastlý poeta, on čo škovránok,
    <span class="emphasis">
     <em>
      „ktorý nevylieta z palôt, ale z oráčovej brázdy“
     </em>
    </span>
    a tým menej z
         pseudopaloty hotových „vytríbených fráz“! No on nebol dobrým ekonómom nad bohatstvom
         svojich myšlienok. On mal v jednej básni toľko ideí, z níchž by mohli dosnoví, sosnoví
         poeti natropiť tisíc „individuálnych“ zbierok. A to bola chyba. On vzal spústu drahokameňov
         a urobil z nich hŕbu, jeden diamant tiesnil druhý, nahromadené blesky slepili oči, miatli
         umy. Umelec arci potrebuje drahokamy, no nie naraz veľa. On ich poukladá do symetrie,
         zriadi a dá každému svoje miesto a páči sa jeho dielo i v širokých kruhoch, kdežto onú hŕbu
         obdivujú iba znalci.
   </p>
   <p>
    No už v posledné časy a najmä v básni „Roľník“ vidíme, že Hviezdoslav stal sa
         ekonómom-umelcom. Báseň táto tvorí jeden mramorový, súmerný, blýskavý celok. Bohatstvo
         myšlienok zriadené, sporiadané; ono slúži harmonicky kráse. Ako krásne, plne zvučí tá jeho
         čistá, bezúhonná slovenčina, zrnistá ako granit, zvučná ako strieborný zvon, ohybná; raz
         mäkká ako páper, raz mohutná ako dunenie ďalekého hromu. Nikdy nechýba mu správny výraz, on
         si hrá s jazykom ako zručný umelec, panuje nad ním, zvŕta ho dľa svojej vôle, a predsa
         nenaruší nikde jeho ducha, neprehreší sa proti jeho pôvodnej čistote! Že ťažký! Ba čudovať
         sa prichodí, že tak veľké, hlboké veci vie predniesť celkom prostými výrazmi, dobre známymi
         i v ľude, že prostému motívu vie dať význam veľký, že hovorí prosto a majestátne, silne a
         detinno, hlboko a prístupne — všade ale zjavuje sa čistý slaviansky duch, ako žil a vial
         pred tisíci roky, ako veje ľudom i dnes, ten duch, ktorý zachovať je našou najsvätejšou
         povinnosťou, ktorý zachráni nás pred duchovným rabstvom cudzej kultúry. V tom veliký význam
         Hviezdoslava: nik z nás nenie tak nedostupným pochopom vpašovaným z cudziny, ako on!
         Starých našich držala na klasickej svorke latina, nás dusí germanizmus a vplýva na nás
         duchovne veľmi skazonosne; no Hviezdoslav akoby bol vyšiel zo žulovej jaskyne tatranskej,
         kde ho divom božím trímali útroby hory cez stoletia, zjavil sa v literatúre našej čistým
         Slovákom-Slavianom, pôvodným a samobytným od hlavy do päty, synom svojho rodu, nezakaleným
         žiadnymi postrannými vplyvmi. Nám samým divne vidieť seba v ňom, a to v neskalenom,
         sviežom, autochtónnom vide; stadiaľ to nedorozumenie, tá ostýchavosť vhĺbiť sa do prúdov
         jeho poézie, zato ten náš nevďak oproti spisovateľovi, stojacemu osamelo v literatúre ako
         tatranská jedľa v kosodrevine.
   </p>
   <p>
    V poézii Hviezdoslavovej nieto nič chorobného. To zriedkavosť u veľkých talentov; u
         malých talentov tak býva, že oni len chorobné stránky oných veľkých kopírujú, ako to vidíme
         v dnešnej poézii. Tam napr. celá „škola“ poetov, hlúpo zaľúbených až do triviality, korí sa
         vlasom, prsiam, ba istý
    <span class="emphasis">
     <em>
      cinkal
     </em>
    </span>
    hovorí, že celý svoj svet, všetko vidí
    <span class="emphasis">
     <em>
      na dlani
     </em>
    </span>
    svojej milej.
    <sup>
     [
     <a class="footnote" href="#ftn.d56e425" name="d56e425">
      12
     </a>
     ]
    </sup>
    Zas iný velikými slovami rúha sa Bohu, tropí idolatriu
    <sup>
     [
     <a class="footnote" href="#ftn.d56e431" name="d56e431">
      13
     </a>
     ]
    </sup>
    mäsa, sám seba za Boha drží. Mnohí zase vystatujú sa svojimi osôbkami a nesú
         svoje privátne, nikoho nezaujímajúce veci a záležitosti na verejný trh.
   </p>
   <p>
    Hviezdoslav je zdravý dušou a srdcom, takzvaný
    <span class="emphasis">
     <em>
      „umelecký mier“
     </em>
    </span>
    obkľučuje ho zôkol-vôkol. I bôle ospevuje síce, bôle hlboké, no nie tú dešperáciu, to
         hádzanie sa sem i tam, to preklínanie. Ľúto mu je tvrdých otcových rúk, nad potom na jeho
         čele ustrnie žalosťou; trúchli nad ťažkým osudom národa svojho, ktorého chlieb
    <span class="emphasis">
     <em>
      „viac sa z dlane rodí, než z ňadier zeme“
     </em>
    </span>
    , no pevná viera žije v
         ňom, že
    <span class="emphasis">
     <em>
      „nik mu neodorie“
     </em>
    </span>
    , nádej jeho je mohutná, iskrenná — odložiac
         všetky žiale,
    <span class="emphasis">
     <em>
      „zatvára za sebou vráta“
     </em>
    </span>
    a vhĺbi sa v tíšinu svojho
         domu. Tak harmonicky, pokojne vyznie báseň, plná velikých citov, krásnych myšlienok, plná
         slovenského cítenia. Ona je naozaj dcéra našich hôr, našich neúrodných rolí.
   </p>
   <p>
    V žiadnom slovenskom básnikovi nevyráža sa tak mohutne viera vo vymanenie slovenského
         národa, v budúcnosť našu, ako v Hviezdoslavovi. Viera jeho je onou neotrasenou, mohutnou
         vierou, o nejž píše sväté Písmo, že hory prenáša. Táto viera čujná je všade, ona tvorí
         základný akord jeho geniálnych reflexívnych básní. Či stojí na temeni Baby Gory, či začína
         rozhovor s matkou alebo malým Ivanom, synom obraznosti! Všade osnovným tónom čuť onú
         nezlomnú vieru, ktorá zuní prísnym zvukom organa. Malicherné sú všetky dňové protivenstvá
         pred touto bezpečnou vierou na slovenské spasenie. A tento básnik spieva v dňoch
         najnižšieho poníženia slovenského národa! On silne, smelo spieva v hurhaji terorizmu, on je
         slobodným pri zvuku otrockých reťazí, on letí voľne ponad kraje potlačené a jarmené
         bláznivým odnárodňovaním. Hruď jeho dme sa, rozohriata ohňami voľnosti, hruď to široká a
         mocná, od nejž odráža sa každá pochybnosť, každá obava.
   </p>
   <p>
    Chcel bych uviesť citáty mocných jeho slov — no voľba ťažká. Na každej stránke jeho
         básní koľko veršov, toľko mocných miest. Opisy jeho sú plastické, verné. Prečítajme, čo
         hovorí o Rusku („Slovenské pohľady“, I. ročník, str. 440.),
    <span class="emphasis">
     <em>
      o tej šírej
            pláni
     </em>
    </span>
    , prečítajme „Rodostrom“ („Slovenské pohľady“, ročník II, str. 99.), aby
         sme poznali stručnosť a plastiku jeho poetickej reči. Komu zdajú sa byť priťažké jeho
         reflexívne, dlhé básne (ačpráve ťažkosť väzí v nás a nie v básňach), nuž nech prečíta si
         niekoľko ráz, niekoľko ráz hovorím, „Pieseň o panne“ („Slovenské pohľady“, ročník II, str.
         52). Tam ani ťažkostí, ani dlhých sád, tam reč plynie bystro ako krivánska riava, a predsa
         je hlboká ako morské oko! Po prečítaní tejto básne zachce sa človeku plakať. Taký hlboký
         lyrizmus neozval sa ešte v Tatrách. Len treba oči otvoriť, len treba nakloniť ucho. Či
         treba tu vysvetľovať? Nie. Nech si je tá panna „sloboda“, nech si je „národnosť“, nech si
         je čo na svete, ty nemusíš zháňať sa za vysvetlivkami alegórie: používaj alegóriu samú, bez
         ďalších dúm, i tu ťa ovanie čistá, zdravá, vysoká poézia. Natus poeta!
    <sup>
     [
     <a class="footnote" href="#ftn.d56e458" name="d56e458">
      14
     </a>
     ]
    </sup>
   </p>
   <p>
    A čo riecť na polemickú perlu, na najnádhernejšiu polemiu, ktorá kedy uzrela svetlo
         sveta, na báseň „Moje krásy“ („Slovenské pohľady“, ročník I, str. 232). V Čechách vystúpil
         istý veľmi nadaný básnik
    <sup>
     [
     <a class="footnote" href="#ftn.d56e466" name="d56e466">
      15
     </a>
     ]
    </sup>
    so zbierkou básní „nebývalých“, kde opisuje a ospevuje telesné pôvaby svojej
         ženy: vlasy, prsia atď., atď. Táto spupná pseudopoézia vyzvala onú báseň, ktorá má v sebe
         viac poézie, ako celý tlstý zväzok mäsitých dityrambov. „Nie, nechválim ja súmrak tvojich
         vlasov… Ich noc sa stratí, kadier na vlnách dopluje skoro posol zimy — sneh.“ Bože môj, či
         možno krajšie vysloviť nestálosť tela, či možno lepšie zavrátiť onú idolatriu tela? Ale
         čítajme celú neveľkú báseň a srdce sa nám zatrasie nad vysokou poéziou, nad opravdivým,
         nedelaným citom. To stanovisko slavianskeho poetu. Ríša duchovná je jeho ríšou, anatomickú
         sálu a oplzlosť käruje poézia.
   </p>
   <p>
    Ešte som len počal upozorňovať na niektoré krásy Hviezdoslavovej lýry — už musím
         prestať: nesčíselne, ako hviezdy, obklopujú ma jeho myšlienky, jeho zvraty, jeho krásy.
         Nepokojne blúdi myseľ — nenachádzam mieru duševného, abych mohol vysloviť, čo cítim, viem.
         Jak rád bych, aby rozliali sa tieto samobytné, čerstvé prúdy po Tatrách, aby zjasňovali,
         silili duše naše.
   </p>
   <p>
    V posledné časy zjasňuje sa spev Hviezdoslavov, nabýva priezračnosti a tok jeho je čím
         diaľ, tým tichší, priamejší. On tak tvorí sa ako horská riava. Najprv skáče cez skaly,
         tvorí vodopády, zastáva v priehlbinách, vracia sa, šumí tuho, takže ťa šum ten omamuje k
         nedorozumeniu! No túto periódu už prežila Hviezdoslavova poézia, už vymanila sa čistá,
         krištáľová riava jeho poézie z útesov horských, prešla do krásnej doliny, stíšila beh svoj.
         Už plavne tečie, majestátne, beztoho, žeby bola stratila na blesku. Básnik náš v najnovšom
         svojom tvorení „Nová Vesna“ predstúpil pred našu milú rodinku,
    <sup>
     [
     <a class="footnote" href="#ftn.d56e476" name="d56e476">
      16
     </a>
     ]
    </sup>
    ktorá túžobne očakáva úkazy na poli spisovnom, už čo plavný, prostý, veľký
         poeta. Forma jeho blýskavá, jazyk prelestný, plnozvuký. Nuž, mnoho ešte môžeme očakávať.
         Pravda, Hviezdoslav nevypúšťa jasavé rakety, ktoré vo veľkej mase vyvolávajú to stereotypné
         „ah“. „Ich singe wie der Vogel singt, der in den Zweigen wohnet“,
    <sup>
     [
     <a class="footnote" href="#ftn.d56e482" name="d56e482">
      17
     </a>
     ]
    </sup>
    jeho odmena je tá samá pieseň. Viac nič. Posiaľ sme ho neuvážili, ani my, čo
         kocháme sa jeho prácami. No príde čas, i dohoníme zameškané. On ticho pracoval a pracuje, a
         keď spieva, teda robí to „z duše potreby“, ako sám hovorí. Do temného, bôľmi hojného času
         poslal nám Boh silný, potešujúci hlas! On sýti srdcia naše tou neklamnou vierou, ktorá
         ozýva sa v ňom.
   </p>
   <p>
    Jazyk slovenský našiel si v Hviezdoslavovi mocného bohatiera. On narába ním samostatne,
         zručne. Víla slovenská našla v ňom milenca, ospevujúceho jej vysoké duchovné krásy. Naše
         slová, ktorými sme tu hľadeli upozorniť čitateľa na niektoré perly básnické, sú slová
         svedomia, sú výrazom nášho bezohľadného presvedčenia, ktoré potvrdiť by sme mohli i pred
         samým Bohom. Nás nikdy neomámilo chváľkarstvo, ba my ho celou dušou nenávidíme! Panegyrik
         nenie naším človekom, a prísne, ba dľa mienky mnohých ľudí našich milých a vážených,
         priprísne posudzujeme plody duchovné. No tu by bolo hriechom nepriznať, že máme v
         Hviezdoslavovi básnika, ktorého, dá-li Boh šťastia, už vytvorené a v duši jeho ešte
         driemajúce diela vynesú na Parnas slaviansky medzi velikých poetov nášho veľnároda.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#d56e319" name="ftn.d56e319">
        10
       </a>
       ]
      </sup>
      „Národnie noviny“ 1882, č. 135.
     </p>
     <p>
      Pôvodný názov článku: Roľník Báseň od Hviezdoslava.
     </p>
     <p>
      („Slovenské pohľady“, ročník II, zošit 6, str. 562.)
     </p>
    </div>
    <div class="footnote">
     <p>
      <sup>
       [
       <a class="para" href="#d56e341" name="ftn.d56e341">
        11
       </a>
       ]
      </sup>
      <span class="emphasis">
       <em>
        „Beatus ille, qui procul negotiis“
       </em>
      </span>
      — (lat.) „Blažený je ten,
               ktorý nepozná starosti“.
     </p>
    </div>
    <div class="footnote">
     <p>
      <sup>
       [
       <a class="para" href="#d56e425" name="ftn.d56e425">
        12
       </a>
       ]
      </sup>
      <span class="emphasis">
       <em>
        Tam napr. celá „škola“ poetov, hlúpo zaľúbených až do triviality, korí
                  sa vlasom, prsiam, ba istý cinkal hovorí, že celý svoj svet, všetko vidí na dlani
                  svojej milej
       </em>
      </span>
      — Vajanský tu naráža na modernú českú poéziu,
               reprezentovanú dielom Jaroslava Vrchlického; cinkal — tlčhuba, tárač.
     </p>
    </div>
    <div class="footnote">
     <p>
      <sup>
       [
       <a class="para" href="#d56e431" name="ftn.d56e431">
        13
       </a>
       ]
      </sup>
      <span class="emphasis">
       <em>
        idolatria
       </em>
      </span>
      — (gr.) modlárstvo
     </p>
    </div>
    <div class="footnote">
     <p>
      <sup>
       [
       <a class="para" href="#d56e458" name="ftn.d56e458">
        14
       </a>
       ]
      </sup>
      <span class="emphasis">
       <em>
        Natus poeta!
       </em>
      </span>
      — (lat.) Rodený básnik!
     </p>
    </div>
    <div class="footnote">
     <p>
      <sup>
       [
       <a class="para" href="#d56e466" name="ftn.d56e466">
        15
       </a>
       ]
      </sup>
      <span class="emphasis">
       <em>
        istý veľmi nadaný básnik
       </em>
      </span>
      — zdá sa, že tu ide o ľúbostnú
               poéziu Jaroslava Vrchlického
     </p>
    </div>
    <div class="footnote">
     <p>
      <sup>
       [
       <a class="para" href="#d56e476" name="ftn.d56e476">
        16
       </a>
       ]
      </sup>
      <span class="emphasis">
       <em>
        Básnik náš v najnovšom svojom tvorení „Nová vesna“, predstúpil pred našu
                  milú rodinku
       </em>
      </span>
      — báseň je uverejnená v „Slovenských pohľadoch“ (str. 331
               — 335) a je venovaná Vajanskému
     </p>
    </div>
    <div class="footnote">
     <p>
      <sup>
       [
       <a class="para" href="#d56e482" name="ftn.d56e482">
        17
       </a>
       ]
      </sup>
      <span class="emphasis">
       <em>
        „Ich singe wie der Vogel singt, der in den Zweigen wohnet“
       </em>
      </span>
      —
               (nem.) „Spievam ako vták spieva, ktorý sídli vo vetvách“ (Goethe).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e492">
       </a>
       Pavol Országh-Hviezdoslav: „Letorosty“
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e499" name="d56e499">
      18
     </a>
     ]
    </sup>
   </p>
   <p>
   </p>
   <p>
    Medzi novými poetickými publikáciami slovenskými zasluhujú zvláštnej spomienky
         Hviezdoslavove „Letorosty“, vyšlé v almanachu „Živena“.
    <sup>
     [
     <a class="footnote" href="#ftn.d56e509" name="d56e509">
      19
     </a>
     ]
    </sup>
    Na každý spôsob patria k najlepším zjavom literárnym, ačkoľvek sú to skromné,
         prosté, málo súvisiace básničky lyrické a kontemplatívne.
   </p>
   <p>
    No majú vnútorné spojivo: žiaľ a hnev nad potlačením slovenského národa. Básnik vlieva
         svoj osobný bôľ do bôľu všeobecného, jeho slobodná duša ťažko nesie duchovné uníženie
         národa, jeho hlivenie pod ťažkým tyranským jarmom. I keď odskočí básnik od tejto večnej
         témy, veľkosť bôľu ťahá ho naspäť nepremožiteľnou silou.
   </p>
   <p>
    On nemôže ináč, lebo „nevie sa zatajiť, nenávidí šaľbu, mamy, kov falše, poklôn
         jalovosť“ a podáva len „pravý pocit duše“. Slovenský básnik nemôže necítiť ťažobu, a keď ju
         pocítil, nemôže o nej nespievať.
   </p>
   <p>
    Pravda, vyhľadáva sa talent, aby žaloba nestala sa nudnou. A talentu je uňho viac než
         ekonómie s darmi a myšlienkami. Jeho bohatstvo myšlienkové často láme formu a škodí
         jasnote. Neraz prekvapí nás krupobitie myšlienok, a čo získame na množstve a hĺbke
         myšlienok, to tratíme na umeleckom pôžitku: veríme, že by z niektorej neveľkej básničky
         vyžilo desať dnešných poetov, ktorým je najvyšším ideálom
    <span class="emphasis">
     <em>
      „sen“
     </em>
    </span>
    . Dnes
         vám všetko „sníva“ a nota bene vo sne „zpívá“, ale len slovom „pieseň“, „spev“, „poézia“,
         lebo ku skutočnému spevu treba dar, a toho je poriedku, treba prsný hlas, a nie nanútená
         fistula. Divno: dnes, kde výtvarné umenie v západnom Slavianstve má toľko serióznych žrecov,
    <sup>
     [
     <a class="footnote" href="#ftn.d56e524" name="d56e524">
      20
     </a>
     ]
    </sup>
    toľko solídnych pracovníkov, ba i ľudí geniálnych, poézia leží ľadom, okrem že
         na málo oázach prospieva. Tomu neodpomôžu poklony (jalové) a nezdravé, lživé frázy o
         „nesnívanej výši“ dnešného poetického tvorenia. Akési cechovníctvo skrslo, akési meranie
         poetickej sily na zväzky a zbierky, ba tu i tu na tucty zväzkov. Tomu neodpomôže samoklam.
         Nedávno prišiel mi do rúk český časopis z roku 1882; tam „kritizuje“ niekto práve vyšlé
         básne istého, dnes už zabudnutého „básnika“ a hovorí o ňom, že má „grandezzu
    <sup>
     [
     <a class="footnote" href="#ftn.d56e530" name="d56e530">
      21
     </a>
     ]
    </sup>
    Byrona“, „koncíznosť
    <sup>
     [
     <a class="footnote" href="#ftn.d56e536" name="d56e536">
      22
     </a>
     ]
    </sup>
    Lermontova“ a „pátos Viktora Huga“. Akoby Byronovia a Lermontovovia rástli za
         každou cukrovou repou!
   </p>
   <p>
    Hviezdoslav má prsný tón. On spieva z duše, a nehovorí len, že ide spievať. On leda
         sebou vládal, už hľadal, hádal, skladal, jeho omámili prvé rytmy, on šiel do poľa poza
         školu, aby vytúžil sa plesom i vzdychom. No aké piesne? Silné i smutné, lebo: „nad postaťou
         havran krká, v ston poroby reťaz štrká, nuž nie div, že slabnú brká, na varyte čierny
         flór“. Brká síce neoslabli, ale van čierneho flóru šumí a šumí piesňami, vzdor bôľu a
         smútku zdravými a vysoko ladenými.
   </p>
   <p>
    Utešená je tretia báseň „Ó prajte mi ticha, žičte pokoja!“ Je to slovenské „odi profanum
         vulgus“, lenže pod luzou rozumie sa tá luza, ktorá pre korisť a pokoj bruchový zrádza svoj
         národ a pľujúc na svoju prešlosť, bojuje za „veteš“ a hádže sa „v rmuty“ a „spory“.
   </p>
   <p>
    Akou láskou horí básnik k svojmu národu, to dokazuje „sans phrases“
    <sup>
     [
     <a class="footnote" href="#ftn.d56e548" name="d56e548">
      23
     </a>
     ]
    </sup>
    v šiestej básni „Veď závidia ti, dcéro Tatier“. Ona patrí k najkrajším tohto
         cyklu. Bár by bolo viac než poézia, že dcéru Tatier háji „junač“! V siedmej zase vyspieva
         ten veliký bôľ nad porobou. Koľko tam duchaplných variácií na starú, večne mladú tému! Jak
         namáhala sa slovenská loď vyplávať na slobodné more — no darmo, ako siali sme plní nádeje,
         a žeň nebola našou. Prišla desná nepohoda, zmarila nádeje:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Nuž krutý, besný krupovec:
ten doriadil nám naše sady!
      </span>
     </p>
    </div>
   </p>
   <p>
   </p>
   <p>
    A potom: mŕtvota! Tupo, hlucho všade! Chlad, bezcit. I srdce skamenelo! Básnik v krvavom
         bôli odváži sa na úzkostný výkrik:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       — Ó, Hospodine, spíš?
      </span>
     </p>
    </div>
   </p>
   <p>
   </p>
   <p>
    Pravda, potom kloní sa pred božou mocou:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       — Ach, odpusť! nezahrúž —
som reptal, mlčím už…
ach, žalobníka um sa snadno mýli!
      </span>
     </p>
    </div>
   </p>
   <p>
   </p>
   <p>
    I nasleduje po výkrikoch, temer zúfalých, silné miesto, ktoré bez preuveličenia nazvem
         velikou, gigantickou apostrofou:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Si Bohom ešte vždy, Boh mocný živý!
a vidíš nepatrné stebla kyvy,
a čuješ, ako muška vzduchom šumí,
či špľachotá sa zbičované more,
či duša stonie — všetko očuť hore;
si spravodlivý, však i trpezlivý,
vieš hovieť, nie jak človek krátkej sily;
no toho neprečkáš,
       <span class="emphasis">
        <em>
         by pyšných hrivy
        </em>
       </span>
       <span class="emphasis">
        <em>
         sa dotýkali tvojej povaly:
        </em>
       </span>
       tu ukážeš, že teba skúšali,
i šliapneš rohaté na ich rozumy
a zdrtíš ich čo biedne žížaly!
Hej, nespíš; čítaš neprávosti vlny,
len preto tvojej brvy nemé dumy,
bo zieraš v kalich, jak sa sudbou plní;
i prídeš, sudca prísny, v skorej chvíli…
A naše ženy,
len slnko vyšlo trudnej po sobote,
priletia s heslom: „Kameň odvalený!
ó, poďte, muži boľasti, ó, poďte —
sme vykúpení!“
      </span>
     </p>
    </div>
   </p>
   <p>
   </p>
   <p>
    Že na takéto veľkolepé, vysoké tvorby prichádza tak málo ohlasov dnes, v deň potupy a
         samoprznenia! Že slová tieto nenachádzajú mocnej ozveny, že ony neryjú sa do sŕdc ako šípy
         slnka do čistých vôd! Ach, zakalili sa vody tatranské, že ani slnečné šípy takejto búrnej
         dikcie neprerazia do hlbiny. Nemo stojí národ okolo posväteného veštca, mocného v slove,
         pravého giganta myšlienky. Nerozplamení sa tá naša mlaď vysokým ohňom! Alebo asnáď i
         zachveli sa srdcia, ale ústa nevydali ohlasu? Ba pozdáva sa nám, že by sám Dante nerozvíril
         tie naše zaspaté, netrebné duše! Požehnanie božie je mať spevcov, no beda národu, ktorému
         darmo pejú vysokú pieseň!
   </p>
   <p>
    Architektúra celej tejto básne je podivuhodná, súmerná, až na konci spustí sa kataraktom
         citovaná, búrna a hromohlasná apostrofa na vieru a istú nádej. Tón básne má tri stupne — v
         treťom básnik už bije kŕčovite do strún, až vyludzuje z nich disharmóniu. On obracia sa k
         Bohu, že prečo dáva zotierať obraz, čo sám maľoval, on pýta sa ho, či nelámu vrahovia
         slovenského národa prvé prikázanie z desatora, a predsa že je uzavretá pomsty brána! Že
         nestíha ich,
    <span class="emphasis">
     <em>
      ako by mala
     </em>
    </span>
    , jeho ruka. „Či ešte malá bola pravdy muka?“
         zavolá naposledy, vo vzbúrení sa proti božím radám.
   </p>
   <p>
    Viac už nemohol, ba prepial strunu, a potom ako orkán z prahôr sypú sa rýchlym spechom
         záverečné slová a vyznievajú uspokojením a verným oddaním sa istote vykúpenia. Báseň táto
         je pravou symfóniou našich utrpení, umelecky komponovaná, na myšlienky bohatá, ľahká a
         melodiózna.
   </p>
   <p>
    V ôsmej básni odôvodňuje básnik piesni večné žalovanie. On sťažka podletí k jarkej
         piesni, uznáva, no jeho odôvodnenie láme každý odpor, každú výčitku. „Kým trpí rod, on
         trpieť musí tiež!“ U Hviezdoslava je to pravdou a skutkom. Odčiňte príčiny, a on sám
    <span class="emphasis">
     <em>
      hodí noc na bôle
     </em>
    </span>
    (upozorňujeme na pekný, nový zvrat), k tomu ho
         poženie sám jeho cit.
   </p>
   <p>
    A akoby chcel podať pokus oných veselších piesní, zaspieva si v deviatej básni: „Čušte,
         sovy planorečné, vám je každé svetlo priečne, čo by ste vy vedeli!“ A nato končí:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ó, ja sa chystám veľkej ku piesni,
ja slabý k hymnu chystám sa, hej!
Mňa chyce zápal veštby čudesný,
hrá tucha vo mne akoby Vesny
vrt kola jeden — tu slávy dej!
      </span>
     </p>
    </div>
   </p>
   <p>
   </p>
   <p>
    No nedlho potrvala táto jasná nálada. Na svojich rozhorčila sa poetova hruď, a ústa jeho
         mohutne kárajú podlosť svojich. Áno, dnes treba povedať otvorene, keď vidíme, aká morálna
         čuma počína chytať ľudí, do dneška verných, no blízkych spankhartenia:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Čo deň, vždy viacej zmáha sa a šíri
podlosti veľkotoká záplava,
rve sihoť poctivcov, breh strháva
kus po kuse a v bezdné hlce víry!
Stráž upomína z veže, ale sirý
jej hlas na púšti zavše skonáva…
      </span>
     </p>
    </div>
   </p>
   <p>
   </p>
   <p>
    V pätnástej básni zase vyšvihne sa do profetických výšin: „Sme ako národ kedys’ Izraela“
         a vysloví pevnú vieru, že i nám príde Jozue.
    <sup>
     [
     <a class="footnote" href="#ftn.d56e643" name="d56e643">
      24
     </a>
     ]
    </sup>
   </p>
   <p>
    A tak nám Hviezdoslav podal šnúru bohatú skvostných perál. Bár by ony otvorili oči
         nevidiace! Tak nám poslal vír krásnych tónov. Bár by ony otvorili uši neslyšiace!
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#d56e499" name="ftn.d56e499">
        18
       </a>
       ]
      </sup>
      „Národnie noviny“ 1886, č. 71.
     </p>
     <p>
      Článok vyšiel v sérii Vajanského glos pod názvom „Kritické poznámky“ V.
     </p>
    </div>
    <div class="footnote">
     <p>
      <sup>
       [
       <a class="para" href="#d56e509" name="ftn.d56e509">
        19
       </a>
       ]
      </sup>
      <span class="emphasis">
       <em>
        „Letorosty, vyšlé v almanachu „Živena“
       </em>
      </span>
      — v druhom ročníku
               almanachu „Živena“ 1885, str. 68 — 90. Jeho redaktorom bol Ambro Pietor.
     </p>
    </div>
    <div class="footnote">
     <p>
      <sup>
       [
       <a class="para" href="#d56e524" name="ftn.d56e524">
        20
       </a>
       ]
      </sup>
      <span class="emphasis">
       <em>
        žrecov
       </em>
      </span>
      — pohanských kňazov
     </p>
    </div>
    <div class="footnote">
     <p>
      <sup>
       [
       <a class="para" href="#d56e530" name="ftn.d56e530">
        21
       </a>
       ]
      </sup>
      <span class="emphasis">
       <em>
        grandezza
       </em>
      </span>
      — (tal.) vznešenosť, dôstojnosť
     </p>
    </div>
    <div class="footnote">
     <p>
      <sup>
       [
       <a class="para" href="#d56e536" name="ftn.d56e536">
        22
       </a>
       ]
      </sup>
      <span class="emphasis">
       <em>
        koncíznosť
       </em>
      </span>
      — (lat.) zhustenosť, stručnosť
     </p>
    </div>
    <div class="footnote">
     <p>
      <sup>
       [
       <a class="para" href="#d56e548" name="ftn.d56e548">
        23
       </a>
       ]
      </sup>
      <span class="emphasis">
       <em>
        „sans phrases“
       </em>
      </span>
      — (fr.) „bez fráz“
     </p>
    </div>
    <div class="footnote">
     <p>
      <sup>
       [
       <a class="para" href="#d56e643" name="ftn.d56e643">
        24
       </a>
       ]
      </sup>
      <span class="emphasis">
       <em>
        i nám príde Jozue
       </em>
      </span>
      — vo význame: i nám príde vodca,
               osloboditeľ
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e653">
       </a>
       Pavol Országh-Hviezdoslav: „Ežo Vlkolinský“
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e660" name="d56e660">
      25
     </a>
     ]
    </sup>
   </p>
   <p>
   </p>
   <p>
    Veľká slovenská báseň v päťstopových bezrýmových jamboch — v skúpe dni naše zjav
         zvláštny a dušu blažiaci. V pustej „netrebnej“ próze svieži van poézie a používajúc
         banálny, ale tu veľmi prípadný obraz, v púšti zelená oáza… Nesmieme zamlčať pravdu…
         povedzme na celé ústa, podjem
    <sup>
     [
     <a class="footnote" href="#ftn.d56e670" name="d56e670">
      26
     </a>
     ]
    </sup>
    slovenskej literatúry na počiatku rokov sedemdesiatych, k ich koncu značne
         počal sa spúšťať nadol. Príčin je mnoho, ich rozobrať nemôže súčasný a k tomu ako-tak činný
         literát… Možno, zjav takého silného, ako je Hviezdoslav, odstrašil — isté je, že nenachodí
         súpera vo viazanej poézii, už o epike ani nehovorím. V lyrike jeho hĺbku nedosiahol nik —
         vídame pokusy, i to zriedkavé, chromé formálne a skudné na politický obsah. Výnimky sú
         riedke, takže zaradujeme sa, keď stretneme bezúhonný verš s iskrou vnútornej hodnoty.
         Prichádza nám potešiť sa zase len Hviezdoslavom, svojským od päty do hlavy. Ale máme
         nádeju, kde sú také vysoké jedle možné, tam narastú aj iné stromy, trebárs by netýkali sa
         oblakov. O dôležitosti poézie netreba rozširovať sa… O Lessingovi píšu, príležitosťou
         odokrytia jeho berlínskeho pamätníka, že pozdvihol mĺkvu nemeckú národnosť viac než celá
         diplomacia šťastných tridsiatich šiestich monarchov
    <sup>
     [
     <a class="footnote" href="#ftn.d56e676" name="d56e676">
      27
     </a>
     ]
    </sup>
    a plejády vojvodov. Stará báj o Tyrteovi opätuje sa večne a večne, bude už nie
         bájou, ale solídnou pravdou.
    <span class="emphasis">
     <em>
      Národ javí to, čo je v ňom nezemného, vysokého,
            nesmrteľného nie v politike ani ekonómii, ale vo svojej poézii — pravda, poézii
            pravej…
     </em>
    </span>
   </p>
   <p>
    Z tohto ohľadu Hviezdoslav je nám naozaj hviezdou-utešiteľkou, majákom nad temným morom
         našich bied, nášho filisterského mizeráctva, a jestli nepovšimne si národ tak jasného,
         prenikajúceho, sonórneho hlasu, veruže nastanú nám ťažké časy suchôt a všeobecného
         duchovného úpadku.
   </p>
   <p>
    Prečítajúc „Eža Vlkolinského“, napadol mi Goetheho epos „Hermann a Dorothea“, i tá váha,
         ktorú literárna história nemecká pripisuje tomuto dielu. Hľa, náš Hermann, hľa, naša
         Dorothea, o niečo idylickejšia, bez širokého úzadia, nachodiaceho sa v Goetheho básni — a
         čo viac, netreba sa hrýzť s hexametrom. Tak ako Hermann a Dorothea, ide z ľudu i náš
         Vlkolinský, a nadto intímnejšie. Olympský héros nemeckej literatúry zostúpil k ľudu — náš
         slovenský pevec vystúpil z prostriedku ľudu, on ho prerobil, pretvoril v sebe, podal ho
         verne, ale len svojím vlastným, individuálnym spôsobom (viď pohviezdoslavené svadobné
         prímluvy pytača a oddavača) svojím tak, že vec nič neutrpí, nič sa neznežní,
    <span class="emphasis">
     <em>
      „nezidealizuje“
     </em>
    </span>
    , ale predsa cez prizmu jeho poetickej potencie
         preliaty obraz ľudu vychádza zjasnený, milovaniahodný, milý v svojich smiešnostiach a
         naivitách. V tom ohľade Hviezdoslav pošiel dobrý krok ďalej od Sládkoviča. Hovorím to nie
         ľahkomyseľne, vediac, čo znamená ľahko hádzať menami takými, ako je Sládkovičovo. Ale
         pravdu nutno uznať a treba ju osvietiť. Martinko je len predsa v istom vnútornom ohľade
         salónny Detvan — ako ináč byť nemôže u romantika Štúrovej školy. Elena je samá prelesť, my
         nemáme takej postavy ženskej ani u samého Hviezdoslava, ale mnoho svojho, cudzieho ľudu,
         vlial do utešenej figúry tejto náš útly miláčik. Áno, Sládkovič je útly a útle sú jeho
         postavy. On nás pozdvihol a naučil ľud ľúbiť, hľadať v ňom krásu i vtedy, keď treba ku
         pomoci brať fantáziu, on priamo
    <span class="emphasis">
     <em>
      ženským inštinktom
     </em>
    </span>
    krášli nám to, čo
         vídame denne v menej nežných formách. Hviezdoslav je muž, a mužským, málo šetriacim
         spôsobom vysloví všetko, čo uznáva za potrebné, aby „vyšteklil“ z planimetrického života
         nášho plastiku; on šiel krok ďalej, a iste len naše výnimočné literárne pomery primäli ho
         nepovedať ešte silnejšie a presnejšie všetko, bez ohľadu a obalu. Jestli je Sládkovič
         maliar, Hviezdoslav je skulptor. Nedivte sa niektorým tvrdostiam; kladivo a dláto nie sú
         ďaleko také jemné nástroje, ako štetec a paleta. Zo staršej bezprostrednej školy Štúrovej,
         bohatej na spisovateľov, utvorili nám typické postavy iba Kalinčiak, Sládkovič a dr.
         Hurban; mnoho krásneho máme z tých čias, mnoho oduševnelého i oduševňujúceho, viac
         historických alebo pseudohistorických povestí, epických básní (Štúrov „Matúš“), ale zo
         žiadnej nevylúpil sa typ, jasná osoba, celá a zakončená, takže by jej menom mohli sme
         označiť dobu, smer, triedu, zablúdenie alebo heroizmus. Kalinčiak má svoje zemianske typy,
         Sládkovič svojho Martina a svoju Elenu, Hurban malomestské figúrky, s nimiž boria sa jeho,
         pravda, už menej typickí idealisti. Ešte by som mohol spomenúť Záborského, nie v drámach,
         ale v dvoch-troch povestiach („Panslavistický farár“) a ako skvostnú osamelú výnimku
         Daxnerovho „Statočného valacha“. Typ nezanechal nám ani ináč duchaplný Žello, ani ostatní,
         ináč literárne vysoko stojaci naši poeti.
   </p>
   <p>
    V najnovšom čase stretávame sa už častejšie s literárne žijúcimi postavami: Hviezdoslav
         patrí medzi tých šťastných, ktorí utvorili živé, dýchajúce a teplom individuality hrejúce
         postavy.
   </p>
   <p>
    Nemci a nemecká umná kritika kričiac žalujú sa na dedinský román auerbachovského žánru,
    <sup>
     [
     <a class="footnote" href="#ftn.d56e699" name="d56e699">
      28
     </a>
     ]
    </sup>
    na jeho vodovitosť a menovite faloš. Tí Hansi a tie Mici majú tam len odev z
         hrubšieho súkna, nenosia fraky a vejáre, v ostatnom sú to „kultúrni“ meštiaci, pre väčšiu
         pikantériu preoblečení ako na maškarádu. Sám Auerbach, ináč veľmi talentovaný, ostrým
         semitským čuchom obdarený, ľudové elementy vo svojich románoch skresľuje. V románe „Auf der Höhe“
    <sup>
     [
     <a class="footnote" href="#ftn.d56e705" name="d56e705">
      29
     </a>
     ]
    </sup>
    chce prostá dedinská ženička, dvorným lekárom vyhľadaná za dojku k prvorodenému
         princovi, opísať skleník a tak hovorí: „Das ist ein Haus, das ist von Glas, und darinnen
         wohnen die Blumen“,
    <sup>
     [
     <a class="footnote" href="#ftn.d56e711" name="d56e711">
      30
     </a>
     ]
    </sup>
    naozaj typická výpoveď všetkých falošných naivít, salónnych sedliakov a
         preoblečených nedochôdčat.
   </p>
   <p>
    „Ežo Vlkolinský“ dovedie nás do dediny a nevypustí z nej až po vtipné zakľúčenie:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       čo rozdvojilo s Bohom človeka
hen v raji: tu, hľa, šťastne spojilo
so synom matku — šumné jabĺčko,
      </span>
     </p>
    </div>
   </p>
   <p>
   </p>
   <p>
    ale po celý čas sme v skutočnej dedinke. Beňova „mentieka s majcom“ je solídne šitá zo
         solídneho súkna a šnúry jej splietol statočný, remeslu rozumiaci gombár dolnokubínsky, a
         nie veľkomestský „Kostümschneider“
    <sup>
     [
     <a class="footnote" href="#ftn.d56e731" name="d56e731">
      31
     </a>
     ]
    </sup>
    alebo garderobier divadelný. A tak i Beňo a jeho žena Estera sú postavy z mäsa
         i krvi. Veru, my nemusíme žalovať sa na faloš dedinskej poézie a zavrhovať ju celú pre
         nespôsobnosť básnikov. Nám silný, rezký vzduch dediny ide k duhu, keď nás doňho uvádza taká
         istá, silná ruka.
   </p>
   <p>
    A tak „zarytý zeman“ Beňo Vlkolinský zomrel. Jeho odoberanie sa na večnosť nik neprečíta
         bez veľkého pohnutia. Áno, mnoho tam poézie v málo riadkoch. Pomnite: zomierajúci pýta sa,
         koľko hodín bije… nečuť v tom tón pravdy? Zomierajúcim ticho je zaujímavo vedieť, koľko
         hodín. Oni akoby cítili, že čas, ačkoľvek vlečie sa v mukách, predsa je to, čo ubieha
         nevozvratne. Oni držia sa tých hodín, ačkoľvek ležiacemu na posteli čas už nerozkazuje,
         všetko jeho podelenie môže mu byť ľahostajné, lebo jeho poriadok žitia je bez podelenia,
         jedna nepretrhnutá šnúra bez konca. Ale nie bez konca, on príde a nastane večný mier. Hľa,
         takéto brilantné pozorovania, takéto iskry, osvecujúce razom hlbiny, slovom neopísateľné —
         to je to pomazanie poetické. V nich kryje sa tá tajnosť poetického tvorenia, to, čo voláme
         poéziou. Pekné opisy to nerobia. Hladký, vozvýšený štýl to tiež neurobí, napínavé rozpravy
         tiež nevedú do sanktuária.
    <sup>
     [
     <a class="footnote" href="#ftn.d56e739" name="d56e739">
      32
     </a>
     ]
    </sup>
    Iskra, črta — a my razom vtrhnutí sme do toho sveta, do ktorého nás básnik
         zaviesť chce. To nedá sa docieliť premýšľovaním, cizelovaním — to je iskra, intuícia, to
         pochádza z výše.
   </p>
   <p>
    Pochovali Beňa, Estera „vysúka rukávy ako robotnica najtuhšia“ a hospodári so synom
         Ezechielom — poslušným a mäkkým — až na otázku o Žofke Bockovie — dcérke sedliackej. Bocko
         sedí na zemianskej kúrii — inu časy zmenili sa, povstala rovnosť, z celej slávy zemianskej
         zostali iba takí skostnatelí podivíni, ako nebohý Beňo a ešte žijúci brat jeho Eliáš —
         hlavná a najmilšia figúra básnikova. Časy zmenili sa, práva zemianske sú už iba na
         harmálesovom pergamene
    <sup>
     [
     <a class="footnote" href="#ftn.d56e747" name="d56e747">
      33
     </a>
     ]
    </sup>
    a na pavučinami zahrnutom rodostrome, no ony jestvujú ešte živo v hlavách…
         menovite v hlave starej Estery, takže Bocko vzdor svojej kúrii je pre ňu sedliakom a len
         sedliakom, a Žofka, milenka Ežova, sedliačkou a len sedliačkou, hoc jej nevyrovná sa ani
         jedna kráska dedinská. Tu nás básnik vedie o niekoľko desaťročí ďalej než Kalinčiak: tento
         zobrazil nám malé zemianstvo — nobilizovaných slovenských sedliakov v plnom úžitku nadpráv,
         lehôt, nezdôb volebných, malý svet bočkorošov, rujných, obmedzených, ale sviežich a od
         hlavy do päty slavianskych. Mohli by ísť bezpečne na Sieč medzi Záporožcov. Hviezdoslav
         podáva nám tých istých, preživších už všetko, čo upomínalo na Sieč, voči novooslobodeným
         poddaným, novému, k životu hlásivšiemu sa elementu. Oni už sú živé paradoxy, na ničom
         pozitívnom nestoja, ale vzdor tomu sladká obyčaj nedá sa zatrieť ani len tou najreálnejšou,
         podstatnou premenou. Oni ešte vždy zachytávajú sa za prešlosť (v očiach Eliáša, Žofka je
         ta-ta, lebo po matke je z krvi) a to, s čím zrástli, nedá sa ľahko od nich odtrhnúť. Ale tá
         reálnosť nového času tiež hovorí nám hlasom určitým. Báseň Hviezdoslavova podáva nám v
         tomto ohľade verný obraz a stala sa kultúrnou črtou, bytovou, čo jej dosah rozširuje, jej
         váhu zveličuje. Hviezdoslav začrel do plného života, ako radí Goethe, a kde čiahol, tam to
         bolo interesantné. Veru — posledných Mohykánov-zemanov starého kroja — sprevádza a
         pochováva, a za čo by mali mu byť vďační i modernizovaní ich potomci, ožiaril ich svojou
         mäkkou dušou a po kresťansky dľa katechizmu „všetko na dobré vykladal“. U neho niet
         čertoviny ani za mačný máčik, čo veľmi ľutujem menom slovenskej literatúry. Trochu
         čertoviny by nezaškodilo — ona je soľou umeleckého diela.
   </p>
   <p>
    Ezech sadí milej sedliačke turíčne máje, za to dostane od matky na raňajky rascovej i
         hubovej polievky. Tá sedliačka, tá ledačina, tú nesmieš vziať. Syn je už oviaty novým
         realizmom: „vaše zemianstvo pošlo dolu Dunajom“ (hľa, aký liberál-demokrat tento Ežo,
         pravda, jeho demokracia je zafarbená rumeňom krásnych Žofkiných líc), „utenula i s
         košutkami“, dosť príkro doloží, aby mať upamätoval iste na stratu. A tak vo svári matky so
         synom zobrazí nám dokonale rozhranie časov, poeticky, náhľadne, bez politických a
         spoločenských rozborov. Áno, tak to robia poeti! Mať má strašne tvrdú hlavu, ale časť tej
         tvrdosti dala i synovi — a Ežo stojí na svojom. Estera ukáže synovi dvere. História počína
         sa…
   </p>
   <p>
    Ežo ide, a ide ináč než si myslela mať, ide so vzdorom a síce k jej najhoršiemu
         nepriateľovi, Eliášovi Vlkolinskému, k jej švagrovi, ktorý žil vek v hneve s Beňom a jeho
         hrdou, tvrdou pani manželkou. To bolo dosť zlostné od milého Ezecha, jediný čin, kde ináč
         bledý Ežo dostáva farbu.
   </p>
   <p>
    A tak vyskytla sa nová osoba v tichej, no pritom pohnutej dráme malozemianskej. Starší
         brat nebohého Beňa, Eliáš, skočí nám pred oči celý, takže už potom ani nemá čo dodávať
         naňho básnik, a všetko, čo robí, vyteká utešene z jeho charakteru. Je on tiež „zarytý
         zeman“, ako bol jeho mladší brat, ale uňho prevažuje zastaralý, akoby skamenelý hnev,
         všetky zemianske ľubostky. Tu ho máme: starec rezký bez šedín, klopotí sa, skývražive zháňa
         na hŕbu, bezdetný, ale o sestrine deti nestarostlivý, ženin rod pyšne opovrhujúci — a
         hlavne s bratom vo večnom sváre, zosilnenom ešte tým, že prehral pravotu o majetok
         otcovský. Jeho tvrdosť ide tak ďaleko, že nenavštívi i zomierajúceho brata, ba ani mu na
         pohreb nejde. Nie menej nenávidí Esteru — celkom prirodzene, lebo Estera má akurát takú
         tvrdú kotrbu, ako on.
   </p>
   <p>
    K takémuto strýcovi šiel Ezech po turíčnom rozpadnutí sa s matkou. V kostole prvý raz
         vidíme Žofku:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       … v prvej sedela čo svätica
v belostnom rúchu, zánet na líčku,
jas lúčov kolo nej, i bolo čuť,
jak zvonným dúškom i chór preráža, —
      </span>
     </p>
    </div>
   </p>
   <p>
   </p>
   <p>
    veru, veľmi milé uvedenie. Ezecha posilnil pohľad na toto belostné zjavenie, a zánet na
         milom líci obodril ho prestúpiť prah najväčšieho nepriateľa domu rodičovského.
   </p>
   <p>
    I v Ezechovi je kus dedičstva Vlkolinských… on, ačkoľvek omnoho inakší, predsa nemohol
         zniesť materinu surovosť, pozabudnúc napomenutie zomierajúceho otca. Život je taký. On valí
         sa silou a rúca i najkrajšie predsavzatia.
   </p>
   <p>
    Starý Eliáš privítal synovca s otvoreným náručím, pravda, nie tak z rodinnej lásky, ako
         radujúc sa, že Estera je v smútku a zmätku. Opis, ako táto čaká syna, ako polobanuje síce,
         ale neustupuje od svojho, ako rozsmúti sa, keď jej Kata donesie chýr, u koho obeduje jej
         jedinák, ako konečne predsa zvíťazí jej vzdorovitosť a nájde potechu v duchovnej piesni,
         patrí medzi najdrahšie skvosty slovenskej poézie. Nešporné zvony zvučia jej ako pohrebné, ó
         slabá žena, osamelá! A zase, pritúžiac stužkou čierny čepiec pod bradou, so ženskou
         energiou vzpriami sa k tvrdému odporu. Ezech zostáva u strýca, razdor je v plnom kvete.
   </p>
   <p>
    Vec berú do ruky tetky a kmotry, ale nadarmo nosia novinky sem i tam, darmo uponíži sa i
         Judka, žena Eliášova, dostane svoje od tvrdohlavej. Citná Žofka smúti nad svárom medzi
         matkou a jej milým: jediná scéna intímna medzi milujúcimi pri ľane, ktorú nám doprial
         básnik, zase perlou svieti v jeho diele. Nežné, útle sú sobotné vohľady, smelo ich možno
         prirovnať k Martinovým v „Detvanovi“.
   </p>
   <p>
    Ale horkosť sváru trvá, ju nezahladí ani koledujúci farár, ktorý vyplní skvele svoju
         pastorálnu povinnosť; liečiť také rodinné neduhy; na jeho krásnu reč matka:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       „ — veď ľúto mi — a predsa nemôžem…“
Odišli.
       Ona ale sadla si
späť na predošlé miesto; myšlienky
ju zajali — či naslúchala snáď
vždy ešte citným slovám kňazovým? —
Len keď jej mimovoľne veliké
dve slzy hrkli z očí, stenuli
až ku kútkom úst, spamätala sa:
utrela spešne ich a zvolala
dosť tvrdo: „Mara, zobrať zo stola…“
      </span>
     </p>
    </div>
   </p>
   <p>
   </p>
   <p>
    Tak končí sa preutešená hlava, a materiálne berúc, väčšia polovica básne. Strojne dvíha
         sa jej architektúra, ešte len vrchol — potom spustíme sa zase nadol.
   </p>
   <p>
    Fašiangy v prúde, u Bockov volajú kamarátky perie párať — hja, nevesta potrebuje duchny,
         ačkoľvek mať tají. Ale dlho neutajila: Eliáš vyoblieka sa, berie do rúk striebrom kutú
         palicu — a Ezech poď — idú na pytačky do Bockov. Triumf Eliáša. Ale rečníkom nenarodil sa
         pohyblivý, nepokojný starík — to ho sedliak Blažko, oddavač, ďaleko prevýšil so svojimi
         „poneváčmi“. Vôbec pytačka je zase veľmi skvelým dielom. Eliáš nežartuje, ide doviesť dielo
         do konca. Mlčanlivá Judka síce vnútorne hnevá sa, jej nevidí sa tak lacno prišlý syn — ale
         Eliáš so svojím „tak chcem, punktum, stane sa“ odzbrojí jej nemý protest, mrdnutím pliec
         znázornený. On ide chystať velikú svadbu synovcovi, on držgroš a hrabáč nebude nič ľutovať
         — svadba bude veľmi okázalá, víno má tiecť, koláče nasýtia celú dedinu — ale i tu starý
         šibal premáha svoju skúposť nie z velikej radosti nad šťastím mladých duší, ale jemu je
         sladko pomyslieť, akým žravým hnevom to naplní dušu jeho nenávidenej švagrinej.
   </p>
   <p>
    Príde opis svadby, nutno nám poznamenať, tu utrpí architektonická harmónia básne dosť
         citeľnú úštrbu: táto svadba zaujíma temer polovicu celej básne, šesťdesiat strán. I tu
         nachodíme miesta plné sily a krásy, nachodíme i veľmi potrebné črty, menovite u Eliáša,
         nachodíme duchaplne opísaný svadobný kondukt, ťahajúci popri oblokoch do smrti uštvanej
         Estery, no nepomerne mnoho krátkych, ťažko priehľadných rečí, balast výkrikov nič alebo
         málo znamenajúcich, plytvanie onomatopoetickými slovami, málo potrebnými, roztľapkanie
         jednoduchej, žiadnou potrebnou epizódou, žiadnym vývinom deja nepodmienenej svadby. Čo je
         tam etnograficky cenné, to poézii nie je na osoh, čo je tam verné a realistické, nesúvisí s
         fabulou našej drámy. Po tak utešenom, bohatom, priamo tennysonovskom, geniálnom expozé,
    <sup>
     [
     <a class="footnote" href="#ftn.d56e797" name="d56e797">
      34
     </a>
     ]
    </sup>
    táto svadba je oddychom neželaným. Pravda, dlhý opis svadby umožnil pôvodcovi
         domaľovať Eliáša tak vypuklo, tak pastózne, že pred vernosťou tohto obrazu blednú i samé
         kalinčiakovské typy; pravda, že i tam je poézie dosť a dosť, ale maxima amica veritas:
    <sup>
     [
     <a class="footnote" href="#ftn.d56e803" name="d56e803">
      35
     </a>
     ]
    </sup>
    tu umelec utiahol sa do úzadia a hovorí len duchaplný literát a znateľ svojho
         predmetu: ľudu a jeho zvykov. Všetky tie žarty s ich naivitou, s ich nevinným humorom
         konečne dojímajú a dávajú fotograficky verný obraz toho, čo robí sa na svadbách, no to
         všetko netýka sa toľmä ani Ezecha, ani Žofky, ani Estery, žeby smelo zaujať dobre vyše
         tretiny veľkej básne. S básnikom ušiel rujný kôň, zalomil hlavu, kúsol do zubadla, a čujúc
         síce básnika, nedá sa riadiť ruke umelca. Človeku zostane pochmelie zo slávnej svadby
         Ezechiela Vlkolinského a šumnej Žofie Bockovie. Nikto dosiaľ u nás tak neopísal svadbu, a v
         tomto ohľade radi preplávame touto zátokou; inu, rieka zastala nad hlbinou národného bytu.
   </p>
   <p>
    Zato rozprúdi sa ku koncu zase svojím bystrým prúdom, až človeku srdce povyskočí. V
         rýmovaných šesťveršových slohách razom sme v starom šibkom prúde. Tie rýmované slohy plynú
         sladko ako samotoký med; prejdú zase do päťstopových jambov, z ktorých vylúpi sa nám zase
         obraz na obraz a my cítime zase oblažujúci teplý závan veľkého, umeleckého diela. Dlhoročný
         hnev zmaže nevinné, čiperné chlapä Žofkino: my za ním vidíme Žofku, anjelskú, podstatne
         dobrú a bohumilú. Ona vyučila iste synka lapať srdce babky rozhorčené, v túžbe zmieriť syna
         s matkou, zahladiť hriech. Pri prvom čítaní zdala sa mi rozviazka urýchlená — ale to je
         optický klam pre dlhočiznú svadobnú scénu — keby i tá mala harmonický rozmer, rozviazka by
         celkom zodpovedala predošlým hlavám. V tomto zakončení vidíme Hviezdoslava v celej jeho
         prirodzenej veľkosti, vidíme uňho veliký pokrok v epike, vidíme prevýšenú „Hájnikovu ženu“.
         Hľa, to, čo bolo zlého v Eliášovi, tam prišlo na zahanbenie zo strany, z ktorej nik
         nečakal, zo strany nevinného decka. Básnik nám ho už neprevádza, ale nám z očú nezíde starý
         hnevko; už či i ďalej hnevá sa na zmierenie matky so synom, a či pokorí sa a odpúšťajúc,
         dosiahne odpustenie — všetko jedno, jeho princíp utrpel porážku, svetlo zvíťazilo nad tmou
         — ako ináč by mohol vyjsť mäkký, šľachetný a duchom dobrý, horkosť neznajúci poeta?
   </p>
   <p>
    Literatúra slovenská má o jedno nesmrteľné dielo viac — možno podobne krásnych a silných
         má už niekoľko, ale vyše toho nemá. Ó bár by šíril sa a mocnel kruh „čulých slucháčov“!
         Dielami tak umeleckými podávame najvážnejšie dôkazy nášho práva na život a duchovné svety.
         Nech stane sa náš básnik Tyrteom, nech zvuky jeho lýry vyvolávajú činy. Jestli nevyvolajú —
         na svedomie hovorím z hĺbky čestného presvedčenia — nie on a jeho spev bude tomu príčinou,
         ale uši zarastlé a srdcia nespôsobné k prehĺbenému cíteniu. Ale sme presvedčení, že on
         prelomí sa mocne k srdcu národa. Len by sme voždy mali mať na vide prekrásnu Goetheho
         výpoveď:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Wer den Dichter will verstehen,
muss in Dichters Lande gehen.
      </span>
     </p>
    </div>
    <sup>
     [
     <a class="footnote" href="#ftn.d56e820" name="d56e820">
      36
     </a>
     ]
    </sup>
   </p>
   <p>
   </p>
   <p>
    Epika „Vlkolinského“ je ľahunká, príjemná ako jarný závan — čo je v nej tvrdého, to
         pripísať nutno samorastlosti, samostatnosti, originálnosti nášho opravdu „z otcovskej
         brázdy“ vyrastlého poetu. Odškodňuje nás hodne to, že uňho nenatrafíme nikdy na banálnosť,
         vyšliapanú cestu, konvencionálne školárstvo, rutinu, ale všade natkneme sa na sviežu,
         pôvodnú individualitu, a to individualitu hlboko slovenskú a slaviansku.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#d56e660" name="ftn.d56e660">
        25
       </a>
       ]
      </sup>
      „Národnie noviny 1890, č. 123 — 125.
     </p>
     <p>
      Pôvodný názov článku: Ežo Vlkolinský. Báseň Hviezdoslavova. Odtisk zo Slovenských
               pohľadov. Turč. Sv. Martin. Nákladom „Slovenských pohľadov“. 1890. Osmorka. Strán
               142.
     </p>
    </div>
    <div class="footnote">
     <p>
      <sup>
       [
       <a class="para" href="#d56e670" name="ftn.d56e670">
        26
       </a>
       ]
      </sup>
      <span class="emphasis">
       <em>
        podjem
       </em>
      </span>
      — (rus.) vzrast, rozkvet
     </p>
    </div>
    <div class="footnote">
     <p>
      <sup>
       [
       <a class="para" href="#d56e676" name="ftn.d56e676">
        27
       </a>
       ]
      </sup>
      <span class="emphasis">
       <em>
        tridsiatich šiestich monarchov
       </em>
      </span>
      — narážka na rozdrobenosť
               Nemecka v XVIII. storočí
     </p>
    </div>
    <div class="footnote">
     <p>
      <sup>
       [
       <a class="para" href="#d56e699" name="ftn.d56e699">
        28
       </a>
       ]
      </sup>
      <span class="emphasis">
       <em>
        dedinský román auerbachovského žánru
       </em>
      </span>
      — ide o typ prozaických
               prác nemeckého spisovateľa Bertholda Auerbacha (1812 — 1882), ktorý vo svojich
               prácach idealizoval ľud
     </p>
    </div>
    <div class="footnote">
     <p>
      <sup>
       [
       <a class="para" href="#d56e705" name="ftn.d56e705">
        29
       </a>
       ]
      </sup>
      <span class="emphasis">
       <em>
        „Auf der Höhe“
       </em>
      </span>
      — (nem.) „Na výšinách“
     </p>
    </div>
    <div class="footnote">
     <p>
      <sup>
       [
       <a class="para" href="#d56e711" name="ftn.d56e711">
        30
       </a>
       ]
      </sup>
      <span class="emphasis">
       <em>
        Das ist ein Haus, das ist von Glas, und darinnen wohnen die
                  Blumen“
       </em>
      </span>
      — (nem.) Doslovný preklad: „Je to dom, je zo skla a sú v ňom
               kvetiny.“
     </p>
    </div>
    <div class="footnote">
     <p>
      <sup>
       [
       <a class="para" href="#d56e731" name="ftn.d56e731">
        31
       </a>
       ]
      </sup>
      <span class="emphasis">
       <em>
        „Kostümschneider“
       </em>
      </span>
      — (nem.) krajčír kabátov
     </p>
    </div>
    <div class="footnote">
     <p>
      <sup>
       [
       <a class="para" href="#d56e739" name="ftn.d56e739">
        32
       </a>
       ]
      </sup>
      <span class="emphasis">
       <em>
        do sanktuária
       </em>
      </span>
      — (lat.) do svätyne
     </p>
    </div>
    <div class="footnote">
     <p>
      <sup>
       [
       <a class="para" href="#d56e747" name="ftn.d56e747">
        33
       </a>
       ]
      </sup>
      <span class="emphasis">
       <em>
        na harmálesovom pergamene
       </em>
      </span>
      — harmánes (armáles), listina o
               udelení erbu zemianstva
     </p>
    </div>
    <div class="footnote">
     <p>
      <sup>
       [
       <a class="para" href="#d56e797" name="ftn.d56e797">
        34
       </a>
       ]
      </sup>
      <span class="emphasis">
       <em>
        tennysonovskom geniálnom exposé
       </em>
      </span>
      — Alfréd Tennyson (1809 —
               1892), anglický básnik
     </p>
    </div>
    <div class="footnote">
     <p>
      <sup>
       [
       <a class="para" href="#d56e803" name="ftn.d56e803">
        35
       </a>
       ]
      </sup>
      <span class="emphasis">
       <em>
        maxima amica veritas
       </em>
      </span>
      — (lat.) pravda je najlepším
               priateľom
     </p>
    </div>
    <div class="footnote">
     <p>
      <sup>
       [
       <a class="para" href="#d56e820" name="ftn.d56e820">
        36
       </a>
       ]
      </sup>
      (nem.) Doslovný preklad: „Kto chce básnika rozumieť, musí ísť do básnikovej
               krajiny“ (Goethe: „Západovýchodný divan“).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e830">
       </a>
       O „Zobraných spisoch“ P. O. Hviezdoslava
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <span class="bold">
     <strong>
      I. zväzok
     </strong>
    </span>
   </p>
   <p>
    <sup>
     [
     <a class="footnote" href="#ftn.d56e844" name="d56e844">
      37
     </a>
     ]
    </sup>
   </p>
   <p>
   </p>
   <p>
    Práve vyšiel I. zväzok básní Hviezdoslava v druhom nezmenenom vydaní.
    <sup>
     [
     <a class="footnote" href="#ftn.d56e856" name="d56e856">
      38
     </a>
     ]
    </sup>
    Bez hluku a bez bubnového tam-tam stala sa táto udalosť, vďaka
         Kníhkupecko-nakladateľskému spolku nášmu a vďaka krásnemu, čestnému obecenstvu slovenskému.
         Áno, to je u nás udalosť nielen literárna, nakladateľská, kníhkupecká, ale udalosť
         národno-kultúrna, vzdelanostná, ktorá blaží srdce a pozdvihuje už-už klesajúcu dušu pod
         ťarchou časovej hnusoby a pri netrebnom hluku prázdnych opičiackych komédií! Slobodí sa
         slovenská duša ako úbohý motýlik z tvrdej kukly, ako zrnko pochované v čiernej zemi. Veliký
         syn Oravy, miláčik celého národa, pomáha kukle horúcimi lúčmi, pomáha zrnku nebeskou vlahou
         svojej čistej poézie. Oslobodí sa slovenská duša ako motýlik, ako pochované zrnko, oslobodí
         sa k životu, hoci ju dusia zo všetkých strán.
   </p>
   <p>
    Strovenie, pomerne rýchle, celého prvého vydania Hviezdoslavovej epiky v ťažkých
         okolnostiach bez vreskotu škrekľavej reklamy, ktorá už i naše uši počína urážať, svedčí o
         vysokej úrovni slovenského čítajúceho obecenstva, o jeho vysokej inteligencii, o zjemnelom
         vkuse a hlbšom nazeraní na život a jeho duchovné záujmy. Pre nás je zjav tento milší, než
         krvopotné vydobytie volebného okresu, hoci si vysoko vážime každý politický výdobytok a
         naskrze nebagatelizujeme národné zástupníctvo pred fórom nešťastnej, do záhuby sa valiacej
         krajiny.
   </p>
   <p>
    Druhým vydaním Hviezdoslav utvrdí sa už v národe ako fakt, ktorý sa nedá zotrieť nijakou
         tyraniou školskou alebo kultúrnopolitickou.
   </p>
   <p>
    Kosť z kosti národa, celý, nesfalšovaný, nevyumelkovaný, prostý a veliký stojí
         Hviezdoslav u brány národnej osvety a ukazuje bezškolskému národu cestu k sláve.
         Bezškolskému, hrozné pomyslieť na počiatku dvadsiateho stoletia.
   </p>
   <p>
    Sládkovičov „Detvan“ hlásil sa tiež k bezškolskému národu, Hviezdoslavova „Hájnikova
         žena“ je súrodný, kongeniálny pendant
    <sup>
     [
     <a class="footnote" href="#ftn.d56e870" name="d56e870">
      39
     </a>
     ]
    </sup>
    k „Detvanovi“. „A to je naše zrkadlo!“ stojí o dvoch najväčších,
         najslovenskejších tvorbách slovenských. Bezškolský národ: miluj si obrazy žitia verné a
         skvostné: nech sú ti školou strednou i vysokou, nech sú ti akadémiami, univerzitami, nech
         sú ti i panteónmi slávy a budúcnosti!
   </p>
   <p>
    Krásnoduché slovenské obecenstvo, nepočúvajúc na vŕzgot kritikasterov a obskurantov,
         kvitovalo slávne literárny skutok svojho poetu, keď rozobralo už tri vydania „Hájnikovej
         ženy“ (ako prvé možno považovať uverejnenie v „Slovenských pohľadoch“, ako druhé odtisk z
         tohože časopisu, tretie v „Zobraných spisoch“), a toto štvrté, veľmi krásne, korektné, až
         na najmenší punktíček, dúfame, nebude dlho ležať v magazínoch „nakladateľského spolku“, ale
         pôjde do slovenských krajov k slovenským srdciam, umom i dušiam, ako živá, účinkujúca,
         povznášajúca, krištáľovo prameniaca sa kniha slovenského génia.
   </p>
   <p>
    Okrem „Hájnikovej ženy“ prvý zväzok „Zobraných spisov Hviezdoslavových“ prináša epickú bukoliku
    <sup>
     [
     <a class="footnote" href="#ftn.d56e881" name="d56e881">
      40
     </a>
     ]
    </sup>
    „Bútora a Čútora“, nádherný obraz ľudový „Na obnôcke“, rozkošný „Poludienok“ a
         „V žatvu“, veci vypracované zo slovenskej čistej skaly tatranskej, zrastlé s našou
         slovenskou zemou, intabulovanou na meno slovenského národa, že nám ich už ani tisíc
         konkvistádorov a pelešiacich arpádov a divochov neodberie a neodcudzí. To sú pečate
    <span class="emphasis">
     <em>
      slovenskosti
     </em>
    </span>
    , vrezané nezhladiteľne do tejto našej írečitej, veľkej
         slavianskej pôdy, to sú charakteristické rúny a črty, ktoré nám poisťujú na večné veky
    <span class="emphasis">
     <em>
      vlastníctvo
     </em>
    </span>
    našej slovenskej a
    <span class="emphasis">
     <em>
      len slovenskej
     </em>
    </span>
    zeme. Ostatné epitetá sú švindeľ, lož, podlosť a hnusné farizejstvo! Zem naša slovenská je
         naša svätyňa, za ňu položíme duše a životy svoje. Nie konkvistádorským
    <sup>
     [
     <a class="footnote" href="#ftn.d56e896" name="d56e896">
      41
     </a>
     ]
    </sup>
    palcátom vydobyli sme si ju, ale duchom, géniom a vehlasom našich velikých,
         jasných, tvorivých synov. Meno Hviezdoslava musí preniknúť do celého slavianskeho plemena!
         Ono neostane v úzkom kruhu blízkych zemkov, ono pôjde do velikého sveta:
    <span class="emphasis">
     <em>
      ouranon
            euryn hikanei!!
     </em>
    </span>
    <sup>
     [
     <a class="footnote" href="#ftn.d56e905" name="d56e905">
      42
     </a>
     ]
    </sup>
   </p>
   <p>
   </p>
   <p>
    <span class="bold">
     <strong>
      II. zväzok
     </strong>
    </span>
   </p>
   <p>
    <sup>
     [
     <a class="footnote" href="#ftn.d56e920" name="d56e920">
      43
     </a>
     ]
    </sup>
   </p>
   <p>
   </p>
   <p>
    Vyšla veľká slovenská kniha, čo druhý zväzok jedného z najkrajších a najväčších
         slovenských vydaní. Mnoho, mnoho rokov, okrem „Tovaryšstva“, na obzore slovenskej
         literatúry nezjavilo sa také objemné literárne dielo.
    <sup>
     [
     <a class="footnote" href="#ftn.d56e930" name="d56e930">
      44
     </a>
     ]
    </sup>
    Naše časy nie sú priaznivé veľkým podnikom čiste ideálnym. Boli i iné časy, v
         ktorých Bernolák vedel vydať monumentálny „Slovár“ a Palkovič celé Písmo sväté. Rešetka
         vydal dvojzväzkovú knihu veršov a teológia ozvala sa vo veľkých bachantoch. Ale tie minuli
         sa. Denná potreba hlce talenty, ľahký list časopisov požaduje rýchlu, zimničnú prácu, ktorá
         nečaká.
   </p>
   <p>
    A ešte próza našich dní! Nechutná borba za posledné duchovné sústo, rozhorčenosť,
         prázdnota, odrodilstvo, slabodušnosť! Rozptýlení sme ako rozstrelené jarabice, a stavákov,
         čo nad nami pasú, je veľké množstvo! Unížení sme, obratí o slobodu, o možnosť duchovného
         vývinu. Vyháňajú nás zo škôl, mysliac, že tým Bohu slúžia, zavreli nám stánky osvety,
         mysliac, že nás tým postavili do stavu istého vymierania. Blen horký je náš život, suchá
         horúčava páli temená naše, dňom a nocou krahnú údy naše sychravou, vlhkou zimou. Žíznime po
         vode pramenitej a nik nám ju nepodáva, lačnieme po chlebe a nik nám ho neskytá.
   </p>
   <p>
    V takýchto okamihoch z tichého Tuskula,
    <sup>
     [
     <a class="footnote" href="#ftn.d56e940" name="d56e940">
      45
     </a>
     ]
    </sup>
    od človeka tichého duchom, skromného, dostali sme celú záplavu jasnej,
         krištáľovej vlahy, celý dážď májový, teplý čistej, hymnicko-lyrickej poézie. Považujeme to
         za veľký skutok v našom národnom, duchovnom živote. Keď rozpisujeme sa na tomto mieste o
         zhromaždeniach, o pravotách a iných dejoch nášho žitia, nech nám je dovolené venovať
         niekoľko riadkov tak veľkej literárnej udalosti, ako je krásna, čistá, duchaplná a geniálna
         kniha nášho básnika Pavla Országha-Hviezdoslava. Aby darca náš milý, štedrý, bohatý naozaj
         nemal právo povedať:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       To skusujem: málo je súcitu, ej málo!
Srdcia sú jak kamenie, zvariača toť cesty;
priateľstvo, ach dávno kdes’ v tôni pozaspalo;
láska, pomoc, obeť: to zvuky starej zvesti.
      </span>
     </p>
    </div>
   </p>
   <p>
   </p>
   <p>
    Nie, my musíme básnika dezavovať.
    <sup>
     [
     <a class="footnote" href="#ftn.d56e958" name="d56e958">
      46
     </a>
     ]
    </sup>
    Veliký muž v našom duchovnom svete, raziteľ novej dráhy, pestovateľ jazyka
         nášho nepremožený, tvorca nesmrteľných postáv v epike a nových nesmrteľných zvukov v
         lyrike, zdroj orlích myšlienok, hlboký žalmista, znateľ rodných sŕdc, horliteľ za svoj
         národ, buditeľ, zlatou polnicou budiaci ospalých, majster slovesného umenia, ovládateľ
         širokej dŕžavy fantázie, poklonník krásy a dobra, bohatier Spasiteľa nášho, najčírejší
         Slovák duchom, vzletný proféta idey slavianskej, on nesmie mať právo povedať, že s ním
         súcitu málo, že srdcia naše sú ako kamenie a zvariača vedľa cesty… že láska… to iba zvuk
         starej zvesti! Nie, to nestane sa.
   </p>
   <p>
    Jestli by stalo sa, jestli by nový svieži prívet mohutnej, hlbokej, čistej poézie
         Hviezdoslava zostal u nás bez ozveny, majster bez žiakov, proféta bez veriacich, spevec bez
         slucháčov, to by bol hrobný kameň národa, znak hynutia a prepádania sa pôdy pod biednymi
         nohami národa. V jednom arci môže mať pravdu bôľny povzdych nášho sladkého barda: súcitu
         málo, lebo nás je málo, nás je pomerne k jeho činu veľmi málo! Rozptýlení sme ako
         rozstrieľané jarabice, nie veľký chrám má pred sebou básnik, ale malú cirkvičku, malú
         loďku, hádzanú vetrami. Ale to nemení na samej veci! Nadhorný kazateľ, lejúci z pahŕbka
         slová večnej pravdy, nemal veľa poslucháčov. My netrasieme sa nad číslom, my staráme sa len
         o hĺbku ponímania, o vernosť tých, ktorí majú uši k slyšaniu, a duše súce prijať veľké,
         slovenské, poetické evanjelium jeho.
   </p>
   <p>
    My trasieme sa nad tým, či mysliaca mládež naša pôjde zbožne načierať z Hviezdoslavovej
         hypokrény a na základe tónov veľkého majstra bude usilovať sa pomknúť slovenský myšlienkový
         svet zase ďalej, či utvorí sa nový krúžok duchov prijímajúcich, ako i duchov podávajúcich!
         Či do hluchoty zazuní jeho pieseň a či do živej hory s ľúbymi ozvenami? Či úrodná, tvorčia
         sila jeho narazí na iné tvorčie sily a či úroveň, na ktorú pozdvihol slovenský verš
         Hviezdoslav, zadržaný bude veselou, radostnou mladou silou, rozmanitým spôsobom čo do
         formy, vkusov, postati, ale jedným, celistvým čo do ducha a velikých ideí, ktorými má žiť
         naše veliké plemeno?
   </p>
   <p>
    Beda národu bez pravej poézie, bez pravých, svojských poetov, ale aký bôľ musí vzňať sa
         v srdciach týchže, keď nerozumení klesajú do mohýl?
   </p>
   <p>
    Väčšina, a to valná, básní zobraných v tomto druhom zväzku po prvý raz ide do sveta a
         otvára nám nové záhyby básnikovej, už upokojenej duše, predstavuje nám ho už zakončeného na
         všetky strany, rozvitého, ustáleného; posledné básne sú jasné a priehľadné ako horský
         krištáľ, formou bezúhonné ako poľné kvieťa. Rozhovorila sa bez ohraničenia duša poetova, a
         to jazykom poňatným každému vzdelanému, a pri malej pomoci, i obdarenému, prostému človeku.
         Mnohostrunná je lýra jeho, ladená prívetivou, jasnou múzou i vtedy, keď „smútky rozlieva“
         dľa slov Sládkovičových. Nenájdete tam riadka manierizmu, falošného svetobôľu a moderného
         skučania mladých starcov, keď i nájdete veľké bôle a hlboký zármutok. Smútok jeho je ako
         aureolou obložený chomiakovovskou vierou, osladený umeleckým, puškinským ľubozvukom. Dobre
         robí, pravý poeta! Keď nemôže „prekročiť balvan obrovitý“, spieva: „preletieť ho ešte vždy
         stačia duše kriela“.
   </p>
   <p>
    A tak voľný duch jeho naozaj preletuje ponad balvany zemskej nízkosti, cez ktoré tak
         biedne klopýtajú dekadenti. Niet u nich krídel.
   </p>
   <p>
    Mnohostrunná je lýra jeho, nájdeme tam všetky tóny srdca ľudského (až hádam na
         senzitívnosť v láske), no pre naše terajšie časy hymnická časť jeho novej zbierky (str. 1 —
         71) má pre nás teraz aktuálny význam, len by vnikla do domov i duší! Klesáme duchom,
         mrmleme po kútoch, javí sa miestami hriešna nevrlosť a neláskavé súdnictvo. Opierame sa
         miestami o vrtkavé náhľady okamžitých nálad, samouverení a neúprimní. Nevera plúži sa ako
         had k srdciam našim, obraciame hlavy k modlám, nepočúvajúc hlas verných bratov!
   </p>
   <p>
    Do takých časov zaznel velebný organ Hviezdoslavovej hymniky, obrovský, silný organ, s
         mutáciami nebeských sfér, s pedálom nezlomnej viery a velikej dôvery v nadsvetové riadenie,
         najvyššiu samoderžavnú moc božiu, prenikajúcu ako veľsvety, tak i náš malosvet do
         posledného pieskového zrnka, spočívajúceho na dne, ľuďmi zabudnutého alebo posiaľ
         nevedomého mora.
   </p>
   <p>
    Zapýr sa, malodušný človeče, vyroň slzu pokánia, očisti dušu ohňom kajúcim od špiny a na
         krídlach nášho poetu vyšvihni sa do čistej sféry, bez ktorej zdochneš ako zver, zalezený do
         smrdutej jaskyne!
   </p>
   <p>
    Zahanbi sa ešte zavčasu, maloverný, odhoď nízku službu i so mzdou tela, navráť sa k
         svetlu!
   </p>
   <p>
    Veliký radca povstal v lone tvojom, ó ľude slovenský, on radí, abys zaúpel k Duchu
         svätému: „Uč štekot spenených vĺn odmietať, odvracať pádne zbesilý ich príboj;
    <span class="emphasis">
     <em>
      uč
            obnažovať zradu, podlosť, mrzkosť, uč vytrvať vzdor všetkým útiskom a príkorom a krivde,
            násilenstvu až do pozdného dychu zmužile!“
     </em>
    </span>
    Nečuješ v slovách jeho radu spásy?
   </p>
   <p>
    Veliký kazateľ povstal v lone tvojom, ó ľude slovenský, ktorý ti káže: „… pokľakni i
         skloň sa v pokore, tak opakuj prosbu: budi Gospodi milosť Tvoja na nás nynie i ve vieky!“
    <sup>
     [
     <a class="footnote" href="#ftn.d56e990" name="d56e990">
      47
     </a>
     ]
    </sup>
    Nečuješ v slovách jeho zvuk svätometodejský?
   </p>
   <p>
    Dávidovský žalmista povstal v lone tvojom, ó ľude slovenský, ktorý ti spieva: Pomôž
         zbudovať Sion, vzbuď prorokov, žehnaj sejbe ducha, z pôdy utrpenia vyveď život, žatvu
         prebohatú.
    <span class="emphasis">
     <em>
      V nádeji blízkej spásy na novej času vlne ideme v budúcnosť
     </em>
    </span>
    — postretaj nás, ó Hospodine, posolstvom radostným! Nečuješ v slovách jeho útechu a
         obrodenie?
   </p>
   <p>
    Tatranské studené skaly ozvú sa, keď ty neozveš sa, tukom podrastené srdce! Vekové jedle
         zavzdychajú, jestli nepovzdychne tvoja spľaslá hruď! Ale beda, až budú za nás ozývať sa a
         vzdychať skaly a nemé stromy.
   </p>
   <p>
    A o tebe, drahý náš poeta, o tvojich vekových tvorbách, nemôžeme iné povedať na konci
         týchto nedostatočných, bledých riadkov, len to, čo si sám riekol o Raffaelovi pred jeho
         „Sixtínou“:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Kto mohol tento zázrak znázorniť?
Kto zachytiť v sieť lúčov blahovesť
tú chvátavú, kto zmyslom priblížiť
to veličavné božstva zjavenie?
Poviete: slávny básnik Hviezdoslav,
ja však: božský genij v človeku!
      </span>
     </p>
    </div>
   </p>
   <p>
   </p>
   <p>
    <span class="bold">
     <strong>
      III. zväzok
     </strong>
    </span>
   </p>
   <p>
    <sup>
     [
     <a class="footnote" href="#ftn.d56e1021" name="d56e1021">
      48
     </a>
     ]
    </sup>
   </p>
   <p>
   </p>
   <p>
    Zobrané spisy uznaného už autora majú podávať celý obraz jeho duchovného sveta, jeho
         prekonanej a dovŕšenej práce, jeho literárnej osobnosti, zakončenej a ustálenej. Druhé
         veľké slovenské vydanie posledných čias,
    <span class="emphasis">
     <em>
      tretí zväzok básnických diel
            Hviezdoslava
     </em>
    </span>
    , túto úlohu nevyplňuje. Básne, ktoré Hviezdoslava vyniesli a
         urobili známym, srdcu milým, z veľkej časti ležia ešte vždy po hrobkách rozmetané, a básnik
         naplňuje zväzok za zväzkom prácami novými; on namiesto ustáleného, upevneného obrazu podáva
         nám drahocenný zjav vzrastu, vnútorných premien, rozšírenia a prehĺbenia svojej múzy.
         Zozbieranie jeho spisov vzbudilo v ňom nové a nové mysle, dumy a plány; priestor, ktorý mu
         poskytnutý bol vydavateľským spolkom pre jeho už raz tlačené práce, naplnil pilnou rukou
         prácami novými. A tak jeho „Zobrané spisy“ stávajú sa tým drahými, čím vlastne nie sú. Ako
         prvý a zvlášte druhý zväzok, tak i tento tretí prináša nám svieži plný voz ťažkozrnnej
         novej úrody.
   </p>
   <p>
    Tretí diel zobraných básní Hviezdoslavových je zase epický, ako bol prvý. Prináša
         prepracovanú „Agar“, v dvoch tretinách nového „Kaina“, novú báseň „Ráchel“, nový „Sen
         Šalamúna“, rozmnožené „Vianoce“, novú „Večeru“, nový „Prvý záprah“, v starom, už známom
         rúchu „Eža Vlkolinského“ a cele novú epickú báseň „Gábor Vlkolinský“. Posledný je v rozmere
         najobšírnejší slovenský epos po Hollého „Svätoplukovi“. Už z tohto suchého vyčítania vidno,
         koľko sviežeho, nového prináša nám toto veľké, krásne vydanie, takže za tretím zväzkom
         môžeme smelo siahnuť ako za literárnou novinkou. Bárs by sa jej dobre viedlo a zavítala pod
         strechu každého rodoľubého domu nášho.
   </p>
   <p>
    Radosť, ktorú redakcia „Slovenských pohľadov“ roku 1883 pocítila, keď jej prišiel
         rukopis „Agary“, obnovila sa v hrudi našej pri čítaní tohto posledného spracovania a
         rozhojnenia. Hviezdoslav vtedy, r. 1883, s „Agarou“ narástol pred našimi očami, ačkoľvek
         mal už neúročný vzrast. Bolo to prvé jeho väčšie dielo objektívnych, pritom vozvýšených
         tvarov.
   </p>
   <p>
    „Agar“ je apoteóza materských citov v trojakom smere: hryzavá ľútosť ešte bezdetnej
         Sáry, ktorá ju pohýňa až k trápnemu povedomiu, že je „ničím“, pohýňa až k rúhavým slovám:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       „Ó, strestals’! a ja predsa nezvinila;
i berieš život, a ja nedožila
materských slastí, v dcére nie, nie v synu!
Nuž ďakovať zač Tebe, Hospodinu!?
— — — — — — — — 
Strž odev! — Tys’ ju dal — a vyškub vlasy!
— skrz Teba sšediveli, Tvoje časy —;
zhrň kosti tieto! neviažu ich svaly
— tiež Tvoje roky, čo ich ohlodali! —
Spáľ ňadrá, srdce rozkál, zachyť oči!
Tvoj anjel — zdrž ho! — darmo ku mne kročí:
bo sľúbils’ neraz, ale nenaplníš;
už márne: či sa skvieš, či v chmárach vlníš;
vem duše strapy! dovoľ, nech už zamre:
môj pán ať schová v hrob ma proti Mamre,
on nech ma schová, trápny obraz ženy,
a smrti anjel nech mi krídlom tieni
na veky… Život červmi rozprtený,
tam spočiniem, pusť! pusť…“
                         A v zloby vatru
dážď šustnul sĺz.
      </span>
     </p>
    </div>
   </p>
   <p>
   </p>
   <p>
    Oproti tejto žravej túžbe za materskými radosťami stojí Agar, ktorá síce nemôže hovoriť
         so Sárou: „mám zlato, striebro, skvosty“, — Agar, otrokyňa, nič nemajúca, ale šťastná mať,
         o ktorej hovorí básnik:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       sa vztýčila, a vezmúc decka ruky
do svojich, celú lásku, aká zvrela
jej v duši — v ústa vdýchla Izmaela.
      </span>
     </p>
    </div>
   </p>
   <p>
   </p>
   <p>
    Len týmto materinským bozkom, v ktorom vrie celá jej bytnosť, je Agar bohatšia nad Sáru,
         a toto bohatstvo preváži všetko, preváži i krásu a mladosť Agary, takto opísanú:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       I došla Agar. Ako mládnik zjari
už pokročilej, kvietím obopätý,
tak zjavila sa.
       <span class="emphasis">
        <em>
         Jasnomodré šaty
        </em>
       </span>
       <span class="emphasis">
        <em>
         jak vlna morská, stieľavá hmla v podzim,
        </em>
       </span>
       <span class="emphasis">
        <em>
         jej splývajú od drieku k nohám bosým,
        </em>
       </span>
       <span class="emphasis">
        <em>
         kým prez plň hrude plášť vlá prevesený
        </em>
       </span>
       <span class="emphasis">
        <em>
         čo peruť plamenná. Pleť tváre mení
        </em>
       </span>
       <span class="emphasis">
        <em>
         sťa hodvábu sa lunenie, plam v skrytu —
        </em>
       </span>
       je brnavá a preds’ jak z polosvitu;
na skvosty očí riasne mihalnice
tak spadajú jak tráva do studnice;
úst pruž ni ruža vzňatá do plápola —
a v ušiach krúžky žiaria z karneola.
Jej celý zjav je východu jak snenie,
jak povetrohry čar a vykúzlenie,
jak v púšti oáza, jak zora v stepi,
trsť Nílu hybká, porast palmy lepý…
      </span>
     </p>
    </div>
   </p>
   <p>
   </p>
   <p>
    Plastika a malebnosť panujú v tomto opise, patriacom k najskvelejším miestam slovenskej
         poézie. Agar tu stojí pred nami v zrelej sviežosti, v hrdej orientálnej kráse. Mňa upomína
         na istú polychromizovanú terakotu,
    <sup>
     [
     <a class="footnote" href="#ftn.d56e1094" name="d56e1094">
      49
     </a>
     ]
    </sup>
    ktorú som videl kdesi v múzeu — miesto a čas už vymizli z pamäti, ale sama
         statua mi živo stojí pred obrazotvornosťou, živo osviežená básnikovými veršami.
   </p>
   <p>
    A tretí moment materskej lásky: Agar, vyhnatá Sárou a Abrahámom, na púšti vidí umierať
         svojho syna, to všetko, čo má, tú sumu všetkých radostí i bôľov, obáv i nádejí — jedným
         slovom, vidí hynúť svoje decko.
   </p>
   <p>
    Básnik siahol do najhlbšej komory svojho srdca, keď opísal zúfanie, rev srdca, ston duše
         matkinej nad hynúcim dieťaťom. Silný, temer prisilný je výraz hrozného zúfalstva, na aké
         môže sa vyšvihnúť len bôľ materský:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Och, k nemu! neste nohy, chromé sily;
či nie ja uložím ho do mohyly,
v kolísku večnú — do svojeho lona,
by Agar hrobom bola mu, až skoná?
      </span>
     </p>
    </div>
   </p>
   <p>
   </p>
   <p>
    Je to grandiózny výraz, on objíma celú veľkosť materského bôľu; je to najvyššia,
         ramenami po nebo spínajúca sa modlitba, strach raz rúhajúci sa, raz všetko žertvujúci; je
         to krik duše, čo ako hrešiacej zúfaním, no predsa, predsa ešte v hlbinách dúfajúcej na Boha
         a jeho svätý sľub.
   </p>
   <p>
    A veľkolepá materská epopeja, tragická, potriasajúca, surová, postavená pod ťarchu
         vyšších súdov božích, pod ťarchu tej zmluvy, ktorú Jehova zakľúčil s Abrahámom o sudbách
         semena jeho, ku koncu mení sa v triumf citu materského: zmiloval sa Hospodin i nad
         nezákonným plodom Abraháma, ktorý:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       „jak céder vzrastie
libánsky, zdusiac cudzopasné chraste —
na reka zdužie, skutky veľkolepý,
slobody orlom zahniezdi sa v stepi;
u vzchodu brány čo len bude strežať —
a v národ zbujnie, v dvanástoro kniežat!…“
      </span>
     </p>
    </div>
   </p>
   <p>
   </p>
   <p>
    A Agar, opäť šťastná žena, putuje ďalej, vyhnatá, vydedená, ako archanjel smer letkom
         značil pred ňou… Takýmto krásnym, blahým obrazom končí sa citmi a náruživosťami, bôľmi a
         ďalekozornými reflexiami bohatá, nepokojne vzrušená a pritom predsa rovným epickým chodom
         idúca, krásna slovenská prvá epopeja nášho Hviezdoslava. On zanechal po prvý raz v „Agare“
         „nevyčerpateľnú reflexívnu lyriku svoju“, ako hovorí Jaroslav Vlček („Dejiny literatúry
         slovenskej“, str. 255), „malé motívy, z ktorých vie vyčariť myšlienkový svet, v ktorom
         hlási sa originálny poeta i originálny mysliteľ“ — a pošiel ďalej
    <span class="emphasis">
     <em>
      tvoriť
            postavy
     </em>
    </span>
    , typy, živé deje, objektívne obrazy, histórie. A prvý nábeh bol
         skvelý.
   </p>
   <p>
    Bolo počuť svojho času niektoré teologické pochybnosti — možno správne. No my máme pred
         sebou báseň a nie učenie o božej ekonómii pri diele spasenia plemena ľudského. Básnik
         podáva obrazy a nie náuky. No i v tomto ohľade hlavná cnosť Abraháma, jeho bezpodmienečná
         viera je živo pointovaná. K reptajúcej Sáre hovorí patriarcha:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       „Nie: jeho reč je žiadne pochlebenstvo,
lež istota!
       <span class="emphasis">
        <em>
         je pravda neskonalá,
        </em>
       </span>
       Abrahám
       <span class="emphasis">
        <em>
         verí tvrdšie než je skala,
        </em>
       </span>
       pevnejšie dúfa nad dubové hory,
       <span class="emphasis">
        <em>
         a ďakuje a prosí a sa korí!“
        </em>
       </span>
      </span>
     </p>
    </div>
   </p>
   <p>
   </p>
   <p>
    Hľa, tu je význam abrahamitizmu celý a presne označený:
    <span class="emphasis">
     <em>
      viera a dúfanie v
            jedného Boha
     </em>
    </span>
    , základ monoteizmu a koreň všetkého judeo-christianského
    <sup>
     [
     <a class="footnote" href="#ftn.d56e1157" name="d56e1157">
      50
     </a>
     ]
    </sup>
    náboženského vývinu.
   </p>
   <p>
    No nám tu ide o básnika, o formu, o krásu, o estetiku. Nám je ľahostajné, kde našiel
         poeta krásu a do akej rízy ju zaodel. Vďačne ju prijímame, zaodenú „v jasnomodré šaty,
         splývajúce ako vlna morská štíhlou postavou, v rudý plášť, prevesený ako plamenná peruť cez
         plnú hruď“ brnavej Egypťanky, práve ako vďačne ju vidíme v príšernom opise žhavej stepi a v
         nadzemskom zjave archanjela, vznášajúceho sa a cestu ukazujúceho tvrdo skúšanej matke,
         ktorá v básni našla svoje najvyššie zidealizovanie. „Agar“ je drahocenná čierna perla
         slovenskej poézie.
   </p>
   <p>
    „Kain“, druhá veľká báseň v tomto treťom zväzku, má tiež starozákonnú, vlastne praľudskú
         tému, idúcu do najhlbšej stariny, ktorej posvätnosť uznáva židovstvo, kresťanstvo,
         mohamedánstvo a paralelné zvesti má i národ prastarých Indov. Pád prvých rodičov a prvý
         veľký zločin, tak ako ho nachádzame v prvej knihe Mojžišovej, má mnoho variantov aj inde,
         takže Hviezdoslavovu tému mohli sme správne pomenovať praľudskou.
   </p>
   <p>
    Nejedného už pritiahla: najznámejšie spracovanie, bezsporne i najgeniálnejšie je Byronov
         „Kain“, tak známe a tak geniálne, že vyžaduje sa odhodlanosť, aby nový básnik nevdojak
         nebol vtiahnutý do krážov silného Brita. Pred Byronom spieval o tom samom Milton vo svojom
         „Stratenom raji!“; nemecký poeta osemnásteho stoletia Salomon Gessner napísal báseň „Smrť
         Ábela“, ktorá dostala temer európsky chýr.
   </p>
   <p>
    Byron svojím „Kainom“ stal sa otcom takzvanej „satanickej“ poézie, ktorá si našla mnoho
         epigónov. Títo páni myslia byť veľkými a silnými, keď zvelebujú satana a Boha unižujú. Bez
         žartu, videli sme „poézie“, v ktorých Boh píšu s malým „b“ a diabla s veľkým „D“, satan s
         veľkým „S“.
   </p>
   <p>
    V Byronovom „Kainovi“ hlavným hýbateľom deja je Lucifer, ktorému priznáva sa sila, rovná
         božej, a ktorý tak pokúša Kaina, že ho privedie k bratovražde. Báseň je plná ostroumných
         rúhanín, duchaplných pochybností, geniálnej nevery, či zlovery. Toto by chceli napodobniť
         noví vyznavači satanizmu, lenže okrem surovostí a blasfémie nič u nich nevychodí.
   </p>
   <p>
    Lucifer zasial do srdca Kaina vzburu proti Bohu. On nechce viac obetovať: „Čože je para
         horiacej krve a muskulov proti plaču matiek, ktorým vraždíš mladé! Preč!“ A Kain ide
         rozrúcať Ábelov oltár. „Preč,“ volá, „tvoj Boh miluje krv, daj si pozor!“ No Ábel chráni
         svoj oltár proti nábehom rúhača so slovami: „Viac ako tento život milujem Boha!“ a Kain
         udrie ho ohoreným polenom, schyteným z oltára, po sluchoch.
   </p>
   <p>
    Hviezdoslavov „Kain“ je tiež mystérium a vzdor tomu, že látky temer kryjú sa, o
         odvislosti ani reči byť nemôže. Tú by mohla vyňuchať iba podlá zlosť špinavého recenzenta,
         ktorý myslí si, že vynašiel nový pušný prach, keď autorovi nájde nejakú zdanlivú podobnosť.
         O takom „kritickom“ a „realistickom“ lumpovi veľmi dobre hovorí Goethe:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       der Tausendsacrament!
Schlagt ihn todt, den Hund! Er ist ein Recensent!
      </span>
     </p>
    </div>
    <sup>
     [
     <a class="footnote" href="#ftn.d56e1185" name="d56e1185">
      51
     </a>
     ]
    </sup>
   </p>
   <p>
   </p>
   <p>
    Hviezdoslavov „Kain“ predstavuje
    <span class="emphasis">
     <em>
      negáciu
     </em>
    </span>
    ; ona je pôvodom a prameňom
         egoizmu, nešpliech, sváru, ľsti, ziskubažnosti! Ona „brehy trhá s útulky cnosti, s pravdy
         oltármi, s majákmi svetla; zaplavuje nivy s ich krásou, dobrom,
    <span class="emphasis">
     <em>
      v korisť zaberá
            skvost nádeje i práce hotovizeň
     </em>
    </span>
    , v púšť obracajúc sľubný Kanaan.“ Menujme ju
         kainizmom.
   </p>
   <p>
    Že dobre chápeme, potvrdzuje nám to i Lilita, vábiaca Kaina z ramien ženy Diny: „Vieš,
         kto si, brachu? Veleduch! Ty medzi našich duchov patríš umom i vôľou jedine. Ten orlí
         vzlet, ten rozmach ramien! Za priekorom žízeň,
    <span class="emphasis">
     <em>
      po protivenstvách žravá
            pachtivosť
     </em>
    </span>
    , snáh vzbura o víťazstvo plenu, skazy.“
   </p>
   <p>
    A o sebe hovorí Kain: „Nie môj dômyseľ ač úmyseľ môj: vykonávač, nástroj ja jeho bol len
         — nástroj zduchovnel však: stal sútvorom sa, majstrom!
    <span class="emphasis">
     <em>
      Prijímam zlo za svoj
            remek!
     </em>
    </span>
    Vážim šedivý rub dobra;
    <span class="emphasis">
     <em>
      v službu najatý lži
     </em>
    </span>
    ,
         nesiem hold mrzkosti. Mám poklad záporu: svet schopný zakúpiť, ho obmeniť v zmes, za púšť
         znova!“
   </p>
   <p>
    Táto negácia kainizmu vyráža sa veľmi vypuklo v opise vychádzok Kaina s Dinou:
   </p>
   <p>
    „A jak tak vychádzali: jej neraz pilne poukazoval na vnady prírody… Ale medzitým
    <span class="emphasis">
     <em>
      vždy niečo našiel vadným
     </em>
    </span>
    , nedostatkom na tvorčích dielach, i hneď
    <span class="emphasis">
     <em>
      nevážne ich zľahčil, odsúdil
     </em>
    </span>
    . Klas mu bol chudý: mzdou práce
         lichou; málo pestrý kvet pre oka žiadosť, pre sluch lakotný spev vtáčka bzuk ak — chrastím
         leda strom, bár vrcholom sa týkajúci hviezd, kŕtinou vrchu štít… a šíry obzor len tesňou,
         úžavou; ba blankyt sám, ten nekonečne čistý, jasotný slul zabrudenou síňavou mu, chmára nie
         dosť čiernou. Kam zmyslom trkol: všetko zvrátil v opak. Tak potupil ich: kýsi kazisvet,
         odbojník, nadutec…“
   </p>
   <p>
    Básnik nepolemizuje, nekarhá, on podáva v obraze to, čo zahniezdilo sa morovo v dŕžave
         duchovnej; sám fakt hovorí a odsudzuje sa sám. Tak zavraždenie Ábela bolo len fázou, len
         surovým výbuchom kainizmu, ktorý má širšie pole pre svoju negatívnu, kritikasterskú, všetko
         výkalmi vlastnej zlosti a podlosti oblievajúcu činnosť. A Kain Hviezdoslavov je o to
         hroznejší než Byronov, že tento posledný stal sa obeťou samého Lucifera, zvedeným, kdežto
         zlosť prvého zrodila sa v jeho vlastnom srdci; on neprotivil sa ani dedičnému, ani
         vlastnému hriechu, neborí sa s ním, ale naopak, on ho povedome pácha, ba zvelebuje:
         „hriech! hriech! — a či je hriech? Tma u svetla, noc za dňom… ako puch popri vôni, ako
         osteň proti hlati… všetko musí byť, je nutným líca opakom — povinnosť má jestvovania! Ja
         tento volím.“ Len slepotou omráčený nevidí tu borbu veľkého básnika s opachou smilného
         novovekého duchovného zablúdenia, perverzného dekadentského oslabenia.
   </p>
   <p>
    Strašné zablúdenie ducha a srdca ľudského neviaže sa na čas a formu; v dnešné dni
         zvlášte silno badáme ho v egoizme a individualizme, narástlom do potvorských rozmerov, v
         zle páchnúcej nadutosti, v samozbožňovaní a pri žiadnom stupni podlosti nezastavujúceho sa
         zneváženia ducha a práce iných.
   </p>
   <p>
    Že nič nevkladám do básne, čo v nej niet, uvidí každý pozorný poslucháč. No aby sme
         poznali jej kompozičnú, poetickú krásu, vráťme sa k počiatku. Báseň je hlbšia, obsažnejšia
         než „Agar“, ona pri umnom pochopení blíži sa u nás k významu „Fausta“. Ku koncu vyšvihne sa
         k unášajúcemu dramatizmu, zjav i u Hviezdoslava zriedkavý.
   </p>
   <p>
    <span class="emphasis">
     <em>
      Rozbor „Kaina“.
     </em>
    </span>
    Strašný zločin stal sa, Adam zaburácal hnevom, bôľ
         matkin ozval sa v náreku, sestry nesú schladlé telo Ábelovo, volajú ho k životu — darmo…
         Pod nohami Kaina „celá príroda sa sklátila“, on vypočul kliatbu „behúňom budeš, sveta
         tulákom“. „Iď, odporco ty! odvážlivec drzý! Iď! vražedlník, zhubca, zločinec, mariteľ môjho
         rádu,
    <span class="emphasis">
     <em>
      tvaru borca
     </em>
    </span>
    ! Odsudzujem ťa i zapudzujem!“ K tomu kliatba otca,
         matkin výkrik desný, lkanie sestár, na čele „špejúca smuha — čo zbývalo Kainovi?“
   </p>
   <p>
    Útek bez cieľa. „Búrlive kráčal, rovno prívalu… zamieril v porost — prelámal sa ním jak
         šelma v noci na lup tiahnúca,“ až zanikol v pošmúrnom lese.
   </p>
   <p>
    Adam ustal v zúrení, Eva znemela nesmiernym bôľom, dcéry ako cipušky okolo nej, a keď
         otec znovu prepukol v predošlý vztek, išli ho tíšiť. Nežná Ada prosí otca, aby ustal
         žehrať, „Ada ťa tvoja prosí!“ Manželka-sestra Kainova, Dina, tíši otca, poznamenávajúc, že
         však už ušiel. Hanna vidí v otcovi jediného ochrancu „bázlivých stvôr“, keď je Kain preč a
         Ábel „spí tvrdo, hlucho“. Zilla liská sa otcovi nádejou, že sa Ábel ešte prebudí, ako
         stlačená trávka dvíha lístok po lístku…
   </p>
   <p>
    Adam surovo rozborí nádeje mladuškej dcéry. Ábel je na veky mŕtvy, „padol, zahynul…“ Ale
         žije jeho ubijca… Tá myšlienka zase strhne Adama k mohutným slovám kliatby… „Ty Bože!
         svojou všemohúcnosťou, tou, ktorouž, jak si stvoril veľký svet, i zničiť ho môžeš, Ty
         prispej jej! Jej všetky živly pridruž: zahubiť zvrhľa môjho semena nešťastlivého…“
   </p>
   <p>
    Tu vpadne do surmy otcovej hroznej kliatby hlas matky. Čo nemohli ľúbezné hlasy mladíc,
         utíšiť gigantický hnev Adama, Eva dosiahne cieľa — samovydaním sa. Ona, Eva, je hriešnicou
         — Kain je následkom matkinho previnenia! Ona prestúpila „ľavný“ zákaz v raji… Len jej
         výčitky, len jej celú horič otcovho vnútra a len jej hnevu spor, páľa pohromy, súžba kušavá
         — len jej… Tu vidíme zase veľkosť a žertvu matere, onen vysoký stupeň oddania všetkého,
         všetkého. A pomáha jej Dina, čo milujúca žena: „Ach, hej, dosť ver’, dosť — veď pošiel a aj
         sotva príde viac.“ K citom sesterským druží sa tu cit manželky, matky Enocha.
   </p>
   <p>
    Utíšený Adam káže dievkam priniesť Ábela, aby ho pochoval. Nasleduje trúchlospev
         pohrebný. Chór plače nad Ábelom, no Dina prikladá zvyšok svojho bôľu — vzdychá za Kainom,
         mužom! Refrénmi žiali nad Kainom a ako milujúca žena hľadí ho vyhovárať: „Viem, želie
         zhlboka…“ Pri predposlednom verši doloží Dina: „Snáď tiež už nežije“, a pri poslednom
         zavolá s plačom: „A Kain? ach, Kain…“
   </p>
   <p>
    Prekrásne, rýmované strofy rodinky s antistrofami Diny predchádzajú zahrabaniu mŕtveho
         tela… prvý pohreb: prach si a v prach sa obrátiš… Adam skryje sa i s Evou do stanu, no
         sestry rozbehnú sa poľom, natrhajú kvetov, aby zahádzali nimi prvú mohylu…
   </p>
   <p>
    Potom tesne a úzkostne sadli u hrobu a dospievali prenikavým hlasom svoj žalospev; Dina
         zase len strofou vzlykne slovo o Kainovi. Zilla upozorní na mrúci matkin hlas, dcéry
         vyskočia z miest a vrhnú sa do stanu — len Dina zostala, jej srdce zovrelo, a ona vrhne sa
         do večernej tmy hľadať muža… Diaľava čuje jej tklivo-clivé volanie: „Kain, Kain, Kain…“
   </p>
   <p>
    Nočná púť Diny,
    <span class="emphasis">
     <em>
      „nesenej mocnejším citom“
     </em>
    </span>
    než je cit proti otcovi a
         matke, preplnená je spomienkami a reflexiami. Ona v tieňoch noci ide Kaina hľadať na tie
         miesta, ktoré rád mával, či v dňoch práce, či v deň sobotný. Hľadá ho na ornici, kde orával
         a sial, a kde znojom a prácou unavený odpočíval v jej ramenách, kde
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       … podoprev sa na lakeť,
v jej oči vnoril pozor hlboký…
… A v tom poza šij
ju zajal ľavou, k sebe privinul
že užasla až, ,nezdrť! kríkla, ,ľúby…‘
a chlpy jeho štice zježenej
z jej kaderí sa skvostným prstencom
pomiatli jak noc brudná s ligotavým
dňa svetlom…
      </span>
     </p>
    </div>
   </p>
   <p>
   </p>
   <p>
    Ale tu niet jeho. A znovu upí hlas: „Ach, Kain, Kain…“ Ide k potoku, kde vrše pletával
         na ryby a ukázal bol i nenávisť k Ábelovi, žiarlivosť… Ale i tu pustý breh… Ide lesom na
         horu, kam ju vodieval a kde, sadnúc na vysokú skalu, otváral jej svoju nespokojnú,
         zapierajúcu, prázdnom zívajúcu dušu, kde úbohá, zostrašená Dina
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       nasluchovala
… tým
       <span class="emphasis">
        <em>
         rečiam jeho blúznivým
        </em>
       </span>
       <span class="emphasis">
        <em>
         a rúhavým:
        </em>
       </span>
       i srdce stislo jej
vše, tak jej bolo ťažko, bôľno, ľúto,
že očujúc ich padať krupovcom
na svojej mysle pole ružové,
mu skoro vrkla: „Mlč, prosím ťa, nehreš!“
      </span>
     </p>
    </div>
   </p>
   <p>
   </p>
   <p>
    A tu on bral hada a láskal sa s ním, za šakalom brechal štekom šakalím — Dina nastrašená
         odvrhuje ho, nadáva mu do vlkolakov, zlotrilcov, no jeho gigantická sila pokorí ju hravo,
         ona stane sa jemu cele oddaná…
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       … veď predsa bol jej bratom,
viac: tým as, čím bol otec matke — viac:
bol bohom jej!…
      </span>
     </p>
    </div>
   </p>
   <p>
   </p>
   <p>
    Dlhá, trápna púť Diny končí sa: mesiac vyhupne z chmáry — na vysokom, pustom skalisku
         sedí Kain: „… prez kolená okväclé ruky, z čela štice spád, jak ozorný pavúk, dunčiaci“
         sedel Kain… Hrozno-krásny obraz. Dina volá k nemu do výšavy, aby zišiel k nej! Či ju
         nepozná? Ona je jeho Dina, ktorú ľúbil, ktorá ho jedine ľúbila a ľúbi tak veľmi, veľmi! On
         ale urputne mlčí. Veď bola jeho celá, on i myšlienky jej spletal, rozväzoval! Poď! Odpustia
         ti pre Ábela. „Ja sama pripojím sa s prosbou, s nárkom, z tej duše všetky slzy vylejem… i
         odpustia ti iste…“
   </p>
   <p>
    Srdcelomný jak ženy pohol Kainom — „zrak sprudka ziskril mu a dúbkom vstala potrasená
         hriva“.
   </p>
   <p>
    Ale nie bôľom pokánia. „Čo, odpustenie? Ja oň neprosím, nestojím — nechcem!“ Či odpustil
         Boh Adamovi? Mal si Adam diablov čiernokrídlatých zavolať na pomoc proti anjelom, bielej
         zberbe! Neodpustil, lebo „v odpustení vždycky trčí ujma pre toho, kto ho dáva! Nech si otec
         podrží svoj hnev a z neho súka mračná“. A teraz nasleduje silný výraz kainizmu: „Ja svoj
         hriech zachovám: tú nadobyzeň krvave zbronelú, vo vlastnej vyhni žeravej vyzrelú a v dume
         potiaľ otuhlú, ochladlú:
    <span class="emphasis">
     <em>
      i pôjdem s ňou a preobrazím svet!…
     </em>
    </span>
    “
   </p>
   <p>
    Dina u podnožia strmiacej skaly dojemne posiela ta nahor úpenlivé prosby o pokánie, o
         zahodenie hriechu. Kain tvrdo odvetí, že „hriech volím! Všetky moje zmysly priľnuli kuňmu;
         v sfére ducha môjho tlie stredobodom“. On prijíma zlo za svoje dielo,
    <span class="emphasis">
     <em>
      „v službu
            najatý lže, nesiem hold mrzkosti“
     </em>
    </span>
    .
   </p>
   <p>
    Dina hrozí sa! Rozum unáša Kaina po zrázoch pýchy! V zúfalstve volá ta hor na skalu:
    <span class="emphasis">
     <em>
      „Človeče, máš ozaj srdce?“
     </em>
    </span>
    Naozaj, toto je hlavná známka kainizmu;
         pýcha rozumu a studenosť, suchota srdca.
   </p>
   <p>
    „Daj pokoj,“ hovorí Kain, začujúc o srdci, „pásky popráskali,
    <span class="emphasis">
     <em>
      som sám, — dosť
            sebe
     </em>
    </span>
    , veľký, slobodný!“ Hľa, toto je nie diabolský, ale ľudský, nízky
         démonizmus, zloduch sebectva, nadčlovecké, márne vypínanie.
   </p>
   <p>
    Dina verí ešte aspoň na jeho lásku k nej a na tú sa odvoláva: „Dinu spomni! ktorá ťa
         nadovšetko v svete ľúbila, ti oddala sa cele, bez výhrady, svoj život, deň, noc, čistý
         panny kvet… či si ju ľúbil kedy?“ A Kain zahríma v odvetu: „Telesne!“
   </p>
   <p>
    Dina potrasená je v hlbine duše — „teda si luhal, keď si mi prisahal lásku neskonalú?“
         „Neluhal,“ vraví Kain. „Tedy ma ľúbiš i dnes,“ lebo „láska počiatok má síce ako potok v
         pramienku, no potom bez konca je v behu svojom.“
   </p>
   <p>
    Kain blíži sa k Dine rečou: „Si mojou?“ „Tvoja naveky s celým bytím-žitím.“ No Kain bojí
         sa ešte zločinu, ktorý padol medzi manželov, bojí sa súdu neodolateľného. Dina ho uisťuje,
         že to všetko dá sa zmeniť. „Len lásku vatrou vzniesť… Je láska všemohúca!“ I pohol sa Kain
         ako obrovský tieň, aby zostúpil k žene — no v tom v pekelnej žiare skrsla Lilita…
   </p>
   <p>
    Ohromný obrat… Lilita, dľa pobásnenia talmudistického,
    <sup>
     [
     <a class="footnote" href="#ftn.d56e1327" name="d56e1327">
      52
     </a>
     ]
    </sup>
    bola prvo- a súčasne stvorená žena Adama, prevrátená v ženského padlého démona,
         mužov zvádzajúceho, diablica nečistej lásky. Kain stojí medzi dvoma bytnosťami, medzi Bohu
         oddanou, vernou, čestnou ženou svojej mladosti a medzi Lilitou, zvodnou, príšernou,
         zmyselnou obludou, majúcou „blesk v oku, vlasy tulne zvlnené, na líci bujarý kvet“. Dina
         varuje Kaina: „Stráň sa jej!“
   </p>
   <p>
    No Lilita vie, že jej krásy už v sne zjavili sa Kainovi, a tu bunt, rozpor, vražda,
         pomsta! Hoj, to je voda na jej mlyn! Kain nebude viac orať, vláčiť sa s býkmi! Dina volá:
         „Neslúchaj lživých rečí! Práca je šľachetná!“ No vábna je reč Lility! Jej ľúbi sa
         bohorúhavý hovor Kaina! Ona začula jeho slová: Tys’ veleduch úlisníči! Ty bys’ mal sa
         priahať v nízke jarmo?
   </p>
   <p>
    Dina ešte borí sa: „Nedaj, nedaj sa, Kaine!
    <span class="emphasis">
     <em>
      Pomni na zásvit vo svojej
            duši!
     </em>
    </span>
    “ K tomu Lilita: „Buď milencom mi, a budeš mi bohom! Pozri, ňadrá mi jak
         lichcú — Skúsiš ľúbosť anjelskú! Môj si?“ Dina: „Môj? však môj, Kain, poď.“
   </p>
   <p>
    Kain stojí v dume… Razom sa rozhodne:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hach! v údoch cvik a lom,
zdvih búrky vnútri…
             …
       <span class="emphasis">
        <em>
         „Tvoj som, Lilito!“
        </em>
       </span>
      </span>
     </p>
    </div>
   </p>
   <p>
   </p>
   <p>
    Rozhodnuté. Kain ako búrny oblak hodil sa na stranu démona… Dva zrutné stíny, Kain a
         Lilita, odchádzajú, tratia sa. Púšťou horskou ozýva sa iba nárek Diny. Tak končí sa toto
         krásne, potriasajúce slovenské mystérium.
   </p>
   <p>
    Hrozná, smutná, tragická báseň, pošmúrna a hlboká, zasahujúca do mystérií ľudského bytu,
         ľudskej dobroty, obetavosti, no i do temných priepastí zločinov, hriechov a poblúdení. V
         doslove básne autor zostúpi z koturna
    <sup>
     [
     <a class="footnote" href="#ftn.d56e1358" name="d56e1358">
      53
     </a>
     ]
    </sup>
    a objasňuje nám netajný zmysel svojho diela. Na jednej strane vidí prúd, ktorý
         má žriedlo „v skamenelých sŕdc braliskách“; tam pýcha, rohmi nebo prekálajúcimi, tam špina
         sebectva, zášti, tam svár, lesť, ziskubažnosť kalná, rúcanie, výsmech; na druhej prúd
         bystrý v upravenom riečišti, ktorý
    <span class="emphasis">
     <em>
      zúrodňuje
     </em>
    </span>
    , tvorí, skytá chleba
         ústam hladným a plesom blaha naplňuje duše.
   </p>
   <p>
    My tešíme sa z plnej duše, že práve teraz oddáva sa Slovákom taký zrelý, vysoký plod,
         také dokonalé dielo obrovských zámyslov a majstrovského prevedenia a vydržania. To sú tie
         „vysoké zárody v duši“, ktoré prorokujú nám život, vývin a zrast, i „pyramídu slobody“, ako
         spieva Sládkovič. Myslíme, že pred súdnym okom v puch a prach rozletia sa škodoradostné
         rehoty nad „úpadkom“ slovenskej literatúry! Ó, bár by ona zostala i nabudúcne na výške
         „Agary“ a „Kaina“. Nemali by sme príčiny obracať sa bôľom v zabudnutých hroboch!
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#d56e844" name="ftn.d56e844">
        37
       </a>
       ]
      </sup>
      „Národnie noviny 1907“, č. 69.
     </p>
     <p>
      Pôvodný názov: Druhé vydanie Hviezdoslava.
     </p>
     <p>
      Do tohto menšieho cyklu zaradili sme Vajanského recenzie o „Zobraných spisoch“
               Pavla Országha-Hviezdoslava. Keďže Vajanský pri vyjdení prvého zväzku recenziu
               nenapísal, len maličkú glosu „Skromný vzdych“, uverejňujeme recenziu druhého vydania
               tohto zväzku.
     </p>
    </div>
    <div class="footnote">
     <p>
      <sup>
       [
       <a class="para" href="#d56e856" name="ftn.d56e856">
        38
       </a>
       ]
      </sup>
      <span class="emphasis">
       <em>
        Práve vyšiel I. zväzok Hviezdoslava v druhom nezmenenom
                  vydaní.
       </em>
      </span>
      — „Zobrané spisy básnické“ (prvé vydanie, prvý zväzok) vyšli v
               Martine roku 1892.
     </p>
    </div>
    <div class="footnote">
     <p>
      <sup>
       [
       <a class="para" href="#d56e870" name="ftn.d56e870">
        39
       </a>
       ]
      </sup>
      <span class="emphasis">
       <em>
        kongeniálny pendant
       </em>
      </span>
      — duchovne blízky proťajšok
     </p>
    </div>
    <div class="footnote">
     <p>
      <sup>
       [
       <a class="para" href="#d56e881" name="ftn.d56e881">
        40
       </a>
       ]
      </sup>
      <span class="emphasis">
       <em>
        bukolikon
       </em>
      </span>
      — (gr.) druh antickej poézie, ospevujúcej
               pastiersky život
     </p>
    </div>
    <div class="footnote">
     <p>
      <sup>
       [
       <a class="para" href="#d56e896" name="ftn.d56e896">
        41
       </a>
       ]
      </sup>
      <span class="emphasis">
       <em>
        konkvistádorským
       </em>
      </span>
      — (šp.) dobyvateľským, lúpežníckym
     </p>
    </div>
    <div class="footnote">
     <p>
      <sup>
       [
       <a class="para" href="#d56e905" name="ftn.d56e905">
        42
       </a>
       ]
      </sup>
      <span class="emphasis">
       <em>
        ouranon euryn hikanei!!
       </em>
      </span>
      — (gr.) do šíreho priestoru!!
     </p>
    </div>
    <div class="footnote">
     <p>
      <sup>
       [
       <a class="para" href="#d56e920" name="ftn.d56e920">
        43
       </a>
       ]
      </sup>
      „Národnie noviny“ 1896, č. 122.
     </p>
     <p>
      Pôvodný názov článku: Hviezdoslav.
     </p>
    </div>
    <div class="footnote">
     <p>
      <sup>
       [
       <a class="para" href="#d56e930" name="ftn.d56e930">
        44
       </a>
       ]
      </sup>
      <span class="emphasis">
       <em>
        okrem „Tovaryšstva“, na obzore slovenskej literatúry nezjavilo sa také
                  objemné literárne dielo
       </em>
      </span>
      — almanach „Tovaryšstvo“ zredigoval F. R.
               Osvald, I. ročník vyšiel roku 1893 (strán 344), II. ročník roku 1895 (strán 318),
               III. ročník roku 1900 (str. 348)
     </p>
    </div>
    <div class="footnote">
     <p>
      <sup>
       [
       <a class="para" href="#d56e940" name="ftn.d56e940">
        45
       </a>
       ]
      </sup>
      <span class="emphasis">
       <em>
        z tichého Tuskula
       </em>
      </span>
      — letné sídlo, vidiecka tíšina; pôvodne
               názov Ciceronovho letného sídla
     </p>
    </div>
    <div class="footnote">
     <p>
      <sup>
       [
       <a class="para" href="#d56e958" name="ftn.d56e958">
        46
       </a>
       ]
      </sup>
      <span class="emphasis">
       <em>
        dezavovať
       </em>
      </span>
      — vyhlásiť, že osoba nie je splnomocnená konať vo
               svojom mene
     </p>
    </div>
    <div class="footnote">
     <p>
      <sup>
       [
       <a class="para" href="#d56e990" name="ftn.d56e990">
        47
       </a>
       ]
      </sup>
      <span class="emphasis">
       <em>
        budi Gospodi milosť Tvoja na nás nynie i ve vieky
       </em>
      </span>
      —
               (starosloviensky text, Vajanským prispôsobený) Hospodine, buď nám milostivý teraz i
               na veky
     </p>
    </div>
    <div class="footnote">
     <p>
      <sup>
       [
       <a class="para" href="#d56e1021" name="ftn.d56e1021">
        48
       </a>
       ]
      </sup>
      „Národnie noviny“ 1901, č. 129 — 131.
     </p>
     <p>
      Pôvodný názov článku: Zobrané spisy básnické Hviezdoslava. Zväzok III. Oddiel
               epický. Turčiansky Sv. Martin. Vydanie Kníhkupecko-nakladateľského spolku. Veľká
               oktáva, strán 566.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1094" name="ftn.d56e1094">
        49
       </a>
       ]
      </sup>
      <span class="emphasis">
       <em>
        polychromizovanú terakotu
       </em>
      </span>
      — významove: mnohofarebnú sošku;
               terakota — pálená hlina
     </p>
    </div>
    <div class="footnote">
     <p>
      <sup>
       [
       <a class="para" href="#d56e1157" name="ftn.d56e1157">
        50
       </a>
       ]
      </sup>
      <span class="emphasis">
       <em>
        judeo-christianského
       </em>
      </span>
      — židovsko-kresťanského
     </p>
    </div>
    <div class="footnote">
     <p>
      <sup>
       [
       <a class="para" href="#d56e1185" name="ftn.d56e1185">
        51
       </a>
       ]
      </sup>
      (nem.) „Tisíc striel! Zabite toho psa! To je recenzent!“ (Goethe.)
     </p>
    </div>
    <div class="footnote">
     <p>
      <sup>
       [
       <a class="para" href="#d56e1327" name="ftn.d56e1327">
        52
       </a>
       ]
      </sup>
      <span class="emphasis">
       <em>
        talmudistického
       </em>
      </span>
      — talmud — zbierka židovských náboženských
               zákonov a zvykov
     </p>
    </div>
    <div class="footnote">
     <p>
      <sup>
       [
       <a class="para" href="#d56e1358" name="ftn.d56e1358">
        53
       </a>
       ]
      </sup>
      <span class="emphasis">
       <em>
        z koturnu
       </em>
      </span>
      — (gr.) významove: z vyvýšeného miesta; pôvodne
               názov topánky s vysokou podrážkou, ktorú nosili herci napr. v Grécku
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e1372">
       </a>
       Hviezdoslav rozpráva
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e1379" name="d56e1379">
      54
     </a>
     ]
    </sup>
   </p>
   <p>
   </p>
   <p>
    Zaumienil som si v tomto slávnostnom okamihu zrezať starý rováš, vyplniť krik svedomia a
         podať dľa možnosti celistvý obraz básnikovej osobnosti, namaľovať jeho literárny portrét v
         životnej veľkosti. Nielen jeho tri vozy, ako menuje svoje zobrané diela, ale i prológy v
         „Orle“ a „Pohľadoch“, predspevy jeho cele oprávnene zhorknutej duše, som rád vyhľadal, i
         to, čo ešte je v novších „Pohľadoch“, som prebehol… A tu sa mi stalo práve to, čo jemu
         stáva sa a o čom takto spieva; stratilo sa mi:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Klbečko — kde ho pohľadať?
Kdes’ musel som ho upustiť,
kdes’ v húšti abo na čistine —
i schlpila sa piesne niť,
vlnením dlhým skrz a prez
a osypajúc rozmotala,
od jedle k jedli, k bralu z brala…
      </span>
     </p>
    </div>
   </p>
   <p>
   </p>
   <p>
    Suma stála predo mnou taká veliká, že som sa už ani nevyznal, nevedel, kde počať, čas a
         priestor taký úzky! Do krčiažka mericu nepresypeš. A keď som videl, že neobsiahnem náručím
         celý strom, s pňom i ratolesťami, prihol som k duši jednu parúťku…
   </p>
   <p>
    „Hájnikova žena“ počala vychádzať v „Slovenských pohľadoch“ roku 1884 a tak povstala v
         dobe zrelých, ač mladých síl, v kvete a čerstvote poetického tvorenia, pri hybkosti
         fantázie, pri bezprostrednosti citov a ľubozvuku krásneho, nijakým vlivom knižným ešte
         netknutého jazyka slovenského. Povstala, keď už básnik básňou „Agar“ mal zaslúžené ostrohy
         epického autora veľkej sily, keď už objektívna tichosť, mluva obrazmi, bola jeho
         vlastnosťou práve tak, ako inde lyrický subjektivizmus a dar citového rozjímania. I pustil
         sa teda do rozprávania, do povestí, do epiky, okrášlenej akoby girlandami národnej lyriky i
         mystických výkrikov.
   </p>
   <p>
    „Hájnikova žena“ je výrazný, zaokrúhlený, pečlivo komponovaný román vo veršoch s
         mnohými, miestami veľmi dlhými apostrofami, román našich slovenských hôr, lesov, dolín,
         román dvoch prostých, vrelých sŕdc, ale s úzadím veľmi vzdialeným nášho oligarchického
         prostredia. Ďaleko a hlboko za hájnikovou chalupou, za libačkami Hanky, za horou,
         stonajúcou pod údermi sekerášov, za žblnkotom horskej riavy blysne sa postava starého
         Villániho, jeho zrkadlami bohatý salón, jeho syn Artuš — no predsa sú tu a mocne vlívajú na
         priebeh románu. Vlívajú tak, ako na potemnistých obrazoch Rembrandta zručne hodené
         svetielka, pruhy jasu, tratiace sa v jeho jasno-tme (Heldunkel).
   </p>
   <p>
    „Pozdrav“ nás uvádza do hôr a zahrnuje razom celou ich vôňou; hora, les, príroda sú
         pramene dobra, citov slobodných, útechy a piesní. Ony nadchli poetu. Chalupa hájnikova
         akoby bola poetovou milenkou, tak ju privíňa k srdcu, opisuje, ako ju stavali, oživuje,
         temer zosobňuje a volá o chalupách:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Nechajte byt ich voľným bytím:
nech žijú vlastným, rýdzim žitím!
      </span>
     </p>
    </div>
   </p>
   <p>
   </p>
   <p>
    Od chalúpky — k človeku. Málo rysmi, ale jasno je načrtaný starík Čajka, ako berie sa do
         hôr umrieť. Málo miest v slovenskej poézii takých cenných, plastických, ako je opis
         Čajkovej smrti, vlastne toho pravdivého obrazu, ako ho našli umretého. Eh, aká šťastná
         smrť, aké lahodné preplávanie z lona prírody do stánkov nadprírodných. A tu už príde i
         Michal, jeho syn. Nájdeme ho na ceste k Villánimu, prosiť ide o otcovu službu. V rozhovore
         so starým pánom blysne už i charakter Miša, niečo zdurný, priamy, no čestný, svižný:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       kol úst mu hrdosť duše zhrala,
z pozoru srdný oheň srší —
      </span>
     </p>
    </div>
   </p>
   <p>
   </p>
   <p>
    Mišo stal sa hájnikom na Podvrší, a tým dostal i právo uchádzať sa o ruku svojej dávno
         ľúbenej Hanky. Kráča v radostnej nádeji, ani nečuje „na ďatelinách koscov vravu, cveng,
         škripot osiel
    <span class="emphasis">
     <em>
      prebolestný
     </em>
    </span>
    “; opraví chalupu a ide na vohľady, hoci mu
         tesť nežičí, i mať s dcérou iné plány snuje. S Hankou poznal sa, ani sám nevie, ako.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ba tak sa duše jaksi schodia
v tej zemskej šírej oblasti,
jak prášky vzduchu, v mori voda,
kde potom jedným vánkom hrajú,
i jednou vlnkou žblnkotajú…
      </span>
     </p>
    </div>
   </p>
   <p>
   </p>
   <p>
    Ajhľa, aký krásny, obrazový nástin harmónie milujúcich sa duší.
   </p>
   <p>
    Svadba. Cesta mladých na Podvršie; tu nevestu milo víta jedľa, zatlieskajúc vetvicami:
         „Vitaj, vitaj, medzi nami!“ Naozaj, oveje nás vôňa jedle.
   </p>
   <p>
    Blaho krásnej samoty… v páre. Ono na nás volá útlo, dojemne; láska a jej žartovné
         vrtochy, škádlenie, naivná koketnosť krásavice, no koniec:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       … a ruka v ruke hor’ sa brali;
tak vyšli a sa usmievali
i za sebou keď pritkli dvere…

Nad dvermi luny zásvitok
sa jak by v nápis krúži, balí:
Tu láska má svoj príbytok!
      </span>
     </p>
    </div>
   </p>
   <p>
   </p>
   <p>
    Putovanie do kostola Čajkovcov je skvostnou perlou slovenského rozprávania. Hanka sa nám
         zjaví v celej nádhernej kráse nevesty, hodne maznanej zámožnými rodičmi. Hrozný sen, ktorý
         mala, hľadí zahnať úprimnou modlitbou, kľačiac na studených kameňoch chrámu. Z patronátskej
         stolice hľadí na ňu sudba — oči vilného Artuša Villániho. Malé semienko, z ktorého má
         vyrásť šarkan nešťastia. Krásna šiesta rapsódia zakľúčená je dojemným duetom „Dobre mi,
         dobre mi, mužíček šepce mi!“
   </p>
   <p>
    Siedma rapsódia počína sa dlhou apostrofou na úpadok zemianstva a ľudu nášho, ktorý
    <span class="emphasis">
     <em>
      „chcel z vyšších žriediel načierať“
     </em>
    </span>
    a nedovolili mu. Potom slzy
         leje nad pustošením hôr: „Ó, vrch, jak zmrzačený budeš! Šutý…“
   </p>
   <p>
    Miško Čajka ide na celé dni za svojím povolaním v rúbanisku. Je prísny na rubačov,
         chráni záujem svojho panstva i žilnatou rukou, nielen strážnym okom.
   </p>
   <p>
    Hanka v samote u chalupy šaty perie v hukotnom potoku. „Sukienku hneď poupiala, na
         skalný pokraj vody stala, piest zjagal sa a perie, perie…“
   </p>
   <p>
    A „vlčie oči“ ju nájdu. Artuš sliedil po krásavici i priletel na ohnivom Havranovi so
         sluhom na Površie. Hanka sa objaví na briežku, v tvári celá ružová. Artuš počne na ňu
         dobíjať s drzou galantériou pánika a myslí ľahko zvíťaziť. Ale Hanka je „zdurná sova“.
         Pokúsi sa po dobrom, sľubuje, zlaté peniaze tratí do trávy.
    <sup>
     [
     <a class="footnote" href="#ftn.d56e1471" name="d56e1471">
      55
     </a>
     ]
    </sup>
    Hanka je posmelená, podáva mu vody. Náruživosť donchuana rastie. Uštipne ju v
         líce. „Och, to nejde,“ skríkla, „ja mám muža!“ Konečne mihne dušou mladice záchvev ženskej
         koketnosti, podáva mu žltý nechtík, keď on prosí. „Ach, ženám ťažko rozumieť,“ vzdychne si
         poeta na druhom mieste. No keď nápadník odcválal a ona nájde peniažky v tráve, vzbudí sa v
         nej ženská nevôľa a ona ich hodí do potoka. Ale mužovi nezverí sa so všetkým:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       … do broniaceho hľadí šera:
a celá v mysliach zapadla
v akomsi duše neporiadku.
      </span>
     </p>
    </div>
   </p>
   <p>
   </p>
   <p>
    A zase veľká apostrofa na čas. Je tam veľmi mnoho milunkého, čajsi pravdivého,
         poetického, no pretŕha to dej, odkloňuje myseľ od predmetu, už tak silno vyblkujúceho. A k
         tomu ešte príde epizóda „Maliniarky“, buketa dievčenských piesní, pravda, znamenitých a
         voňavých ako zrelé, rudé maliny.
   </p>
   <p>
    Malé deti, Ondrejko a Janko, zablúdia, zberajúc maliny, až na Podvršie. Hanka ich kŕmi —
         milá, malá idylická epizóda. Zaplaší ich durkot konských kopýt. Artuš obnoví svoj zájazd na
         cudziu roľu. Hanka už vidí, že ide viac než o panský žart. Ale teraz je opravdivo „zdurná“.
         „Vy chcete mne byť ku ostude?“ i uteká do domka, zavrúc za sebou ťažké dvere. Artuš pripne
         koňa o javor a ide šturmom na chalupu. Márne všetko úsilie, chalúpka bola zámkom pre
         nevinnosť ženy. Artuš v hneve odstupuje, a keď už vysadol na koňa, znie za ním víťazný
         smiech mladej hájnikovej. „Ach, ženám ťažko rozumieť!“ A zase len utajila pred mužom i
         tento druhý nábeh. Nasleduje apostrofa na jeseň a zvláštne jesenné krásy v našom tatranskom
         kraji. Artuš zvolá veľkú poľovku, všetkých polesných a hájnikov. Poľovka veľká, rušná, až
         hlaholia hory i doliny. Srnca zastrelí Michal a nadurdený pánik, že mu ho odstrelil, dá mu,
         nevinnému, zaucho. Poľovnícka večera s tancom a hrami sa započne, idú stávky, pasy, zábavky
         — Artuš má radosť. Vtom vyrazí z húšťavy jeden desaťparožník! „Marš za ním,“ zvolá Artuš,
         „chcem, aby padol!“ volá na Čajku a ženie ho za jeleňom — no on sám zabočí na Podvršie,
         poľovať na laňku, ktorá mu už cele pomútila hlavu. Hanka šije, je nevrlá, lebo mala s
         Michalom zvadu, pohádali sa a nezmierili pred odchodom na osudnú poľovku. Artuš pribehne k
         chalupe, vrazí k osamelej Hanke. Povstáva borba medzi cudnou ženou a vilníkom, opísaná
         čistým perom poetu. Umkla akosi do pitvora, on za ňou v besnote náruživosti. Niet pomoci;
         „Miško, kde si?“ Miška niet. I vzala nôž, a v ochrane svojej cti preklala Artuša. „Juj!
         krv! pomoc, Miško — on mrie — môj bože, čo som urobila!“ a kŕčovite klesne na prah.
   </p>
   <p>
    Miško priletí — hneď uhádne, čo sa stalo! „Oh, beda mojej sirej hlave, že som ti prv
         zamlčala! Však vedz, že som ti vernosť zachovala!“
   </p>
   <p>
    Dohrnú sa poľovníci. Miško sa vzchopí: „Tu leží môj záškodník, ja som ho skolil!“
   </p>
   <p>
    Tak tu by sme boli na vrcholci tragiky, pri samožertve hájnikovej z lásky k žene… Viazať
         sa nedá.
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       A ledva svitlo v druhý deň,
sám rúče oznámil sa súdu.
      </span>
     </p>
    </div>
   </p>
   <p>
   </p>
   <p>
    Nad Michalom zavreli sa vlny, na Hanku rúti sa ešte nové tragikum. Kam sa mala podieť?
         Strašná púť k rodičovskému domu, kde ju čaká hrozný, surový otec a klesajúca mať. Otec
         zúri, vyháňa dcéru z domu:
   </p>
   <p>
    „Netrúbil som ti dosť, daj si pokoj s ním! Mám zaťa teraz vyvrheľa! Uctil tesťa šediny!“
         A keď Hanka, v povedomí svojej viny a šľachetnosti žertvujúceho za ňu muža, zavolá: „Oh,
         otče, mne pripíšte vinu!“ Otec: „Ty zastávať ho budeš ešte! Hneď prac sa z môjho domu a
         nikdy sa mi neukáž!“ Vyhodená, vydedená! A ešte rana: mater umiera! Ona ju zabila, ona je
         príčinou. Lásky medový samotok, ach, ako zhorkol v blen! Nevinný muž v putách vo väzení.
         Stuhlá mater na postlaní. Hanka pošla z rozumu a túla sa krajom v snoch fantastických!
         Zimou v ošarpanej plachietke beží až k svojmu domu: prázdny je a studený, ciagle ľadové
         visia zo strechy, ktorá niekdy pnula sa nad jej životným šťastím… Zrechtá, úbohá, a ráňa
         ciagle!
   </p>
   <p>
    Súdobné pojednávanie je veru suchý materiál pre poéziu: Hviezdoslav smelo odvážil sa a
         vytvoril z neho silnú, dramatickú scénu. Proti vine Mišovej sú vážne námietky zo strany
         obrany. Dvaja pastieri videli Miša v Kýčeri v momente vraždy. No Čajka ani počuť…
   </p>
   <p>
    Vtom udá sa v krátkosti neopísateľná udalosť v predsieni a potom v sále súdu: Hanka ta
         vrazí ako strela, žena nerestná, jej biedne zdrapy sa rozkrídlili, ona vrtí sa, tlieska v
         dlane a vyrečie strašné: „Miškovi nerobte mi krivdy, ja som zaklala pána!“
   </p>
   <p>
    Po takej scéne, pravda, už i alibi, dokazované dvoma pastiermi, šlo na váhu. Mišo
         zamĺkol; len slza v oku naznačovala zmysel jeho mlčania.
   </p>
   <p>
    Rapsódia dvanásta obsahuje fantázie pošlej z umu hájničky. Sú to potrhané reflexie jej
         žitia-bytia, jej šťastia i nešťastia, jej lásky i jej bôľov.
   </p>
   <p>
    Slobodný Michal má ženu duševne chorú — je zase nešťastný, ujde v daždivú, búrnu noc z
         domu, žalovať svoj bôľ rozzúrenej búrke, hrmiacej povodni. Príde na rozvodnenú rieku: tá
         hučí, hrmí, špliecha — práve bola vzala most — a vedľa koniari kladú vatru. Vtom počuť
         rachot koča po hradskej, letiaceho bez lampášov do uhločiernej tmy. O chvíľu zrúti sa voz
         do priepasti, do rozvodnenej rieky. Či počkať? Nie, v Michalovi sa ozve ľudské svedomie,
         schytí hlaveň, beží, kričí: „Hop, ani kroka!“ a tak zachráni koč i tých, ktorí v ňom
         sedeli: starý Villáni s dcérou a zaťom. Villáni chce ho odmeniť peniazmi.
   </p>
   <p>
    „Nie pane, ja som Michal Čajka; prosím, odpusťte mne a mojej žene!“
   </p>
   <p>
    „Odpúšťam!“ zaznie z batára.
   </p>
   <p>
    A na to počne sa spev hviezd, končiaci sa chórom:
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Lúče, lúče, zlaté lúče,
božej priazne pravé kľúče,
lúče v otvor srdca rúče!
      </span>
     </p>
    </div>
   </p>
   <p>
   </p>
   <p>
    Milo, úchvatne vyrozprával nám Hviezdoslav svoju pieseň o hájničke, jej poklesok, jej
         tragické previnenie sa z márnivosti, zdanlivo odpustiteľnej, čisto ženskej. Ale sudba
         chytila vtáčika za pazúrik — vtáčik celý uviazol do siete. No ako mizne tieň poklesku pred
         vysokou jasnotou utrpenia a pokánia! Ako ona nakloní k sebe celú našu útrpnosť, keď v jej
         divokej pomätenej piesni prebleskuje jej hlboká láska, jej ženská pravdivosť a statočnosť.
         Draho platí Hanka minúty svojho šťastia! Viac, nekonečne viac vinný Artuš zaplatil prepych
         skazenej krvi životom, ale daň jeho nevyrovná sa dani Hanky, ba ani Michala. Všetko vyrovná
         sa až velikým slovom
    <span class="emphasis">
     <em>
      odpustenie
     </em>
    </span>
    , týmto akrotériom
    <sup>
     [
     <a class="footnote" href="#ftn.d56e1541" name="d56e1541">
      56
     </a>
     ]
    </sup>
    tragickej stavby poetovej! Áno, v „Hájnikovej žene“ daroval nám poeta tragédiu
         zo života nášho ľudu slovenského. Zmiernil príkrosť surovej udalosti, osadiac ju ako
         klenotník do rámu prírodných horských krás, zápach krvi, nemilosrdné súdobné pojednávanie
         oblial vôňou lesov, šumotom bystrín a aromatom dolinami vejúceho vetra. Rozprávka je
         prostá, plynie ako rieka Orava cez párnicko-kraľoviansky priesmyk a tratí sa v harmonicky
         valiacom sa Váhu vyrovnania, odpustenia a duševného mieru.
   </p>
   <p>
    Tak hľa, miesto portrétu, miesto busty a postavy básnika podal som vám iba kus jeho
         dumy, slabo a biedne nastienenej. Veď čo on nasnoval v dlhom šesťdesiatročnom, požehnanom
         živote, ako zachytiť a zhustiť v málo minútach, ktoré sú mi udelené? Ako zahrnúť celú žeň
         jeho v úzkej stodôlke? Od poskočnej piesne až po epos, od žalmu až po veľkú tragédiu
         „Herodes a Herodias“, ktorú v tejto chvíli odovzdávame obecenstvu i celému národu,
         Hviezdoslav na každom poli, na každej lúke poetického tvorenia daroval nám bohaté dary a
         medzi nimi nesmrteľné skvosty, povznášajúce náš národ a jeho jazyk, jeho mladú slovesnosť
         na úroveň vysokú, ktorej už nemožno nevidieť, neoceniť. V ňom typicky a plasticky zjavil a
         stelesnil sa slovenský génius, odzrkadlilo sa to, čo je v ľude našom
    <span class="emphasis">
     <em>
      národnom
     </em>
    </span>
    , čo je v ňom veľkého, koncentrovaného, osobného a hlavne
         čo je v ňom krásneho a dobrého. Hviezdoslav, poeta slovenskej kalokagatie, dobrodušný,
         mäkký, zádumčivý, stal sa tvrdým a mocným stylobatom
    <sup>
     [
     <a class="footnote" href="#ftn.d56e1552" name="d56e1552">
      57
     </a>
     ]
    </sup>
    a spolu i stĺpom slovenskej osvety a vzdelanosti.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#d56e1379" name="ftn.d56e1379">
        54
       </a>
       ]
      </sup>
      „Národnie noviny“ 1909, č. 14.
     </p>
     <p>
      V poznámke pod čiarou: Čítané pôvodcom v Turčianskom Sv. Martine, dňa 2. februára
               1909 na večierku Živeny, Kasína a Spevokolu, k oslave 60-ročných narodenín
               básnika.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1471" name="ftn.d56e1471">
        55
       </a>
       ]
      </sup>
      <span class="emphasis">
       <em>
        zlaté peniaze tratí do trávy
       </em>
      </span>
      — nepresne citované; Artuš
               netratí peniaze do trávy, ale ich potajomky vkladá do krčaha, z ktorého mu Hanka dala
               piť vodu. Pozri poznámku v sborníku „Hviezdoslav v kritike a spomienkach“, str. 642,
               SVKL, Bratislava 1954.
     </p>
    </div>
    <div class="footnote">
     <p>
      <sup>
       [
       <a class="para" href="#d56e1541" name="ftn.d56e1541">
        56
       </a>
       ]
      </sup>
      <span class="emphasis">
       <em>
        akrotériom
       </em>
      </span>
      — (gr.) schvaľovaním
     </p>
    </div>
    <div class="footnote">
     <p>
      <sup>
       [
       <a class="para" href="#d56e1552" name="ftn.d56e1552">
        57
       </a>
       ]
      </sup>
      <span class="emphasis">
       <em>
        stylobatom
       </em>
      </span>
      — podstavcom stĺporadia
     </p>
    </div>
   </div>
  </div>
 </body>
</html>
