<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506923">
       </a>
       Zmenená politika
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2506938" name="id2506938">
      1
     </a>
     ]
    </sup>
   </p>
   <p>
   </p>
   <div class="literallayout">
    <p>
     „Radšej s čertom — ako s Maďarmi!“ Tak
     <br/>
     vravel Hurban. Stonásobným echom
     <br/>
     duní to dnes na Slovensku „našom“.
     <br/>
     „Radšej s čertom, diablom — ako s Čechom!“
     <br/>
     <br/>
     <span class="emphasis">
      <em>
       10. januára 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506938" name="ftn.id2506938">
        1
       </a>
       ]
      </sup>
      <span class="emphasis">
       <em>
        Zmenená politika
       </em>
      </span>
      — Bratislava 10. januára 1943. Rukopis básne
               je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506972">
       </a>
       Sebe
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2506987" name="id2506987">
      2
     </a>
     ]
    </sup>
   </p>
   <p>
   </p>
   <div class="literallayout">
    <p>
     Hľadal som svoje spisy v Kníhtlačiarni
     <br/>
     a našiel svoju slávu k svojmu žiaľu.
     <br/>
     Na Parnas
     <sup>
      [
      <a class="footnote" href="#ftn.id2507012" name="id2507012">
       3
      </a>
      ]
     </sup>
     som chcel — pokus môj bol márny,
     <br/>
     dostal som sa len — na povalu.
     <br/>
     <br/>
     <span class="emphasis">
      <em>
       10. januára 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506987" name="ftn.id2506987">
        2
       </a>
       ]
      </sup>
      <span class="emphasis">
       <em>
        Sebe
       </em>
      </span>
      — Bratislava 10. januára 1943. Rukopis básne pod názvom
               Sebe samému je v RJJ č. 20.
     </p>
    </div>
    <div class="footnote">
     <p>
      <sup>
       [
       <a class="para" href="#id2507012" name="ftn.id2507012">
        3
       </a>
       ]
      </sup>
      <span class="emphasis">
       <em>
        Parnas
       </em>
      </span>
      — vápencové pohorie v strednom Grécku, ktoré bolo zasvätené Apollonovi a múzam; vystúpiť na Parnas značí stať sa básnikom.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507037">
       </a>
       1918 a 1938
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      <span class="emphasis">
       <em>
        „… A on (Beneš) je natoľko naivný, že sa domnieva, že má do činenia so
                  Slovákmi z roku 1918…“
       </em>
      </span>
     </p>
     <p>
      Slovák 6. februára 1944
     </p>
    </blockquote>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2507074" name="id2507074">
      4
     </a>
     ]
    </sup>
   </p>
   <p>
   </p>
   <div class="literallayout">
    <p>
     V osemnástom tešili sa
     <br/>
     zo slobody a jej darov,
     <br/>
     len tí nič, ichž tretia ríša
     <br/>
     zmenila dnes na somárov.
     <br/>
     <br/>
     Jak sa teší, jak sa teší
     <br/>
     zo somárov tých dnes každý,
     <br/>
     že na chrbtoch ich nie Česi,
     <br/>
     lež ich priateľ Nemec jazdí.
     <br/>
     <br/>
     Somár nesie svoju príťaž,
     <br/>
     od veselosti až híka,
     <br/>
     lež keď híka, bude zlý čas
     <br/>
     a nie dobrá politika.
     <br/>
     <br/>
     <span class="emphasis">
      <em>
       6. februára 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507074" name="ftn.id2507074">
        4
       </a>
       ]
      </sup>
      <span class="emphasis">
       <em>
        1918 a 1938
       </em>
      </span>
      — Bratislava 6. februára 1944. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507116">
       </a>
       Bánovce
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2507130" name="id2507130">
      5
     </a>
     ]
    </sup>
   </p>
   <p>
   </p>
   <div class="literallayout">
    <p>
     Bánovce, tie boli zavše iné.
     <br/>
     Za Maďarov boli pri Trenčíne,
     <br/>
     potom s československou zas slávou
     <br/>
     boli Bánovcami nad Bebravou,
     <br/>
     ale teraz, navrhoval by som,
     <br/>
     nech sú Bánovce pod Vodcom Tisom.
     <br/>
     Slávny bude meštiansky ten rod:
     <br/>
     bol pri, bol nad, teraz nech je pod.
     <br/>
     <br/>
     <span class="emphasis">
      <em>
       20. februára 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507130" name="ftn.id2507130">
        5
       </a>
       ]
      </sup>
      <span class="emphasis">
       <em>
        Bánovce
       </em>
      </span>
      — Bratislava 20. februára 1943. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507172">
       </a>
       To je iné
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2507186" name="id2507186">
      6
     </a>
     ]
    </sup>
   </p>
   <p>
   </p>
   <div class="literallayout">
    <p>
     Vypaľovanie a zabíjanie,
     <br/>
     hladomor a iná tortúra,
     <sup>
      [
      <a class="footnote" href="#ftn.id2507210" name="id2507210">
       7
      </a>
      ]
     </sup>
     <br/>
     ak sa deje na nemeckej strane,
     <br/>
     menuje sa pekne: kultúra.
     <br/>
     <br/>
     Vlasť si brániť, umrieť pri obrane,
     <br/>
     Nemcov zahnať svoje na panstvo,
     <br/>
     ak sa deje na slavianskej strane,
     <br/>
     to je boľševické barbarstvo.
     <br/>
     <br/>
     <span class="emphasis">
      <em>
       22. februára 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507186" name="ftn.id2507186">
        6
       </a>
       ]
      </sup>
      <span class="emphasis">
       <em>
        To je iné
       </em>
      </span>
      — Bratislava 22. februára 1943. Rukopis básne je v
               zošite RJJ č. 20.
     </p>
    </div>
    <div class="footnote">
     <p>
      <sup>
       [
       <a class="para" href="#id2507210" name="ftn.id2507210">
        7
       </a>
       ]
      </sup>
      <span class="emphasis">
       <em>
        tortúra
       </em>
      </span>
      — barbarský spôsob donucovania obvinených alebo svedkov k výpovedi
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507239">
       </a>
       Spieva igric
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      <span class="emphasis">
       <em>
        „… Ach, pani, vekmi ďaleká, pod vaším hradom spieva igric…“
       </em>
      </span>
     </p>
     <p>
      V.Beniak
     </p>
    </blockquote>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2507274" name="id2507274">
      8
     </a>
     ]
    </sup>
   </p>
   <p>
   </p>
   <div class="literallayout">
    <p>
     Ach, desať ráz na igrica
     <br/>
     nájsť rým je ozaj básnický vic.
     <br/>
     Ach, pani, vekmi ďaleká,
     <br/>
     pod vaším hradom spieva igric.
     <br/>
     <br/>
     Chcem pomôcť pri tom hľadaní,
     <br/>
     by nebol mlčanlivý kibic.
     <br/>
     Ach, pani, vekmi ďaleká,
     <br/>
     pod vaším hradom spieva igric.
     <br/>
     <br/>
     On spieva zrozumiteľne
     <br/>
     a krásny je jak žltý štiglic.
     <br/>
     Ach, pani, vekmi ďaleká,
     <br/>
     pod vaším hradom spieva igric.
     <br/>
     <br/>
     Pod vaše okná prišiel on
     <br/>
     potichu v noci z „Gasse Widritz“.
     <br/>
     Ach, pani, veľmi ďaleká,
     <br/>
     pod vaším hradom spieva igric.
     <br/>
     <br/>
     Mačička spieva v posteli,
     <br/>
     nepovedal by jej on: „Šic, šic!“
     <br/>
     Ach, pani, vekmi ďaleká,
     <br/>
     pod vaším hradom spieva igric.
     <br/>
     <br/>
     Má v srdci lásky krútňavu,
     <br/>
     potriasa ho od citov zimníc.
     <br/>
     Ach, pani, vekmi ďaleká,
     <br/>
     pod vaším hradom spieva igric.
     <br/>
     <br/>
     Nenapľuval by mačičke
     <br/>
     ni do jej krásnych fúzov, ni líc.
     <br/>
     Ach, pani, vekmi ďaleká,
     <br/>
     pod vaším hradom spieva igric.
     <br/>
     <br/>
     Vo vrecku má aj buteľku
     <br/>
     s vínečkom zo šľachetných viníc.
     <br/>
     Ach, pani, vekmi ďaleká,
     <br/>
     pod vaším hradom spieva igric.
     <br/>
     <br/>
     A nielen víno, pivo tiež
     <br/>
     má pri sebe z martinských pivníc.
     <br/>
     Ach, pani, vekmi ďaleká,
     <br/>
     pod vaším hradom spieva igric.
     <br/>
     <br/>
     I sardiniek dve plechovky…
     <br/>
     Daj, pani, lásky zopár lyžíc.
     <br/>
     Ach, pani, vekmi ďaleká,
     <br/>
     pod vaším hradom spieva igric.
     <br/>
     <br/>
     Lež pani kričí z obloka:
     <br/>
     „Choď do čerta! Ja nedám ti nič
     <br/>
     za dvadsaťjeden igricov,
     <br/>
     marš do „Pohľadov“ spievať, igric.“
     <br/>
     <br/>
     <span class="emphasis">
      <em>
       24. februára 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507274" name="ftn.id2507274">
        8
       </a>
       ]
      </sup>
      <span class="emphasis">
       <em>
        Spieva igric
       </em>
      </span>
      — Bratislava 22. februára 1943. Rukopis básne je
               v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507337">
       </a>
       Brožované výtlačky
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2507352" name="id2507352">
      9
     </a>
     ]
    </sup>
   </p>
   <p>
   </p>
   <div class="literallayout">
    <p>
     Odpusťte, veľactený Pane,
     <br/>
     že posielam len brožovane,
     <br/>
     ľa, túto moju epopeju,
     <br/>
     vraj plátna niet a nieto gleju.
     <br/>
     <br/>
     Niet ani nití, preto vedzte:
     <br/>
     výtlačok ani nerozrežte,
     <br/>
     lebo, ak bude rozrezaný,
     <br/>
     na štyri rozletí sa strany,
     <br/>
     <br/>
     roztrúsite len skvosty cenné
     <br/>
     i najsvätejšie posvätenie,
     <br/>
     ktorým som výtlačok ten tlstý
     <br/>
     venoval vám tu na znak úcty.
     <br/>
     <br/>
     <span class="emphasis">
      <em>
       26. februára 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507352" name="ftn.id2507352">
        9
       </a>
       ]
      </sup>
      <span class="emphasis">
       <em>
        Brožované výtlačky
       </em>
      </span>
      — Bratislava 26. februára 1943. Rukopis
               básne je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2507395">
       </a>
       Niet papiera
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2507410" name="id2507410">
      10
     </a>
     ]
    </sup>
   </p>
   <p>
   </p>
   <div class="literallayout">
    <p>
     Zas menej novín od včera,
     <br/>
     vraj málo máme papiera.
     <br/>
     Nuž, pravda, keď ho treba večne
     <br/>
     na lístky, knižky evidenčné,
     <br/>
     na lístky, knižky odberné,
     <br/>
     na povolenia zakáľacie,
     <br/>
     na udania a zatykače,
     <br/>
     prípisy ÚP
     <sup>
      [
      <a class="footnote" href="#ftn.id2504826" name="id2504826">
       11
      </a>
      ]
     </sup>
     dôverné,
     <br/>
     užívať všetky ploty, múry
     <br/>
     každý deň na karikatúry,
     <br/>
     na Churchilla i Stalina
     <br/>
     na Roosevelta — zlosyna,
     <br/>
     Beneša, na židovské svine,
     <br/>
     ktoré sú vojny na príčine
     <br/>
     a anjelikov vraždia dnes,
     <br/>
     na obežníky Hajzeles,
     <sup>
      [
      <a class="footnote" href="#ftn.id2504841" name="id2504841">
       12
      </a>
      ]
     </sup>
     <br/>
     na ceny smerodajné NÚZu,
     <sup>
      [
      <a class="footnote" href="#ftn.id2504851" name="id2504851">
       13
      </a>
      ]
     </sup>
     <br/>
     na zápisníc a trestov hrúzu,
     <br/>
     na papierové zástavy,
     <br/>
     telegrafické pozdravy
     <br/>
     národa nášho slovenského
     <br/>
     až do víťazstva konečného
     <br/>
     Führerom a Podführerom,
     <br/>
     Vodcom, Podvodcom, Leiterom,
     <sup>
      [
      <a class="footnote" href="#ftn.id2504866" name="id2504866">
       14
      </a>
      ]
     </sup>
     <br/>
     generálom a veliteľom,
     <br/>
     budovateľom a staviteľom,
     <br/>
     Poglavníkom
     <sup>
      [
      <a class="footnote" href="#ftn.id2504876" name="id2504876">
       15
      </a>
      ]
     </sup>
     a Maršalom,
     <br/>
     cisárom, kráľom, exkráľom,
     <br/>
     že rokov tomu päť, či štyri,
     <br/>
     čo sa tiež na OS
     <sup>
      [
      <a class="footnote" href="#ftn.id2504889" name="id2504889">
       16
      </a>
      ]
     </sup>
     prilepili,
     <br/>
     či že je práve onen deň,
     <br/>
     keď narodil sa ten, či ten,
     <br/>
     či svoje slávne slávi meno,
     <br/>
     dubovým lístkom ovenčenô…
     <br/>
     A potom, papier musíme mať
     <br/>
     na „Magyar Hirlap“,
     <sup>
      [
      <a class="footnote" href="#ftn.id2504909" name="id2504909">
       17
      </a>
      ]
     </sup>
     „Magyar Néplap“,
     <sup>
      [
      <a class="footnote" href="#ftn.id2504921" name="id2504921">
       18
      </a>
      ]
     </sup>
     <br/>
     veď treba látať národu
     <br/>
     tú papierovú slobodu.
     <br/>
     <br/>
     <span class="emphasis">
      <em>
       27. marca 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2507410" name="ftn.id2507410">
        10
       </a>
       ]
      </sup>
      <span class="emphasis">
       <em>
        Niet papiera
       </em>
      </span>
      — Bratislava 27. marca 1943. Rukopis básne je v
               zošite RJJ č. 20.
     </p>
    </div>
    <div class="footnote">
     <p>
      <sup>
       [
       <a class="para" href="#id2504826" name="ftn.id2504826">
        11
       </a>
       ]
      </sup>
      <span class="emphasis">
       <em>
        ÚP
       </em>
      </span>
      — Úrad propagandy
     </p>
    </div>
    <div class="footnote">
     <p>
      <sup>
       [
       <a class="para" href="#id2504841" name="ftn.id2504841">
        12
       </a>
       ]
      </sup>
      <span class="emphasis">
       <em>
        Hajzeles
       </em>
      </span>
      — výsmešný názov Hlinkovej slovenskej ľudovej strany
     </p>
    </div>
    <div class="footnote">
     <p>
      <sup>
       [
       <a class="para" href="#id2504851" name="ftn.id2504851">
        13
       </a>
       ]
      </sup>
      <span class="emphasis">
       <em>
        NÚZ
       </em>
      </span>
      — Najvyšší úrad zásobovania
     </p>
    </div>
    <div class="footnote">
     <p>
      <sup>
       [
       <a class="para" href="#id2504866" name="ftn.id2504866">
        14
       </a>
       ]
      </sup>
      <span class="emphasis">
       <em>
        Leiter
       </em>
      </span>
      (nem.) — vedúci
     </p>
    </div>
    <div class="footnote">
     <p>
      <sup>
       [
       <a class="para" href="#id2504876" name="ftn.id2504876">
        15
       </a>
       ]
      </sup>
      <span class="emphasis">
       <em>
        Poglavník
       </em>
      </span>
      — Poglavníkom volali vodcu fašistického Chorvátska Ante Paveliča
     </p>
    </div>
    <div class="footnote">
     <p>
      <sup>
       [
       <a class="para" href="#id2504889" name="ftn.id2504889">
        16
       </a>
       ]
      </sup>
      <span class="emphasis">
       <em>
        OS
       </em>
      </span>
      — vojenský pakt medzi nacistickým Nemeckom a fašistickým Talianskom. K tomuto dvojspolku sa pripojilo aj Japonsko a iné štáty strednej a juhovýchodnej Európy, ktoré boli pod nadvládou fašistického Nemecka.
     </p>
    </div>
    <div class="footnote">
     <p>
      <sup>
       [
       <a class="para" href="#id2504909" name="ftn.id2504909">
        17
       </a>
       ]
      </sup>
      <span class="emphasis">
       <em>
        Magyar Hirlap
       </em>
      </span>
      — Maďarské noviny, názov maďarského fašistického časopisu, ktorý vychádzal v období tzv. Slov. štátu.
     </p>
    </div>
    <div class="footnote">
     <p>
      <sup>
       [
       <a class="para" href="#id2504921" name="ftn.id2504921">
        18
       </a>
       ]
      </sup>
      <span class="emphasis">
       <em>
        Magyar Néplap
       </em>
      </span>
      — Maďarská ľudová strana, maďarský fašistický časopis, vychádzajúci za tzv. Slov. štátu.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504943">
       </a>
       Nie je vodca ako vodca
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2504957" name="id2504957">
      19
     </a>
     ]
    </sup>
   </p>
   <p>
   </p>
   <div class="literallayout">
    <p>
     Masaryk nás oslobodil,
     <br/>
     doktor Beneš budoval,
     <br/>
     Hlinka na cintorín vodil,
     <br/>
     Tiszó József pochoval.
     <br/>
     <br/>
     <span class="emphasis">
      <em>
       27. marca 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2504957" name="ftn.id2504957">
        19
       </a>
       ]
      </sup>
      <span class="emphasis">
       <em>
        Nie je vodca ako vodca
       </em>
      </span>
      — Bratislava 27. marca 1943. Rukopis
               básne je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2504992">
       </a>
       V strachu
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505006" name="id2505006">
      20
     </a>
     ]
    </sup>
   </p>
   <p>
   </p>
   <div class="literallayout">
    <p>
     Od tých čias, čo Slovensko tu máme
     <br/>
     samostatné, oslobodené,
     <br/>
     od úzkosti „Na stráž!“ kričievame
     <br/>
     a popri tom rukou hádžeme.
     <br/>
     <br/>
     <span class="emphasis">
      <em>
       27. marca 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505006" name="ftn.id2505006">
        20
       </a>
       ]
      </sup>
      <span class="emphasis">
       <em>
        V strachu
       </em>
      </span>
      — Bratislava 27. marca 1943. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505043">
       </a>
       Na prvého apríla
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505058" name="id2505058">
      21
     </a>
     ]
    </sup>
   </p>
   <p>
   </p>
   <div class="literallayout">
    <p>
     Predtým nám dľa kalendára patril
     <br/>
     do roka len jeden prvý apríl,
     <br/>
     dneska, ako páni vymysleli,
     <br/>
     prvý apríl máme za rok celý.
     <br/>
     <br/>
     Predtým v ten deň s tvárou veľmi vážnou
     <br/>
     robievali sme si z druhých bláznov,
     <br/>
     dneska celý rok je taká doba,
     <br/>
     iní si z nás vážne bláznov robia.
     <br/>
     <br/>
     Samé budovanie, z práce radosť,
     <br/>
     samá sloboda a samostatnosť,
     <br/>
     samé právo, hrdina a martýr,
     <br/>
     samé kresťanstvo, a — prvý apríl.
     <br/>
     <br/>
     <span class="emphasis">
      <em>
       1. apríla 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505058" name="ftn.id2505058">
        21
       </a>
       ]
      </sup>
      <span class="emphasis">
       <em>
        Na prvého apríla
       </em>
      </span>
      — Bratislava 1. apríla 1943. Rukopis básne
               je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505100">
       </a>
       Čertovská reťaz
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505115" name="id2505115">
      22
     </a>
     ]
    </sup>
   </p>
   <p>
   </p>
   <div class="literallayout">
    <p>
     Pán minister zahraničia,
     <br/>
     nech ho diabol postíska,
     <br/>
     nepočúva na Jozefa,
     <sup>
      [
      <a class="footnote" href="#ftn.id2505143" name="id2505143">
       23
      </a>
      ]
     </sup>
     <br/>
     poslúcha len Františka,
     <sup>
      [
      <a class="footnote" href="#ftn.id2505152" name="id2505152">
       24
      </a>
      ]
     </sup>
     <br/>
     František von Joachima,
     <sup>
      [
      <a class="footnote" href="#ftn.id2505166" name="id2505166">
       25
      </a>
      ]
     </sup>
     <br/>
     Joachim zas Führera,
     <br/>
     Führer všetkých čertov v pekle,
     <br/>
     preto nás čert zožiera.
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505115" name="ftn.id2505115">
        22
       </a>
       ]
      </sup>
      <span class="emphasis">
       <em>
        Čertovská reťaz
       </em>
      </span>
      — Bratislava. Dátum vzniku básne sme
               nezistili. Na toto miesto sme ju zaradili podľa pôvodného tranosciovského zaradenia.
               Rukopis básne je v zošite RJJ č. 20.
     </p>
    </div>
    <div class="footnote">
     <p>
      <sup>
       [
       <a class="para" href="#id2505143" name="ftn.id2505143">
        23
       </a>
       ]
      </sup>
      <span class="emphasis">
       <em>
        Jozef
       </em>
      </span>
      — Jozef Tiso
     </p>
    </div>
    <div class="footnote">
     <p>
      <sup>
       [
       <a class="para" href="#id2505152" name="ftn.id2505152">
        24
       </a>
       ]
      </sup>
      <span class="emphasis">
       <em>
        František
       </em>
      </span>
      — Franz Karmazin, vedúci strany Karpatských Nemcov, odbočky Heinleinovej strany na Slovensku, nemecký poslanec na Slovensku, zástanca a propagátor hitlerovských rasových zákonov.
     </p>
    </div>
    <div class="footnote">
     <p>
      <sup>
       [
       <a class="para" href="#id2505166" name="ftn.id2505166">
        25
       </a>
       ]
      </sup>
      <span class="emphasis">
       <em>
        von Joachim
       </em>
      </span>
      — Joachim von Ribbentrop, minister zahraničných vecí fašistickej Hitlerovej vlády
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505185">
       </a>
       Na Veľký piatok
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505200" name="id2505200">
      26
     </a>
     ]
    </sup>
   </p>
   <p>
   </p>
   <div class="literallayout">
    <p>
     Jeden umrel, aby spasil
     <br/>
     milióny sveta zlého.
     <br/>
     Dneska mrú tu milióny
     <br/>
     za spasenie — pre jedného.
     <br/>
     <br/>
     Jeden po smrti sa vzkriesil,
     <br/>
     miliónom nesie blaho,
     <br/>
     druhý umrie, milióny
     <br/>
     nikdy viacej nevzkriesia ho.
     <br/>
     <br/>
     Jeden zval sa Ježiš Kristus,
     <br/>
     druhého zvú Adolf Hitler.
     <br/>
     Kristova smrť bola život,
     <br/>
     život Hitlera je cmiter.
     <br/>
     <br/>
     <span class="emphasis">
      <em>
       23. apríla 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505200" name="ftn.id2505200">
        26
       </a>
       ]
      </sup>
      <span class="emphasis">
       <em>
        Na Veľký piatok
       </em>
      </span>
      — Bratislava 24. apríla 1943. Rukopis básne
               je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505244">
       </a>
       Sme vzorom
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      <span class="emphasis">
       <em>
        „… Ľudácke Slovensko je stredom obdivu… Nový štát pod Karpatmi oduševňuje
                  dnes celú bojujúcu Európu… Sme vzorom…“
       </em>
      </span>
     </p>
     <p>
      Slovák 28. apríla 1943
     </p>
    </blockquote>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505281" name="id2505281">
      27
     </a>
     ]
    </sup>
   </p>
   <p>
   </p>
   <div class="literallayout">
    <p>
     Keď Führer na nás zacengá,
     <br/>
     letíme strmhlav s vládnym sborom…
     <br/>
     Áno, sme stredom obdivu.
     <br/>
     Áno, sme pre Európu vzorom.
     <br/>
     <br/>
     Obslúžime ho nadšene,
     <br/>
     jak lokajským sa patrí tvorom…
     <br/>
     Áno, sme stredom obdivu.
     <br/>
     Áno, sme pre Európu vzorom.
     <br/>
     <br/>
     Na rozkaz smradom plníme
     <br/>
     Slovensko, jak sa patrí tchorom…
     <br/>
     Áno, sme stredom obdivu.
     <br/>
     Áno, sme pre Európu vzorom.
     <br/>
     <br/>
     Ak žiada zradu národnú,
     <br/>
     potíme zradu každým pórom…
     <br/>
     Áno, sme stredom obdivu.
     <br/>
     Áno, sme pre Európu vzorom.
     <br/>
     <br/>
     Ak žiada vybiť národ náš,
     <br/>
     ho zabijeme krvi morom…
     <br/>
     Áno, sme stredom obdivu.
     <br/>
     Áno, sme pre Európu vzorom.
     <br/>
     <br/>
     My slobody sme proroci,
     <br/>
     držíme pysky pod zátvorom…
     <br/>
     Áno, sme stredom obdivu.
     <br/>
     Áno, sme pre Európu vzorom.
     <br/>
     <br/>
     Má každý byt svoj v árešte,
     <br/>
     kto mykne plecami so vzdorom…
     <br/>
     Áno, sme stredom obdivu.
     <br/>
     Áno, sme pre Európu vzorom.
     <br/>
     <br/>
     My seba samých kopneme,
     <br/>
     ak je to pre Führera fórom…
     <br/>
     Áno, sme stredom obdivu.
     <br/>
     Áno, sme pre Európu vzorom.
     <br/>
     <br/>
     On potľapká nás, obšťastní
     <br/>
     najsrdečnejším rozhovorom…
     <br/>
     Áno, sme stredom obdivu.
     <br/>
     Áno, sme pre Európu vzorom.
     <br/>
     <br/>
     Európa! Z nás si príklad ber,
     <br/>
     sieghajluj našim profesorom!
     <br/>
     My, my sme stredom obdivu.
     <br/>
     My, my sme pre Európu vzorom.
     <br/>
     <br/>
     <span class="emphasis">
      <em>
       29. apríla 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505281" name="ftn.id2505281">
        27
       </a>
       ]
      </sup>
      <span class="emphasis">
       <em>
        Sme vzorom
       </em>
      </span>
      — Bratislava 29. apríla 1943. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505344">
       </a>
       „My sme malí, ale veľkí…“
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      Noviny
     </p>
    </blockquote>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505370" name="id2505370">
      28
     </a>
     ]
    </sup>
   </p>
   <p>
   </p>
   <div class="literallayout">
    <p>
     My sme malí, ale veľkí,
     <br/>
     bez starootcovských hriechov,
     <br/>
     počtom malí, duchom veľkí
     <br/>
     vyhnali sme z vlasti Čechov.
     <br/>
     <br/>
     My sme malí, ale veľkí,
     <br/>
     hodní triumfálnych vencov,
     <br/>
     počtom malí, duchom veľkí
     <br/>
     máme miesto Čechov — Nemcov.
     <br/>
     <br/>
     My sme malí, ale veľkí,
     <br/>
     svet je len nám dlžen vďakou,
     <br/>
     počtom malí, duchom veľkí
     <br/>
     potiahli sme na Poliakov.
     <br/>
     <br/>
     My sme malí, ale veľkí,
     <br/>
     zgniavili sme už aj Rusa,
     <br/>
     počtom malí, duchom veľkí
     <br/>
     porazíme Brita, USA.
     <br/>
     <br/>
     My sme malí, ale veľkí,
     <br/>
     celý svet len na nás hľadí,
     <br/>
     počtom malí, duchom veľkí
     <br/>
     my dávame Nemcom rády.
     <br/>
     <br/>
     My sme malí, ale veľkí,
     <br/>
     Vodca náš je veľké zviera,
     <br/>
     počtom malý, duchom veľký
     <br/>
     dostal pozdrav od Führera.
     <br/>
     <br/>
     My sme malí, ale veľkí,
     <br/>
     hľa, list píše štát náš nový,
     <br/>
     počtom malý, duchom veľký
     <br/>
     japonskému cisárovi.
     <br/>
     <br/>
     My sme malí, ale veľkí,
     <br/>
     náš ľud má, čo iný nemá,
     <br/>
     počtom malý, duchom veľký,
     <br/>
     Mandžusko a Lü-Y-Wena.
     <br/>
     <br/>
     My sme malí, ale veľkí,
     <br/>
     národ náš sa skvele činí,
     <br/>
     počtom malí, duchom veľkí
     <br/>
     uznali sme Filipíny.
     <br/>
     <br/>
     My sme malí, ale veľkí,
     <br/>
     skalopevní ako Tatry,
     <br/>
     počtom malí, duchom veľkí
     <br/>
     — vo „Völkischer Beobachtri“.
     <sup>
      [
      <a class="footnote" href="#ftn.id2505423" name="id2505423">
       29
      </a>
      ]
     </sup>
     <br/>
     <br/>
     My sme malí, ale veľkí.
     <br/>
     My budíme obdiv všade,
     <br/>
     malilinkí — vo vernosti,
     <br/>
     ale velikánski — v zrade.
     <br/>
     <br/>
     <span class="emphasis">
      <em>
       18. októbra 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505370" name="ftn.id2505370">
        28
       </a>
       ]
      </sup>
      <span class="emphasis">
       <em>
        „My sme malí, ale veľkí…“
       </em>
      </span>
      — Bratislava 18. októbra 1943.
               Rukopis básne je v zošite RJJ č. 20.
     </p>
    </div>
    <div class="footnote">
     <p>
      <sup>
       [
       <a class="para" href="#id2505423" name="ftn.id2505423">
        29
       </a>
       ]
      </sup>
      <span class="emphasis">
       <em>
        Völkischer Beobachter
       </em>
      </span>
      — názov nemeckého časopisu, ktorý bol oficiálnym orgánom nemeckej národnosocialistickej strany
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505446">
       </a>
       25 rokov
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      (K 28. októbru 1943)
     </em>
    </span>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505467" name="id2505467">
      30
     </a>
     ]
    </sup>
   </p>
   <p>
   </p>
   <div class="literallayout">
    <p>
     Päť rokov vojny ku víťaziacim
     <br/>
     dvadsiatim, v ktorých nemali sme bláznov,
     <br/>
     udeľujúcich úsmev plaziacim
     <br/>
     s vrtiacou sa a ustavičnou bázňou.
     <br/>
     <br/>
     A po dvadsiatich rokoch zase päť,
     <br/>
     čo zakopať chcú pod zem smelé hlavy,
     <br/>
     by v dutinách ich mysle mohli zrieť
     <br/>
     pri teplom ohni pušiek na pandravy.
     <br/>
     <br/>
     Päť rokov nášho umierania zas
     <br/>
     v krvi a smrti, za život však v boji.
     <br/>
     Rozhýbe krížmi zrno, čo je v nás,
     <br/>
     vyrastie spopod zeme, bratia moji!
     <br/>
     <br/>
     Už roztriasa sa nad ním slnca snop,
     <br/>
     rodia sa klasy do žatevných vencov,
     <br/>
     v hrob valí sa nám chystajúca hrob
     <br/>
     s lomeným krížom horda pomätencov.
     <br/>
     <br/>
     <span class="emphasis">
      <em>
       28. októbra 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505467" name="ftn.id2505467">
        30
       </a>
       ]
      </sup>
      <span class="emphasis">
       <em>
        25 rokov
       </em>
      </span>
      — Bratislava 28. októbra 1943. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505520">
       </a>
       Poslanci
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505534" name="id2505534">
      31
     </a>
     ]
    </sup>
   </p>
   <p>
   </p>
   <div class="literallayout">
    <p>
     Čo poslanec — bez výnimky
     <br/>
     chodí teraz na obžinky.
     <br/>
     Nesial, nežal, ale mele
     <br/>
     od nedele do nedele,
     <br/>
     čo si napísal, to mláti:
     <br/>
     „Máme svoj chlieb už rok piaty!“
     <br/>
     Domov nosí vence slamy
     <br/>
     s národnými stužtičkami.
     <br/>
     <br/>
     Potom svoj chlieb ďalej miesi,
     <br/>
     v „svoje víno“ prepíše si,
     <br/>
     do remennej vezme tašky
     <br/>
     a ide na oberačky,
     <br/>
     zastaví sa v krátkej túre,
     <br/>
     nech je, čo chce — v Svätom Jure,
     <br/>
     v Modre, ide do Pezinku,
     <br/>
     spomnie rokov päť a Hlinku,
     <br/>
     a že vďaka patrí strane,
     <br/>
     že aj „svoje víno“ máme.
     <br/>
     <br/>
     Ale úloha je hlavná
     <br/>
     prevýchovy plnka mravná,
     <br/>
     preto, aby boli vzormi,
     <br/>
     stanú sa hneď profesormi,
     <br/>
     idú obrodeniu kvôli
     <br/>
     na Sliač v „Politické školy“,
     <br/>
     učia národ svetuznáme,
     <br/>
     že čo Slovák, ten je v strane.
     <br/>
     <br/>
     Až tri dni ich kraj náš hostí,
     <br/>
     učia týždeň sporivosti,
     <br/>
     potom každý národ čistí
     <br/>
     v pracovisku na cvičišti.
     <br/>
     <br/>
     Odleteli ako vtáčky
     <br/>
     obžinky i oberačky,
     <br/>
     ba i politické školy,
     <br/>
     bože! na Sliači už boli!
     <br/>
     <br/>
     Minul týždeň sporivosti,
     <br/>
     v cvičeniach je po radosti.
     <br/>
     Pracoviská opustili
     <br/>
     víl a vĺčat rákoš milý,
     <br/>
     ľvíčat, vodkýň, vodcov sbory…
     <br/>
     Stíchla — „Kto za pravdu horí!“
     <br/>
     <br/>
     Ide zima. Čože v zime?
     <br/>
     A veď ostali nám svine,
     <br/>
     na Slovensku ich je hodne.
     <br/>
     V novembri už oslávime
     <br/>
     zakáľačky všenárodné.
     <br/>
     <br/>
     <span class="emphasis">
      <em>
       Október 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505534" name="ftn.id2505534">
        31
       </a>
       ]
      </sup>
      <span class="emphasis">
       <em>
        Poslanci
       </em>
      </span>
      — Bratislava október 1943. Rukopis básne je v zošite
               RJJ č. 20. Medzi knižným vydaním a rukopisom sú tieto odchýlky:
     </p>
     <p>
      verš 14: na každý pád — v Svätom Jure,
     </p>
     <p>
      Podľa rukopisu doplnili sme za verš:
      <span class="emphasis">
       <em>
        preto, aby boli vzormi
       </em>
      </span>
      ,
               tento verš, ktorý v knižnom vydaní vypadol:
      <span class="emphasis">
       <em>
        stanú sa hneď
                  profesormi
       </em>
      </span>
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505630">
       </a>
       Úradník
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505644" name="id2505644">
      32
     </a>
     ]
    </sup>
   </p>
   <p>
   </p>
   <div class="literallayout">
    <p>
     Vybaviť akt? Milý synu!
     <br/>
     Ja mám teraz prácu inú:
     <br/>
     Musím hľadať s paňou vedno
     <br/>
     na sedem dní vajce jedno,
     <br/>
     potom mäsa desať gramov
     <br/>
     na týždeň tiež s milosťpaňou,
     <br/>
     zatým deci mlieka honiť,
     <br/>
     polhodinu kanvou zvoniť,
     <br/>
     na to za hodinu celú
     <br/>
     behať za hlávočkou kelu,
     <br/>
     podošvy, kým stačia z dreva,
     <br/>
     aby stíšil žalmy čreva…
     <br/>
     a tak duchom, telom sýty
     <br/>
     pri úrade kopať kryty,
     <br/>
     zúčastniť sa milovanej
     <br/>
     pred — a povýchovy brannej,
     <br/>
     zadumať sa pri kopaní,
     <br/>
     že sme na Slovensku páni…
     <br/>
     Vybaviť akt? Milý synu!
     <br/>
     Ja mám teraz prácu inú.
     <br/>
     <br/>
     <span class="emphasis">
      <em>
       Október 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505644" name="ftn.id2505644">
        32
       </a>
       ]
      </sup>
      <span class="emphasis">
       <em>
        Úradník
       </em>
      </span>
      — Bratislava október 1943. Rukopis básne je v zošite
               RJJ č. 20. Knižné znenie sme opravili podľa znenia v rukopise, kde 8. a 9. verš majú
               opačné poradie.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505690">
       </a>
       Otvorenie novej železničnej trate
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505706" name="id2505706">
      33
     </a>
     ]
    </sup>
   </p>
   <p>
   </p>
   <div class="literallayout">
    <p>
     Zase novú slávnosť máme.
     <br/>
     Však sa my len naslávime!
     <br/>
     Nové trate otvárame,
     <br/>
     ale vozbu zastavíme.
     <br/>
     <br/>
     Pre Nemcov sú len šín páry,
     <br/>
     raz do Ruska, raz do Poľska;
     <br/>
     pre Slováka nieto pary,
     <br/>
     tomu chôdza apoštolská.
     <br/>
     <br/>
     Aký pokrok? Aké zisky?
     <br/>
     Veľký prejav? Čo to slávia?
     <br/>
     Že tu chodia iba pysky,
     <br/>
     čo sa nikdy nezastavia.
     <br/>
     <br/>
     <span class="emphasis">
      <em>
       Október 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505706" name="ftn.id2505706">
        33
       </a>
       ]
      </sup>
      <span class="emphasis">
       <em>
        Otvorenie novej železničnej trate
       </em>
      </span>
      — Bratislava október 1943.
               Rukopis básne je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505749">
       </a>
       „Hľadáme martýrov!“
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      Noviny
     </p>
    </blockquote>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505776" name="id2505776">
      34
     </a>
     ]
    </sup>
   </p>
   <p>
   </p>
   <div class="literallayout">
    <p>
     Hľadáte martýrov, čo niekdy
     <br/>
     trpeli za slovenčinu?…
     <br/>
     Pán Černák
     <sup>
      [
      <a class="footnote" href="#ftn.id2505801" name="id2505801">
       35
      </a>
      ]
     </sup>
     na hruď Himmlerovu
     <sup>
      [
      <a class="footnote" href="#ftn.id2505811" name="id2505811">
       36
      </a>
      ]
     </sup>
     <br/>
     obesil nášho Pribinu.
     <sup>
      [
      <a class="footnote" href="#ftn.id2505821" name="id2505821">
       37
      </a>
      ]
     </sup>
     <br/>
     <br/>
     Aby sa prsia zabíjača
     <br/>
     kniežaťom naším pýšili,
     <br/>
     otroci naši zabitého
     <br/>
     tu po druhý raz zabili.
     <br/>
     <br/>
     A zajtra zase zabijú ho,
     <br/>
     pozajtra zase ako nič,
     <br/>
     keď príde na univerzitu
     <br/>
     prednášať kadejaký Fritz.
     <br/>
     <br/>
     Hľadáte martýrov? Ja hľadám,
     <br/>
     čo by vás v popol spálil, hrom.
     <br/>
     Veď s Pribinom tým, krem pár katov,
     <br/>
     je celý národ martýrom!
     <br/>
     <br/>
     <span class="emphasis">
      <em>
       Október 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505776" name="ftn.id2505776">
        34
       </a>
       ]
      </sup>
      <span class="emphasis">
       <em>
        Hľadáme martýrov
       </em>
      </span>
      — Bratislava október 1943. Rukopis básne je
               v zošite RJJ č. 20.
     </p>
    </div>
    <div class="footnote">
     <p>
      <sup>
       [
       <a class="para" href="#id2505801" name="ftn.id2505801">
        35
       </a>
       ]
      </sup>
      <span class="emphasis">
       <em>
        Pán Černák
       </em>
      </span>
      — Matúš Černák, vyslanec v Berlíne za tzv. Slov. štátu
     </p>
    </div>
    <div class="footnote">
     <p>
      <sup>
       [
       <a class="para" href="#id2505811" name="ftn.id2505811">
        36
       </a>
       ]
      </sup>
      <span class="emphasis">
       <em>
        Himmler
       </em>
      </span>
      — šéf Gestapa, jeden z najbližších spolupracovníkov Hitlera
     </p>
    </div>
    <div class="footnote">
     <p>
      <sup>
       [
       <a class="para" href="#id2505821" name="ftn.id2505821">
        37
       </a>
       ]
      </sup>
      <span class="emphasis">
       <em>
        Pribina
       </em>
      </span>
      — za tzv. Slov. štátu existoval Pribinov rad, ktorý bol jedným z najvyšších vyznamenaní. Jesenský naráža v básni na túto skutočnosť.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505854">
       </a>
       Elastika
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505869" name="id2505869">
      38
     </a>
     ]
    </sup>
   </p>
   <p>
   </p>
   <div class="literallayout">
    <p>
     Čo sa to stalo? Všetci „Hejľudáci“
     <br/>
     dľa novej módy chodia ako raci,
     <br/>
     nie čelom napred, ale zadkom nazad.
     <br/>
     To nechcú kamarátov Nemcov zrádzať,
     <br/>
     a bolo načim staré heslo zaprieť,
     <br/>
     čo hlásal Štúr náš: „Musí sa ísť napred!“
     <br/>
     Dnes napredovanie už nechráni.
     <br/>
     Je treba: „Elastika obrany“.
     <br/>
     <br/>
     <span class="emphasis">
      <em>
       8. novembra 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505869" name="ftn.id2505869">
        38
       </a>
       ]
      </sup>
      <span class="emphasis">
       <em>
        Elastika
       </em>
      </span>
      — Bratislava 8. novembra 1943. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505911">
       </a>
       Arizátori
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505925" name="id2505925">
      39
     </a>
     ]
    </sup>
   </p>
   <p>
   </p>
   <div class="literallayout">
    <p>
     Predtým židia boli potvory,
     <br/>
     dnes sú nimi — arizátori,
     <br/>
     klamú, jedia, pijú po pansky,
     <br/>
     nie tak jak my, skromne, kresťansky.
     <br/>
     Dnešný arizátor — nový žid,
     <br/>
     arizátormi my chceme byť.
     <br/>
     <br/>
     <span class="emphasis">
      <em>
       9. novembra 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505925" name="ftn.id2505925">
        39
       </a>
       ]
      </sup>
      <span class="emphasis">
       <em>
        Arizátori
       </em>
      </span>
      — Bratislava 9. novembra 1943. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505964">
       </a>
       Žaby
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2505978" name="id2505978">
      40
     </a>
     ]
    </sup>
   </p>
   <p>
   </p>
   <div class="literallayout">
    <p>
     Máte, mesiac, háje, končiare,
     <br/>
     zoru, nebo, hviezdy, močiare,
     <br/>
     ale smutno je v čas mrkania:
     <br/>
     nieto žabäcieho kŕkania.
     <br/>
     <br/>
     Nemci u nás pochodovali,
     <br/>
     všetky naše žaby požrali.
     <br/>
     Onemelo žabie kŕkanie,
     <br/>
     zato máme handrkovanie.
     <br/>
     <br/>
     <span class="emphasis">
      <em>
       10. novembra 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505978" name="ftn.id2505978">
        40
       </a>
       ]
      </sup>
      <span class="emphasis">
       <em>
        Žaby
       </em>
      </span>
      — Bratislava 10. novembra 1943. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2506018">
       </a>
       Opak
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2506032" name="id2506032">
      41
     </a>
     ]
    </sup>
   </p>
   <p>
   </p>
   <div class="literallayout">
    <p>
     „Slobodní sme, slobodní sme!“
     <br/>
     Počúvame sto ráz denne.
     <br/>
     Veľa rečí o slobode
     <br/>
     má len plemä zotročené.
     <br/>
     <br/>
     Keď sa denne sto ráz povie:
     <br/>
     „Naša neodvislá štátnosť!“
     <br/>
     traja visia: neodvislosť,
     <br/>
     štátnosť a aj samostatnosť.
     <br/>
     <br/>
     Keď sa denne sto ráz povie,
     <br/>
     že my môžeme byť hrdí,
     <br/>
     pokrčíš hneď raťafákom,
     <br/>
     lebo vlastná chvála smrdí.
     <br/>
     <br/>
     Keď sa denne sto ráz povie,
     <br/>
     že je Hlinka naša spása,
     <br/>
     v obehu groš — hlava Hlinku
     <br/>
     s reverendou zodrala sa.
     <br/>
     <br/>
     Keď sa denne sto ráz povie:
     <br/>
     „Ten je zradca!“ „Ten syn bludu!“
     <br/>
     pomyslíme: zradca, bludár
     <br/>
     je ten, čo chce pomôcť ľudu.
     <br/>
     <br/>
     Keď sa denne sto ráz povie:
     <br/>
     „To bol trpiteľ a martýr!“
     <br/>
     pozrime sa do Ilavy,
     <br/>
     kto má tam dnes v celách kvartýr.
     <br/>
     <br/>
     Keď sa denne sto ráz povie:
     <br/>
     „S Nemcom treba objímať sa!“
     <br/>
     „S Čechmi, Rusmi, Srbmi biť sa!“
     <br/>
     pochopíme, kto je zradca.
     <br/>
     <br/>
     Ked sa denne sto ráz povie:
     <br/>
     „Slovensko my očistíme!“
     <br/>
     to už vieme, kto je čistý,
     <br/>
     a kto sa tu váľa v špine.
     <br/>
     <br/>
     Keď sa denne sto ráz povie:
     <br/>
     „Na Slovensku my sme páni!“
     <br/>
     vieme, že tí páni dnešní
     <br/>
     majú sedieť za mrežami.
     <br/>
     <br/>
     Keď sa denne sto ráz povie:
     <br/>
     „Kresťania sme spravodliví!“
     <br/>
     vieme, kto chce zabiť pravdu,
     <br/>
     vieme, kto tú pravdu živí.
     <br/>
     <br/>
     Keď sa denne sto ráz povie:
     <br/>
     „Mravný je náš program v strane!“
     <br/>
     rozbiť takú mravnosť strany
     <br/>
     máme my mať na programe.
     <br/>
     <br/>
     <span class="emphasis">
      <em>
       14. novembra 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506032" name="ftn.id2506032">
        41
       </a>
       ]
      </sup>
      <span class="emphasis">
       <em>
        Opak
       </em>
      </span>
      — Bratislava 14. novembra 1943. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578105">
       </a>
       Humanitná línia
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578119" name="id2578119">
      42
     </a>
     ]
    </sup>
   </p>
   <div class="literallayout">
    <p>
     V slovách a skutkoch disharmónia?
     <br/>
     Pred nosom sa ti škerí vysvetlivka:
     <br/>
     Vraví sa: „Humanitná línia“,
     <br/>
     a pociťuje: „Humanitná krivka“.
     <br/>
     <br/>
     <span class="emphasis">
      <em>
       16. novembra 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578119" name="ftn.id2578119">
        42
       </a>
       ]
      </sup>
      <span class="emphasis">
       <em>
        Humanitná línia
       </em>
      </span>
      — Bratislava 16. novembra 1943. Rukopis básne
               je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578151">
       </a>
       Buxy
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578165" name="id2578165">
      43
     </a>
     ]
    </sup>
   </p>
   <p>
   </p>
   <div class="literallayout">
    <p>
     O úplatkárstve, o podplácaní
     <br/>
     vyniesli zákon. Ak mu veríš, chňup si!
     <br/>
     Ak bys’ chcel maslo v úradovaní,
     <br/>
     hoď čím viac masla do úradnej buxy.
     <br/>
     <br/>
     <span class="emphasis">
      <em>
       16. novembra 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578165" name="ftn.id2578165">
        43
       </a>
       ]
      </sup>
      <span class="emphasis">
       <em>
        Buxy
       </em>
      </span>
      — Bratislava 16. novembra 1943. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578201">
       </a>
       Ešte raz socha generála Štefánika v Bratislave
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578217" name="id2578217">
      44
     </a>
     ]
    </sup>
   </p>
   <p>
   </p>
   <div class="literallayout">
    <p>
     Ľva odstránili, tento symbol sily,
     <br/>
     zrúcali pylón — symbol letu k sláve,
     <br/>
     a tak ho obrátiť sa prinútili
     <br/>
     leteckým zadkom k mestu Bratislave.
     <br/>
     V tom nový symbol je: „Nech ma má rada
     <br/>
     tá bratislavská ponemčená vláda!“
     <br/>
     <br/>
     <span class="emphasis">
      <em>
       16. novembra
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578217" name="ftn.id2578217">
        44
       </a>
       ]
      </sup>
      <span class="emphasis">
       <em>
        Ešte raz socha generála Štefánika v Bratislave
       </em>
      </span>
      — Bratislava
               16. novembra 1943. Rukopis básne je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578253">
       </a>
       „Dávaj a šporuj!“
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578267" name="id2578267">
      45
     </a>
     ]
    </sup>
   </p>
   <p>
   </p>
   <div class="literallayout">
    <p>
     Horlia: „Dávaj!“ Horlia: „Šporuj!“
     <br/>
     Čo nám to chcú nahovoriť?
     <br/>
     Ten, kto šporí, nevie dávať,
     <br/>
     ten, kto dáva, nevie šporiť.
     <br/>
     Horlia: „Dávaj!“ Horlia: „Šporuj!“
     <br/>
     Radšej o tom nerozprávať!
     <br/>
     Naša pospolitosť horlí:
     <br/>
     „Niet čím šporiť, niet čo dávať!“
     <br/>
     <br/>
     <span class="emphasis">
      <em>
       4. decembra 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578267" name="ftn.id2578267">
        45
       </a>
       ]
      </sup>
      <span class="emphasis">
       <em>
        „Dávaj a šporuj!“
       </em>
      </span>
      — Bratislava 4. decembra 1943. Rukopis
               básne je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578307">
       </a>
       Ako písať
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578321" name="id2578321">
      46
     </a>
     ]
    </sup>
   </p>
   <p>
   </p>
   <div class="literallayout">
    <p>
     Ako písať? Chytať ducha
     <br/>
     na pero, či na ceruzku,
     <br/>
     do riadkov ho na papier klásť,
     <br/>
     keď ho chcú mať na motúzku.
     <br/>
     <br/>
     Keď tu namiesto nás vraví
     <br/>
     veľká huba ako vráta,
     <br/>
     druhá ruka poťahuje
     <br/>
     oblečené pimperľatá.
     <br/>
     <br/>
     Keď tu každý s hrnčekami
     <br/>
     do nemeckej kaše dúcha.
     <br/>
     Motúzkoví hrdinovia!
     <br/>
     Pardon! Bojovníci ducha.
     <br/>
     <br/>
     <span class="emphasis">
      <em>
       5. decembra 1943
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578321" name="ftn.id2578321">
        46
       </a>
       ]
      </sup>
      <span class="emphasis">
       <em>
        Ako písať
       </em>
      </span>
      — Bratislava 5. decembra 1943. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578362">
       </a>
       Evakuácia
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578376" name="id2578376">
      47
     </a>
     ]
    </sup>
   </p>
   <p>
   </p>
   <div class="literallayout">
    <p>
     Ministerstvo vnútra — nosič múdrej hlavy
     <br/>
     Slovákov vyháňa nám z Bratislavy.
     <br/>
     <br/>
     Dosť na Slovensku dedín a miest jesto,
     <br/>
     len pre Nemcov je Bratislava — mesto.
     <br/>
     <br/>
     On chráni deti, ženy, starcov, vdovy,
     <br/>
     nech idú bližšie ku nepriateľovi.
     <br/>
     <br/>
     Rus počína sa na Karpaty driapať,
     <br/>
     patrí sa, aby na východ šiel západ,
     <br/>
     <br/>
     a aby východ nepáchal hneď zradu,
     <br/>
     nech evakuje zaraz ku západu.
     <br/>
     <br/>
     I sever nesie mračná, ver, či never,
     <br/>
     ak na juhu si, sťahuj sa na sever.
     <br/>
     <br/>
     I od juhu sa blíži hrozný zloduch,
     <br/>
     ak na severe bývaš, hybaj na juh.
     <br/>
     <br/>
     Slovensko máme, sloboda nám žičí:
     <br/>
     môžeme byť v ňom stáli kočovníci.
     <br/>
     <br/>
     Slovensko máme, tu vlasť Slovákova,
     <br/>
     len Slováci nech sú v nej bez domova.
     <br/>
     <br/>
     Slovensko máme, piaty náš mu prívet,
     <br/>
     len odsunúť nás načim na druhý svet.
     <br/>
     <br/>
     <span class="emphasis">
      <em>
       26. marca 1944
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578376" name="ftn.id2578376">
        47
       </a>
       ]
      </sup>
      <span class="emphasis">
       <em>
        Evakuácia
       </em>
      </span>
      — Bratislava 26. marca 1944. Rukopis básne je v
               zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578433">
       </a>
       Novinám
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578447" name="id2578447">
      48
     </a>
     ]
    </sup>
   </p>
   <p>
   </p>
   <div class="literallayout">
    <p>
     Že slobodní sme, každý plátok grúli,
     <br/>
     len nesmieme byť Nemcom neverní,
     <br/>
     ináče ÚP dá nám po papuli
     <br/>
     a ÚŠB
     <sup>
      [
      <a class="footnote" href="#ftn.id2578470" name="id2578470">
       49
      </a>
      ]
     </sup>
     nám slová usmerní.
     <br/>
     <br/>
     Sme samostatní, všetci v jednej strane,
     <br/>
     len cudzí robia naše zákony,
     <br/>
     náš Vodca v náhlivosti krky láme,
     <br/>
     keď zo stanu naň Führer zazvoní.
     <br/>
     <br/>
     Sme hrdinskí a tento poklad boží
     <br/>
     nepustí nášho vraha do zeme,
     <br/>
     len ako špinavú soľ hlúpe kozy
     <br/>
     chodníky pred Teutónmi
     <sup>
      [
      <a class="footnote" href="#ftn.id2578488" name="id2578488">
       50
      </a>
      ]
     </sup>
     lížeme.
     <br/>
     <br/>
     Sme spravodliví, láska všeobecná
     <br/>
     je na kresťanskom našom programe,
     <br/>
     len benešovcom pomsta naša večná
     <br/>
     a židom, ktorých denne zbíjame.
     <br/>
     <br/>
     Slovenský národ Európy je chlúbou,
     <br/>
     odchovaný na disciplíne,
     <br/>
     len partizánov je viac ako dubov
     <br/>
     po horách, ktoré denne čistíme.
     <br/>
     <br/>
     Ak vyklčujú nás, to bude k škode,
     <br/>
     to bude po ľudáckej múdrosti,
     <br/>
     po samostatnosti a po slobode,
     <br/>
     hrdinskosti a spravodlivosti.
     <br/>
     <br/>
     <span class="emphasis">
      <em>
       16. mája 1944
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578447" name="ftn.id2578447">
        48
       </a>
       ]
      </sup>
      <span class="emphasis">
       <em>
        Novinám
       </em>
      </span>
      — Bratislava 16. mája 1944. Rukopis básne je v zošite
               RJJ č. 20.
     </p>
    </div>
    <div class="footnote">
     <p>
      <sup>
       [
       <a class="para" href="#id2578470" name="ftn.id2578470">
        49
       </a>
       ]
      </sup>
      <span class="emphasis">
       <em>
        ÚŠB
       </em>
      </span>
      — Úrad štátnej bezpečnosti
     </p>
    </div>
    <div class="footnote">
     <p>
      <sup>
       [
       <a class="para" href="#id2578488" name="ftn.id2578488">
        50
       </a>
       ]
      </sup>
      <span class="emphasis">
       <em>
        Teutóni
       </em>
      </span>
      — staronemecký barbarský kmeň, vyznačujúci sa veľkou bojovnosťou
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578517">
       </a>
       Na kurze tajomníkov HSĽS v Žiline
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578532" name="id2578532">
      51
     </a>
     ]
    </sup>
   </p>
   <p>
   </p>
   <div class="literallayout">
    <p>
     Ak chceš reč „držať“ s poslucháčskym echom
     <br/>
     na kurze tajomníkov z politických škôl,
     <br/>
     povedz im zlostne, že len vďaka Čechom,
     <br/>
     žes’ v minulosti iba nulou bol,
     <br/>
     reč nedokončíš svoju od potlesku,
     <br/>
     na plecia zodvihnú ťa v besnom vresku,
     <br/>
     tak dostaneš sa všetkým nad hlavy
     <br/>
     a pozbavíš sa nuly-ohavy,
     <br/>
     ho nepomýliš, že je vláda truľov,
     <br/>
     a že tu nuly lomcujú sa s nulou.
     <br/>
     <br/>
     <span class="emphasis">
      <em>
       28. mája 1944
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578532" name="ftn.id2578532">
        51
       </a>
       ]
      </sup>
      <span class="emphasis">
       <em>
        Na kurze tajomníkov HSĽS v Žiline
       </em>
      </span>
      — Bratislava 28. mája 1944.
               Rukopis básne je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578574">
       </a>
       „Slovenský“ vodca
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      <span class="emphasis">
       <em>
        „… Budeme Slováci i za cenu Slovanstva…“
       </em>
      </span>
     </p>
     <p>
      Z reči dr. J. Tisu
     </p>
    </blockquote>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578608" name="id2578608">
      52
     </a>
     ]
    </sup>
   </p>
   <p>
   </p>
   <div class="literallayout">
    <p>
     Zodvihol Dunčo labu a tak reční
     <br/>
     priestrannou hubou strieknuc do panstva:
     <br/>
     „Som Slovák i za cenu Slovanstva!
     <br/>
     Vyprášili by mi ináč pudlo Nemci.“
     <br/>
     <br/>
     <span class="emphasis">
      <em>
       28. mája 1944
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578608" name="ftn.id2578608">
        52
       </a>
       ]
      </sup>
      <span class="emphasis">
       <em>
        „Slovenský“ vodca
       </em>
      </span>
      — Bratislava 28. mája 1944. Rukopis básne
               je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578644">
       </a>
       „Ja som hrdý, že som ľudák!“
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
     </p>
     <p>
      <span class="emphasis">
       <em>
        „… Preto, ak v minulosti bolo treba básnikovi pripomínať ,Ja som pyšný, že
                  som Slovák‘, dnes je na čase, aby sme boli nositeľmi povedomia: Ja som hrdý, že
                  som ľudák…“
       </em>
      </span>
     </p>
     <p>
      Z úvodníka Vodcu a prezidenta Republiky dr. Jozefa Tisu v Organizačných zvestiach
               HSĽS, júlové číslo 1944
     </p>
    </blockquote>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578689" name="id2578689">
      53
     </a>
     ]
    </sup>
   </p>
   <p>
   </p>
   <div class="literallayout">
    <p>
     „Ja som pyšný, že som Slovák“,
     <sup>
      [
      <a class="footnote" href="#ftn.id2578711" name="id2578711">
       54
      </a>
      ]
     </sup>
     <br/>
     Vajanský tak písal, chudák.
     <br/>
     Vodcovsky to naprávam tak:
     <br/>
     „Ja som hrdý, že som ľudák!“
     <br/>
     <br/>
     Hoc’ ma vedie na retiazke
     <br/>
     ako psa náš priateľ milý,
     <br/>
     milióny mám už ťažké,
     <br/>
     Tuka, Šaňo, Čulen — vily.
     <br/>
     <br/>
     Potíme sa v budovaní.
     <br/>
     Stano
     <sup>
      [
      <a class="footnote" href="#ftn.id2578731" name="id2578731">
       55
      </a>
      ]
     </sup>
     stavia opreteky,
     <br/>
     najprv sebe, jeho pani
     <br/>
     má už štyri apatéky.
     <br/>
     <br/>
     Že ľud slovenský krv leje
     <br/>
     v cudzích poliach? Čo ma po ňom!
     <br/>
     V srdci mojom radostne je:
     <br/>
     k židovským štát prišiel domom.
     <br/>
     <br/>
     Pozri, ako dvíha dlane
     <br/>
     zjednotená naša mládež!
     <br/>
     Zo slobody hlavné máme,
     <br/>
     čo sme chceli: voľnú krádež!
     <br/>
     <br/>
     V Ilave, nie v Segedíne
     <sup>
      [
      <a class="footnote" href="#ftn.id2578752" name="id2578752">
       56
      </a>
      ]
     </sup>
     <br/>
     sedí panslávsky dnes čudák.
     <br/>
     Vajanského opravíme:
     <br/>
     „Ja som hrdý, že som ľudák!“
     <br/>
     <br/>
     <span class="emphasis">
      <em>
       29. mája 1944
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578689" name="ftn.id2578689">
        53
       </a>
       ]
      </sup>
      <span class="emphasis">
       <em>
        „Ja som hrdý, že som ľudák!“
       </em>
      </span>
      — Bratislava 29. mája 1944.
               Rukopis básne je v zošite RJJ č. 20.
     </p>
    </div>
    <div class="footnote">
     <p>
      <sup>
       [
       <a class="para" href="#id2578711" name="ftn.id2578711">
        54
       </a>
       ]
      </sup>
      <span class="emphasis">
       <em>
        „Ja som pyšný, že som Slovák“
       </em>
      </span>
      — prvý verš básne S. H. Vajanského „Povedomie“, v ktorej sa autor v rokoch maďarizácie hrdo a nekompromisne hlásil k slovenskému národu.
     </p>
    </div>
    <div class="footnote">
     <p>
      <sup>
       [
       <a class="para" href="#id2578731" name="ftn.id2578731">
        55
       </a>
       ]
      </sup>
      <span class="emphasis">
       <em>
        Stano
       </em>
      </span>
      — minister dopravy v Tisovej vláde
     </p>
    </div>
    <div class="footnote">
     <p>
      <sup>
       [
       <a class="para" href="#id2578752" name="ftn.id2578752">
        56
       </a>
       ]
      </sup>
      <span class="emphasis">
       <em>
        V Ilave, nie Segedíne
       </em>
      </span>
      — V Segedíne boli za Rakúsko-Uhorska väznice, kam posielali slovenských národovcov. Tisova vláda vytvorila väzenie podobného charakteru v Ilave, kam posielali všetkých, ktorí sa stavali otvorenejšie proti ľudáckemu hnutiu.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578780">
       </a>
       Mnohým
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578794" name="id2578794">
      57
     </a>
     ]
    </sup>
   </p>
   <p>
   </p>
   <div class="literallayout">
    <p>
     Poznáte tú starú fajtu:
     <br/>
     chce byť pekným aj tam, aj tu,
     <br/>
     medzi bratmi, medzi katmi,
     <br/>
     preto pred každým je špatný.
     <br/>
     <br/>
     <span class="emphasis">
      <em>
       29. mája 1944
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578794" name="ftn.id2578794">
        57
       </a>
       ]
      </sup>
      <span class="emphasis">
       <em>
        Mnohým
       </em>
      </span>
      — Bratislava 29. mája 1944. Rukopis básne je v zošite
               RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578829">
       </a>
       Na Tidovu reč k robotníkom 12. septembra 1944 z príležitosti slovenského odboja
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578846" name="id2578846">
      58
     </a>
     ]
    </sup>
   </p>
   <p>
   </p>
   <div class="literallayout">
    <p>
     „… Odpadlíci, odbojníci,
     <br/>
     tlupa, výkal spodiny,
     <br/>
     háveď, zberba, zákerníci,
     <br/>
     luza, čvarga, zlosyni,
     <br/>
     hltavci a príživníci,
     <br/>
     chamtivci a keťasi,
     <br/>
     piráti a spiatočníci,
     <br/>
     lokaji a judáši,
     <br/>
     pandravy a koristníci,
     <br/>
     šelmy, zradci, cigáni,
     <br/>
     výhodári, lúpežníci,
     <br/>
     alibisti, oplani,
     <br/>
     podlí bezcharakterníci,
     <br/>
     vrahovia a zbojníci,
     <br/>
     darebáci, ničomníci,
     <br/>
     pliagy, hady, traviči,
     <br/>
     kmíni, lumpi, násilníci,
     <br/>
     pašovaní cudzinci,
     <br/>
     zaslepenci, záškodníci,
     <br/>
     šakali a kuvici,
     <br/>
     agenti a ohavníci,
     <br/>
     zapredanci, hmotári,
     <br/>
     pokrytci, bruchopasníci,
     <br/>
     bastardi a mordári,
     <br/>
     draci, cháska, nežičlivci,
     <br/>
     podzemní veľrytieri,
     <br/>
     áreštantskí uprchlíci,
     <br/>
     dobrodružní žoldnieri,
     <br/>
     Benešov rod trpasličí,
     <br/>
     chabci, bohorúhači,
     <br/>
     pohani a antichristi,
     <br/>
     prefíkanci, sprostáci,
     <br/>
     pučisti a rozvratníci,
     <br/>
     špekulanti, votrelci,
     <br/>
     polypy, atentátnici,
     <br/>
     streštenci a zbabelci,
     <br/>
     holota a zbohatlíci,
     <br/>
     kobylky, vlkolaci,
     <br/>
     skrachovaní politici,
     <br/>
     politickí pytliaci,
     <br/>
     zradná klika, nespratníci,
     <br/>
     ziskožravci, fušeri,
     <br/>
     viťúzi a záludníci,
     <br/>
     kreatúry, gangsteri,
     <br/>
     londýnerskí nešťastníci,
     <br/>
     hladní vyciciavači,
     <br/>
     sprostí veľkopeňažníci,
     <br/>
     nenásytní boháči,
     <br/>
     karieristi, nevďačníci,
     <br/>
     veľkoarizátori,
     <br/>
     cudzej moci služobníci,
     <br/>
     zmrzačené potvory,
     <br/>
     čierne duše, prebehlíci,
     <br/>
     banditi, smeť, chamraď tam,
     <br/>
     Čecho-žido-boľševici!“…
     <br/>
     <br/>
     <span class="emphasis">
      <em>
       Hlas z ľudu
      </em>
     </span>
     <br/>
     <br/>
     Za slobodu bojovníci
     <br/>
     živijó, nazdar, sláva Vám!
     <br/>
     <br/>
     <span class="emphasis">
      <em>
       24. septembra 1944
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578846" name="ftn.id2578846">
        58
       </a>
       ]
      </sup>
      <span class="emphasis">
       <em>
        Na Tidovu reč k robotníkom 12. septembra 1944 z príležitosti slovenského
                  odboja
       </em>
      </span>
      — Bratislava 24. septembra 1944. Rukopis básne je v zošite RJJ
               č. 20. V básni sme opravili poradie 9. a 10. verša podľa rukopisu.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578931">
       </a>
       Vodca ľudákov vyznamenáva nemeckých vojakov v Banskej Bystrici
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2578947" name="id2578947">
      59
     </a>
     ]
    </sup>
    <sup>
     [
     <a class="footnote" href="#ftn.id2578962" name="id2578962">
      60
     </a>
     ]
    </sup>
   </p>
   <p>
   </p>
   <div class="literallayout">
    <p>
     „… Ty si vzal život dvadsať neľudákom
     <br/>
     a kamarát si — vojak s našským hákom,
     <br/>
     vyplnils’ moje vlastenecké prianie,
     <br/>
     vypni si prsia na vyznamenanie.
     <br/>
     <br/>
     Ty vyplienil si tridsaťsedem bytov
     <br/>
     čechoslovákom nepriateľských citov
     <br/>
     a na sto ďalších prejavil si chuť,
     <br/>
     nech zdobí metál hrdinskú ti hruď.
     <br/>
     <br/>
     Ty vyžral si až sedemdesiat špajzov
     <br/>
     v záujme bratských nacistov a Prajzov,
     <br/>
     a vypálil si celú dedinu,
     <br/>
     tu, kamarát môj, prijmi Pribinu…
     <sup>
      [
      <a class="footnote" href="#ftn.id2579008" name="id2579008">
       61
      </a>
      ]
     </sup>
     <br/>
     <br/>
     My poriadku raz predsa naučíme
     <br/>
     slovenské povstalecké zradné svine…
     <br/>
     Tak teraz poďme vierou srdcia tužiť
     <br/>
     do Kapituly,
     <sup>
      [
      <a class="footnote" href="#ftn.id2579020" name="id2579020">
       62
      </a>
      ]
     </sup>
     idem omšu slúžiť.“
     <br/>
     <br/>
     <span class="emphasis">
      <em>
       7. novembra 1944
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578947" name="ftn.id2578947">
        59
       </a>
       ]
      </sup>
      <span class="emphasis">
       <em>
        Vodca ľudákov vyznamenáva nemeckých vojakov v Banskej
                  Bystrici
       </em>
      </span>
      — Bratislava 7. novembra 1944. Rukopis básne je v zošite RJJ
               č. 20.
     </p>
    </div>
    <div class="footnote">
     <p>
      <sup>
       [
       <a class="para" href="#id2578962" name="ftn.id2578962">
        60
       </a>
       ]
      </sup>
      <span class="emphasis">
       <em>
        Vodca ľudákov vyznamenáva nemeckých vojakov v Banskej
                  Bystrici
       </em>
      </span>
      — Tiso osobne vyznamenával po zatlačení povstania do hôr
               nemeckých vojakov, ktorí vynikli v bojoch proti slovenským partizánom. Celá báseň je
               zrkadlom politiky Tisovej vlády a jej vzťahu k slovenskému národu, ktorý zrádzala,
               prenasledovala, vyvražďovala v mene ideí nemeckého fašizmu.
     </p>
    </div>
    <div class="footnote">
     <p>
      <sup>
       [
       <a class="para" href="#id2579008" name="ftn.id2579008">
        61
       </a>
       ]
      </sup>
      <span class="emphasis">
       <em>
        … prijmi Pribinu
       </em>
      </span>
      — za tzv. Slov. štátu existoval Pribinov rad, ktorý bol jedným z najvyšších vyznamenaní.
     </p>
    </div>
    <div class="footnote">
     <p>
      <sup>
       [
       <a class="para" href="#id2579020" name="ftn.id2579020">
        62
       </a>
       ]
      </sup>
      <span class="emphasis">
       <em>
        Kapitula
       </em>
      </span>
      — kapitulný rímsko-katolícky kostol v Banskej Bystrici
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579039">
       </a>
       Zradca — hrdina
      </h2>
     </div>
    </div>
   </div>
   <p>
   </p>
   <p>
   </p>
   <p>
   </p>
   <div class="blockquote">
    <blockquote class="blockquote">
     <p>
      <span class="emphasis">
       <em>
        „… Slovenskí chlapci sa zachovali ozaj hrdinsky. Upozornili nemeckých
                  vojakov na zradcov Viesta a Goliana a tak ich vydali do rúk
                  spravodlivosti…“
       </em>
      </span>
     </p>
     <p>
      Slovák 7. novembra 1944
     </p>
    </blockquote>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2579077" name="id2579077">
      63
     </a>
     ]
    </sup>
   </p>
   <p>
   </p>
   <div class="literallayout">
    <p>
     Slovenskí chlapci svojich generálov,
     <br/>
     slovenskí chlapci — vojaci
     <br/>
     zradili zradcov, Viesta s Golianom,
     <sup>
      [
      <a class="footnote" href="#ftn.id2579101" name="id2579101">
       64
      </a>
      ]
     </sup>
     <br/>
     hľa! Hrdinovia — Slováci!
     <br/>
     <br/>
     Ak podobá sa zradca hrdinovi,
     <br/>
     ako to „Slovák“ spomína,
     <br/>
     tak v „Slovákovi“ nie sú redaktori,
     <br/>
     lež zradci, to jest samý hrdina.
     <br/>
     <br/>
     Im zradcovstvo je chlieb ich každodenný,
     <br/>
     čo junáci sú, nechápu,
     <br/>
     hrdinsky vydali by Slovensko hneď celé
     <br/>
     spravodlivosti — Gestapu.
     <br/>
     <br/>
     <span class="emphasis">
      <em>
       8. novembra 1944
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579077" name="ftn.id2579077">
        63
       </a>
       ]
      </sup>
      <span class="emphasis">
       <em>
        Zradca — hrdina
       </em>
      </span>
      — Bratislava 8. novembra 1944. Rukopis básne
               je v zošite RJJ č. 20.
     </p>
    </div>
    <div class="footnote">
     <p>
      <sup>
       [
       <a class="para" href="#id2579101" name="ftn.id2579101">
        64
       </a>
       ]
      </sup>
      <span class="emphasis">
       <em>
        Viest s Golianom
       </em>
      </span>
      — Generáli Viest a Golian vstúpili do Povstania. Neskôr Nemci Goliana a Viesta chytili a v Nemecku aj popravili.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579132">
       </a>
       Generál Rudolf Viest
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2579146" name="id2579146">
      65
     </a>
     ]
    </sup>
   </p>
   <p>
   </p>
   <div class="literallayout">
    <p>
     „Londýner, zradca prekliaty!“
     <br/>
     „Slováci“ Ťa už obesili.
     <br/>
     Si obesencom v zajatí.
     <br/>
     A žiješ, generál náš milý.
     <br/>
     <br/>
     V nešťastnej Banskej Bystrici
     <br/>
     chcels’ národ previesť naspäť k sláve
     <br/>
     a teraz v mokrej väznici
     <br/>
     si rabom v starej Bratislave.
     <br/>
     <br/>
     Chcels’ oslobodiť národ náš,
     <br/>
     teraz je Tebe po slobode.
     <br/>
     Či obesia Ťa druhý raz
     <br/>
     po „Slovákoch“ zas Nemci v zlobe?
     <br/>
     <br/>
     Si symbol našej voľnosti,
     <br/>
     ten musel predsa do temnice,
     <br/>
     lež vyjde z nej nám k radosti,
     <br/>
     pre zradcov budú šibenice.
     <br/>
     <br/>
     <span class="emphasis">
      <em>
       11. novembra 1944
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579146" name="ftn.id2579146">
        65
       </a>
       ]
      </sup>
      <span class="emphasis">
       <em>
        Generál Rudolf Viest
       </em>
      </span>
      — Bratislava 11. novembra 1944. Rukopis
               básne je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579195">
       </a>
       Na bratislavských cintorínoch
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      (Padlým ruským hrdinom)
     </em>
    </span>
   </p>
   <p>
   </p>
   <p>
   </p>
   <div class="literallayout">
    <p>
     Smrť — rozsievač pri fakliach v povetrí,
     <br/>
     diel mrmraní a pušiek rachotaní —
     <br/>
     seje hrob na hroby pre kopce tri,
     <br/>
     by vŕšky zjasnili sa kvetinami.
     <br/>
     <br/>
     Hrob za život a v každom hrobe brat,
     <br/>
     čo svojou smrťou svojho brata živí,
     <br/>
     odtŕha zámky zo zavretých vrát
     <br/>
     vedúce do slobodných hôr a v nivy.
     <br/>
     <br/>
     Tých zámok bolo na tisíce tu,
     <br/>
     bránili krokom chodiť, očiam vidieť,
     <br/>
     zviazali krídla mysliam k poletu
     <br/>
     a učili nás iba nenávidieť.
     <br/>
     <br/>
     Čo miesta od Volgy po Dunaj, Rýn,
     <br/>
     cez Dneper, Dnester, Odru — toľko slávy,
     <br/>
     Stalingrad, Pešť i Viedeň po Berlín!
     <br/>
     a tu ste našli u nás kútik tmavý.
     <br/>
     <br/>
     Vy, drahí, vraciate nám drahú mať,
     <br/>
     kľakáme k hrobom, kde už spíte nemí,
     <br/>
     a šepkáme len: „Viečnaja pamiať!“
     <br/>
     živiacim mŕtvym v našej rodnej zemi.
     <br/>
     <br/>
     <span class="emphasis">
      <em>
       Bratislava 23. apríla 1945
      </em>
     </span>
     <br/>
    </p>
   </div>
   <p>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579260">
       </a>
       Na prvý máj
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2579274" name="id2579274">
      66
     </a>
     ]
    </sup>
   </p>
   <p>
   </p>
   <div class="literallayout">
    <p>
     Staviame máje pred svetlými okny
     <br/>
     pokorenému nášmu dievčaťu:
     <br/>
     slobode ešte s krvavými bokmi,
     <br/>
     o všetky svoje skvosty obratú.
     <br/>
     <br/>
     Z vrcholkov stužky vo vetre nech vlajú,
     <br/>
     lístočky všetky nech sú vo venci,
     <br/>
     duch svätý zošiel ku prvému máju,
     <br/>
     vyznávajte jej lásku, mládenci,
     <br/>
     <br/>
     i každý vlasti syn i každá vlasti dcéra
     <br/>
     nech žehná úprimne tým májom, v nich
     <br/>
     je pevná nádeja, je neoblomná viera
     <br/>
     v navrátenie sa slobôd národných.
     <br/>
     <br/>
     <span class="emphasis">
      <em>
       Bratislava 26. apríla 1945
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579274" name="ftn.id2579274">
        66
       </a>
       ]
      </sup>
      <span class="emphasis">
       <em>
        Na prvý máj
       </em>
      </span>
      — Bratislava 26. apríla 1945. Rukopis básne pod
               názvom „K prvému máju 1945“ je v zošite so signatúrou RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579318">
       </a>
       Banská Bystrica
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2579332" name="id2579332">
      67
     </a>
     ]
    </sup>
   </p>
   <p>
   </p>
   <div class="literallayout">
    <p>
     Z rumov sa dymíš, z mŕtvych tiel sa staviaš,
     <br/>
     z rán cedíš sa a rinčíš reťazmi,
     <br/>
     smútočnou zástavou Ty k smrti mávaš,
     <br/>
     aby sme boli víťazmi,
     <br/>
     <br/>
     ó, sloboda, čo pasuješ sa s silou,
     <br/>
     bys’ mocou bola, dupla na reťaz,
     <br/>
     k nám pritúlila sa a stala milou
     <br/>
     pre národ náš.
     <br/>
     <br/>
     Tys’ viedla z rumov, dymu, cintorínov,
     <br/>
     z rán, reťazí, kde bola temnica…
     <br/>
     Ja v mene mŕtvych, živých drahých synov
     <br/>
     pozdravujem Ťa, Banská Bystrica.
     <br/>
     <br/>
     <span class="emphasis">
      <em>
       22. augusta 1945
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579332" name="ftn.id2579332">
        67
       </a>
       ]
      </sup>
      <span class="emphasis">
       <em>
        Banská Bystrica
       </em>
      </span>
      — Bratislava 22. augusta 1945. Rukopis básne
               s tým istým názvom, ale s podtitulom K povstaniu je v zošite RJJ č. 20.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579375">
       </a>
       Predtým
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2579389" name="id2579389">
      68
     </a>
     ]
    </sup>
   </p>
   <p>
   </p>
   <div class="literallayout">
    <p>
     Predtým ho bolo počuť všade,
     <br/>
     že robí dobrú politiku,
     <br/>
     keď vešia metál každej zrade
     <br/>
     a pravde do pŕs vráža dýku.
     <br/>
     <br/>
     Rozkvitla zrada. Skrvavená
     <br/>
     sa pravda v lesoch schovávala,
     <br/>
     dnes schováva sa on a nemá
     <br/>
     hovorí pravda. Bohu chvála!
     <br/>
     <br/>
     <span class="emphasis">
      <em>
       19. septembra 1945
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579389" name="ftn.id2579389">
        68
       </a>
       ]
      </sup>
      <span class="emphasis">
       <em>
        Predtým
       </em>
      </span>
      — Bratislava 19. septembra 1945. Báseň je v Múzeu
               Janka Jesenského pod signatúrou RJJ č. 119.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579429">
       </a>
       28. október 1945
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2579443" name="id2579443">
      69
     </a>
     ]
    </sup>
   </p>
   <p>
   </p>
   <div class="literallayout">
    <p>
     Ktože ich pozbiera, ktože ich vyčísli,
     <br/>
     ktorých sme čakali a ktorí neprišli,
     <br/>
     o ktorých myslíme, už idú, sú k nám v ceste
     <br/>
     a budú hovoriť nám o trýzneniach ešte?
     <br/>
     <br/>
     Kdeže je generál Viest, kde je Golián,
     <br/>
     kde Štunda poslanec, kde milý Ország Ján,
     <br/>
     bystrický Paulíny, náš starý priateľ Vilo?
     <br/>
     Prišiel a zamlčal o nich náš Daxner Cyro.
     <br/>
     Išiel na cintorín s vencom kol mladej hlavy
     <br/>
     s rebríkmi na prsiach a v lícach popolavý.
     <br/>
     Či plynom zhynuli, či olovom, či slučkou
     <br/>
     pán farár velebný Bakoš a velebný pán Bučko?
     <br/>
     Hrušovský Ico, čo sa chcel k smrti biť,
     <br/>
     a keď sa nedá žiť, tak s druhými spolu hniť?
     <br/>
     <br/>
     A toľko iných niet. Dobehli svoju métu.
     <br/>
     No najhlavnejší z nich všetkých predsa je tu,
     <br/>
     najväčšmi týraný, najčernejší ker
     <br/>
     náš dvadsiaty ôsmy, náš krásny október,
     <br/>
     čo všetkých objíma a tisne v líca perny
     <br/>
     tým, ktorí dokonca mu boli vždycky verní,
     <br/>
     prišli, či neprišli zas na otcovskú hrudu
     <br/>
     v rukách a na srdci ich večne nosiť budú.
     <br/>
     <br/>
     Vitaj, náš október, hoc’ horíš plameňom,
     <br/>
     ty leto znamenáš aj v hvizde jesennom,
     <br/>
     len keby došli tiež tí naši bratia milí,
     <br/>
     čo Teba vzývajúc Tvoj príchod pripravili.
     <br/>
     <br/>
     <span class="emphasis">
      <em>
       Bratislava 21. októbra 1945
      </em>
     </span>
     <br/>
    </p>
   </div>
   <p>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579443" name="ftn.id2579443">
        69
       </a>
       ]
      </sup>
      <span class="emphasis">
       <em>
        28. október 1945
       </em>
      </span>
      — Bratislava 21. októbra 1945. Rukopis básne
               je v zošite RJJ č. 20.
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579506">
       </a>
       Do pamätníka pani Oľge Jurkovej-Kraftovej
      </h2>
     </div>
    </div>
   </div>
   <p>
   </p>
   <p>
   </p>
   <p>
    <sup>
     [
     <a class="footnote" href="#ftn.id2579522" name="id2579522">
      70
     </a>
     ]
    </sup>
   </p>
   <p>
   </p>
   <div class="literallayout">
    <p>
     Mne mladých kvetov pri trhaní
     <br/>
     žalostne srdce zanôti.
     <br/>
     Nie, netrhajte, milosťpani,
     <br/>
     rozplamenené životy,
     <br/>
     neklaďte mŕtvolky ich na stôl,
     <br/>
     jednu ku druhej do vázy,
     <br/>
     je krajší kvet, kde tíško rástol
     <br/>
     a tešil všetkých sto razy.
     <br/>
     <br/>
     <span class="emphasis">
      <em>
       Bratislava 24. novembra 1945
      </em>
     </span>
     <br/>
    </p>
   </div>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579522" name="ftn.id2579522">
        70
       </a>
       ]
      </sup>
      <span class="emphasis">
       <em>
        Do pamätníka pani Oľge Jurkovej — Kraftovej
       </em>
      </span>
      — Bratislava 24.
               novembra 1945. Rukopis básne je pod signatúrou RJJ č. 109, ale aj v rukopisnom zošite
               RJJ č. 20, kde báseň pravdepodobne prepísala básnikova manželka. Báseň v rukopisnom
               zošite RJJ č. 20 má názov „Posledný verš“.
     </p>
    </div>
   </div>
  </div>
 </body>
</html>
