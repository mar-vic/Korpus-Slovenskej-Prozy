<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2523028">
       </a>
       Filozofický rozhovor o svete
      </h2>
     </div>
    </div>
   </div>
   <p>
   </p>
   <p>
   </p>
   <p>
    „Kde brat Prosper?“ tázal sa správca komorského panstva,
    <sup>
     [
     <a class="footnote" href="#ftn.id2523044" name="id2523044">
      1
     </a>
     ]
    </sup>
    Kulčinský, keď prišiel predvečerom uznojený s poľa domov a pohodil svoj slamený
      klobúk na posteľ.
   </p>
   <p>
    „V záhrade,“ odvetila vľúdne mladá, pekná žienka.
   </p>
   <p>
    „Čo robí?“
   </p>
   <p>
    „Čo vždy, to i teraz, číta. Ten si naozaj vyvolil povolanie po chuti, keď sa stal mníchom.
      Nič ho neteší, len tie knihy.“
   </p>
   <p>
    „Poďme ho trochu rozhovoriť,“ navrhol Kulčinský, mladý muž s hustou čiernou bradou, v
      ľahučkom letnom kabátiku. „Daj ta priniesť kvasnej vody
    <sup>
     [
     <a class="footnote" href="#ftn.id2523081" name="id2523081">
      2
     </a>
     ]
    </sup>
    a vína. Mám veliký smäd.“
   </p>
   <p>
    „Musíš ale zaviesť učený shovor,“ uškrnula sa Lujza; „ináč bude sa mu zívať. S ním o inom
      nehovor, ako o veciach učených.“
   </p>
   <p>
    „Alebo o politike a svetových udalostiach,“ dodal Kulčinský. „Znám dobre jeho povahu.“
   </p>
   <p>
    Lujza pobehla do pivnice, vyniesla sklenku kvasnej vody, sklenku vína a poslala po slúžke
      do záhrady. Potom hodila na seba priezračnú sačkovú šatku, pojala trojročnú dcérušku Sidóniu
      za rúčku, ju vzal otec popod pazuchu, a tak šli do záhrady k Prosperovi.
   </p>
   <p>
    Bol to premonštrát
    <sup>
     [
     <a class="footnote" href="#ftn.id2523120" name="id2523120">
      3
     </a>
     ]
    </sup>
    a učbár filozofie,
    <sup>
     [
     <a class="footnote" href="#ftn.id2523135" name="id2523135">
      4
     </a>
     ]
    </sup>
    veľmi učený muž. Majúc od prirodzenosti náklonnosť k štúdiám a súc i úradom na to
      nútený, čítal ustavične. Zo žartu nazývali ho živou knižnicou. Na prázdniny chodieval vždy k
      švagrovi Kulčinskému a vrúcne milovanej, vzdelanej sestre. Hovorieval, že ide požiť čerstvého
      vidieckeho povetria, priviezol ale vždy so sebou kopu kníh. Našli ho i teraz pod révovou
      klenbou, pri jedľovom stole, na ktorom už stály sklenky a poháre, v knižke pohrúženého.
   </p>
   <p>
    Slúžku si ani nepovšimol, ale pri príchode Kulčinských odložil knižku, bozkal a vzal na
      lono maličkú Sidóniu.
   </p>
   <p>
    Kulčinský hneď otvoril sklenky, nalial sebe i švagrovi, a s velikým chvatom vypil dva
      poháre jeden za druhým.
   </p>
   <p>
    Lujza riekla s ľúbezným úsmevom: „Ty zase len v tých knihách, brate.“
   </p>
   <p>
    „A čo čítaš, švagor?“ vzal Kulčinský knižku do ruky. „A! rozhovory Platónove.
    <sup>
     [
     <a class="footnote" href="#ftn.id2523181" name="id2523181">
      5
     </a>
     ]
    </sup>
    Škoda tým trudiť sa. Platón, Aristoteles
    <sup>
     [
     <a class="footnote" href="#ftn.id2523196" name="id2523196">
      6
     </a>
     ]
    </sup>
    sa prežili. Ich diela patria medzi staré haraburdie.“
   </p>
   <p>
    „Či tak?“ pustil Prosper malú Sidóniu. „A ja predsa väčšiu mám záľubu v tých krátkych,
      duchaplných rozhovoroch, než v tých predlhých, temných sústavách nemeckých filozofov. Je to
      púhe slovičkárstvo a blúdenie za medzami rozumu.“
   </p>
   <p>
    „Divná vec!“ pokrútil Kulčinský hlavou. „To pripúšťam, že sa starí chutnejšie čítať dajú:
      ale vzhľadom na pravdu, ktorú vo filozofii hľadáme, naši predsa musia byť ďalej. Oni použili
      starých, prijali všetko, čo v nich bolo dobré, a nadto majú mnoho, čoho tamtí mať nemôžu.
      Ohromný postup v prírodných vedách musel nekonečne zdokonaliť i abstraktné chápanie sveta.
      Dávni filozofi hovoria pekne, lež ako ľúbezné deti: novovekí píšu nudne, lež ako zrelí muži.“
   </p>
   <p>
    „Keby sa držali prirodzených medzí rozumu,“ hodil Prosper rukou. „Ale chcú vysvetliť, čo
      nikto pochopiť nemôže.“
   </p>
   <p>
    „Už samo kresťanstvo,“ zamiešala sa Lujza, „podáva kresťanským filozofom na ruku istú a
      neomylnú pravdu.“
   </p>
   <p>
    „Pravda je ľudská, nie kresťanská,“ odvetil jej Prosper. „A novovekí filozofi ani nemajú
      nič spoločného s kresťanstvom, ba odporujú mu, zavrhujú doprosta všetko zjavenie, mudrujú bez
      ohľadu na vierouku kresťanskú, na Písmo sväté, na cirkev. Tak už v základnom názore srovnávajú
      sa s filozofmi gréckymi, odporujú filozofii židovskej. Táto považuje svet za stvorenie božie:
      naši filozofi pokladajú hmotu napospol za večnú.“
   </p>
   <p>
    „To pravda,“ riekol Kulčinský, „odporuje našim kresťanským pochopom a biblii. Učili sme sa
      v katechizme, že Boh stvoril svet z ničoho a Mojžiš rozpráva, že ho stvoril za šesť dní.“
   </p>
   <p>
    „Našim pochopom a ustálenému učeniu áno,“ prisvedčil Prosper, „s bibliou však by sa v
      súhlas uviesť dalo. Lebo Mojžišovo slovo „bará“ — stvoril, učinil — nevylučuje predbežné
      jestvovanie hmoty. Bo čo nasleduje, to nás núti Mojžišove slová pojať tak, že hovorí len o
      zriadení sveta, menovite zeme. Tak zaiste povedá, že ,zem bola nesličná a pustá‘. Teda už
      bola, keď Boh riekol: ,buď svetlo, buď obloha, buď more‘. Ak vezmeme na pomoc iné, v sbierke
      Písma svätého obsažené knihy, tu, pravda, čítame v 3. Mach. 7, 28, že ,Boh učinil všetko z nebylín‘,
    <sup>
     [
     <a class="footnote" href="#ftn.id2523300" name="id2523300">
      7
     </a>
     ]
    </sup>
    ale zase čítame v Múdr. 11, 17,
    <sup>
     [
     <a class="footnote" href="#ftn.id2523317" name="id2523317">
      8
     </a>
     ]
    </sup>
    že ,všemohúca ruka božia stvorila svet z hmoty beztvárnej‘. Teda Písmo sväté by
      neodporovalo večnosti hmoty: pravda, ale odporujú prijaté a ustálené články viery.“
   </p>
   <p>
    „A ty, čo myslíš o tom, drahý brat?“ tázala sa Lujza. „Či pokladáš svet za večný, či nie?“
   </p>
   <p>
    „Čo ho pokúšaš, ty Eva?“ pohrozil jej prstom Kulčinský. „Sestra nie sestra, popi sú ľudia
      tajnostkárski. Nám osobám svetským povedia vždy len úradnú pravdu, nikdy nie, čo myslia oni
      sami.“
   </p>
   <p>
    „Áno, áno,“ riekol s trpkým úsmevom Prosper. „My, popi, sme všetci rovnakí. Pravda je
      dobrá len pre nás samých, pre každého iného lož a mámenie. Učíme, čomu sami neveríme, przníme
      rozum ľudský, udržujeme za dobrú plácu blud a povery.“
   </p>
   <p>
    „Tak teda musíme,“ padla mu sestra na šiju, „za pravdu pokladať vždy opak toho, čo vy
      posvätné hlavy hovoríte.“
   </p>
   <p>
    „Nedávno,“ smial sa Kulčinský, „mali sme žart s jedným podnapilým farárom na poľovačke v
      hore. Pripomenuli sme mu ten vtip Cicerónov, že sa diví, ako sa dvaja veštci môžu stretnúť bez
      toho, aby sa nezasmiali. Rozprávali sme mu o jednom učbárovi teologie, ktorému žiaci písma do
      hlavy hodili. Tázali sme sa ho, či vždy všetko s dobrým svedomím učí. A on vyznal, že mu vždy
      trochu úzko, keď má prednášať isté pravdy z katechizmu.“
   </p>
   <p>
    „O mne to len myslieť nebudete,“ pokrútil Prosper hlavou, „že by som dačo dával za pravdu
      vám, čomu sa sám v srdci vysmievam. Zjavím vám úprimne moje presvedčenie. Ale privediem vás k
      nemu otázkami. Povedz mi, švagor, prečo hviezdy s neba nespŕchnu?“
   </p>
   <p>
    „Nedopustí to ich súdržnosť. Bo svetové telesá vzájomne sa držia a hýbu.“
   </p>
   <p>
    „Dobre. Lež či celý svet nerúti sa v dáku nekonečnú priepasť?“
   </p>
   <p>
    „O čiastkach to neplatí, čo o celku. Jednotlivé čiastky majú váhu len preto, že pri
      rýchlom otáčaní sa svetových telies spolu sa túlia, k stredu tiahnu. Celosť všehomíra nezná
      váhu, ani tiaž, ani výšku, ani hĺbku.“
   </p>
   <p>
    „Dobre i to,“ tľapol ho po pleci Prosper. „Vztiahnime to teraz na pochopy vzniku a zániku.
      Len jednotlivé veci vo svete vznikajú a hynú, i to zdánlive. Bo z ničoho nič nevzniká, ani sa
      v nič neobracia. O vzniku a zániku sveta tak reč byť nemôže, ako o jeho váhe a tiaži.
      Podstata, z ktorej vyvinul sa vesmír, nikdy nemohla a nikdy nebude môcť nebyť.“
   </p>
   <p>
    „Mňa uchvacuješ,“ prisvedčil Kulčinský. „Ale by som ti neradil tak otvorene hovoriť pred
      každým, ako pred nami.“
   </p>
   <p>
    „A prečo nie?“ tázal sa Prosper. „Povedal som ti už, že tento svetonázor i starých i
      nových filozofov neodporuje dobre rozumeným posvätným knihám.“
   </p>
   <p>
    „Ale i to si dodal,“ namietol Kulčinský, „že odporuje ustálenej a všeobecne prijatej
      cirkevnej viere. S touto sa postaviť na odpor bolo zadávna nebezpečné pre každého, teraz je
      aspoň pre osobu duchovnú.“
   </p>
   <p>
    „S bubnom na ulicu nejdem,“ uspokojil ho Prosper, „ale bláznivosťou je Dunaj chcieť dlaňou
      zahatiť. Vývin ducha ľudského ide nezastavne svojou cestou. Vieš, ako odporovala cirkev
      sústave Kopernikovej, a všetko bolo márne, i snaha, i strach. Mysleli vtedy obhajcovia
      cirkevnej meravosti, že cirkev pri víťazstve Kopernikovho náhľadu zahynie. Náhľad zvíťazil a
      cirkev zato stojí. Neumorí ju ani to, keď sa prijme učenie o večnosti hmoty; a podľa môjho
      zdania prijať sa musí. Myšlienky sa vyviňujú, zrejú. To nezastaví nikto. Pred vývinom
      myšlienok ani cirkev zatvoriť sa nemôže, s vekom chcej, nechcej postupovať i ona musí.“
   </p>
   <p>
    „Vidíš, mužu,“ zasmiala sa Lujza. „Brat Prosper je úprimnejší, než by sme si to sami
      žiadali. Má čas, že sa nenarodil tri storočia skorej.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2523044" name="ftn.id2523044">
        1
       </a>
       ]
      </sup>
      <span class="emphasis">
       <em>
        Správca komorského panstva
       </em>
      </span>
      — kráľovskej komory. Komorou sa volaly
          panovnícke dôchodky, aj úrady nad nimi ustanovené.
     </p>
    </div>
    <div class="footnote">
     <p>
      <sup>
       [
       <a class="para" href="#id2523081" name="ftn.id2523081">
        2
       </a>
       ]
      </sup>
      <span class="emphasis">
       <em>
        Kvasnej vody
       </em>
      </span>
      (východoslov.) — kyslej vody, medokýšu
     </p>
    </div>
    <div class="footnote">
     <p>
      <sup>
       [
       <a class="para" href="#id2523120" name="ftn.id2523120">
        3
       </a>
       ]
      </sup>
      <span class="emphasis">
       <em>
        Premonštrát
       </em>
      </span>
      — člen katolíckeho cirkevného radu rehoľných
          kanonikov. Pomenovanie pochádza od francúzskeho kláštora Prémontré.
     </p>
    </div>
    <div class="footnote">
     <p>
      <sup>
       [
       <a class="para" href="#id2523135" name="ftn.id2523135">
        4
       </a>
       ]
      </sup>
      <span class="emphasis">
       <em>
        Učbár filozofie
       </em>
      </span>
      (zastar.) — profesor
     </p>
    </div>
    <div class="footnote">
     <p>
      <sup>
       [
       <a class="para" href="#id2523181" name="ftn.id2523181">
        5
       </a>
       ]
      </sup>
      <span class="emphasis">
       <em>
        Platón
       </em>
      </span>
      (427 — 347 pred n. l.) — grécky idealistický filozof, žiak
          Sokratov a učiteľ Aristotelov
     </p>
    </div>
    <div class="footnote">
     <p>
      <sup>
       [
       <a class="para" href="#id2523196" name="ftn.id2523196">
        6
       </a>
       ]
      </sup>
      <span class="emphasis">
       <em>
        Aristoteles
       </em>
      </span>
      (384/3 — 322 pred n. l.) — grécky filozof, najväčší
          učenec staroveku
     </p>
    </div>
    <div class="footnote">
     <p>
      <sup>
       [
       <a class="para" href="#id2523300" name="ftn.id2523300">
        7
       </a>
       ]
      </sup>
      <span class="emphasis">
       <em>
        „Boh učinil všetko z nebylín“
       </em>
      </span>
      — „z těch věcí, kteréž své bytnosti
          neměly“, ako čítať v Palkovičovom vydaní Biblie z r. 1808 (str. 1089). Záborský uvádza v
          zátvorkách aj grécky citát.
     </p>
    </div>
    <div class="footnote">
     <p>
      <sup>
       [
       <a class="para" href="#id2523317" name="ftn.id2523317">
        8
       </a>
       ]
      </sup>
      <span class="emphasis">
       <em>
        Múdr. 11, 17
       </em>
      </span>
      — je to skratka pre apokryfnú Knihu Múdrosti. V
          spomenutom Palkovičovom vydaní (str. 1112) toto miesto zneje: „Neboť nebylo nesnadné tvé
          všemohoucí ruce, kteráž stvořila svět z nesličné věci…“ Aj tu má Záborský v rukopise
          grécky citát.
     </p>
    </div>
   </div>
  </div>
 </body>
</html>
