<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505537">
       </a>
       I. Šťastlivý návrat z učebného ústavu
      </h2>
     </div>
    </div>
   </div>
   <p>
   </p>
   <p>
   </p>
   <p>
    Husia pečienka a čerstvé koláče zapachujú z bočnej chyže u bohatého koželuha Pribíka v
      Krivošanoch. V prednej chyži vyťahujú štrúdľu na stole, zakrytom čistým obrusom, dve ženské,
      jedna nižšia, buclatá, druhá trochu vyššia, tmavej plete, obe s bielymi záponkami a ramenami
      holými dobre vyše lakťov.
   </p>
   <p>
    „Moje drahé premilené decko!“ vzdychla buclatá, domová to pani. „Natrápilo sa mi v tom
      inštitúte. Za tri celé roky lámať si neprestajne hlavu, to nie žart.“
   </p>
   <p>
    „Dosť zle, že ste ju za ten čas ani raz domov nepriviezli,“ riekla vyššia, jej sestra,
      čižmárka. „Už sa musela i značne premeniť.“
   </p>
   <p>
    „A ako!“ prisvedčila buclatá. „Kebys’ ju tak znenazdajky stretla, nepoznala bys’ ju.
      Postava, tvár, hlas, reč, šaty, krok, sebadržanie, všetko sa premenilo. Šla do Košíc ako drúk,
      a teraz je fajná frajla.“
   </p>
   <p>
    „Práve zato,“ nachýlila sa čižmárka k štrúdli, „mali ste ju daraz priviezť, aby nás odrazu
      tak veľmi neprekvapila.“
   </p>
   <p>
    „To je tak, moja drahá sestra,“ zastala domáca v robote. „Madáma Brühlka tvrdila, že
      výchova, ak sa má zdariť, nesmie byť pretrhnutá ani na okamženie. Náhle vraj daktorá z
      paničiek ide domov, čo by len na dva-tri týždne, už sa navracia tak rozstrojená, že treba
      času, až sa zase stane mazuľa schopnou učenia. Chce na jeden dúštek dokončiť celú výchovu. A
      to ti je pani múdra, tá madáma, možno povedať vtelená múdrosť; lenže trochu huhne, hovorí cez
      nos a na očiach nosí akési zelené okuliare. My sme teda nechali tam našu Frndolínku, aby sa
      pretvorenie na frajlu dialo bez prietrže.“
   </p>
   <p>
    „Frndolínku?“ pozrela tázave na ňu a s akýmsi trpkým úsmevom sestra. „Veď ste ju dali
      krstiť Lucou.“
   </p>
   <p>
    „Meno to sa jej videlo sprostým,“ podberala gazdiná cesto, „preto dala si sama iné, i
      priezvisko naše trochu premenila. Nepíše sa viac Pribík, lež Pribéky. No nechže teda bude
      Pribéky Frndolína, keď sa jej tak ľúbi a keď jej to poslúži k šťastiu. Teraz, vieš, Slováci sú
      opovrhnutí.“
   </p>
   <p>
    „Daj Bože,“ zasmiala sa čižmárka, „aby ste neboli aj vy od vašej vlastnej dcéry. Nasýtiš
      sa ty skoro jej frajličkárstva a kišasonstva.
    <sup>
     [
     <a class="footnote" href="#ftn.id2505638" name="id2505638">
      1
     </a>
     ]
    </sup>
    Budeš pri nej len takou sprostou slúžtičkou. Je ti to na nevystátie tie hrdé
      fifleny z tých fabrík na frajle. A či ju pošlete ešte nazpät do Košíc?“
   </p>
   <p>
    „Ak bude treba,“ natriasla koželuhová cesto. „Preto sme poslali pre ňu farára, učeného
      pána. Ako on obsúdi, či je už dokonalá frajla, či nie.“
   </p>
   <p>
    „A či ste sa nebáli,“ namietla čižmárka, „sveriť sedemnásťročné dievča panicovi?“
   </p>
   <p>
    „Iď, iď!“ zavrátila ju domáca. „Čo ty myslíš o duchovnej osobe? Veď to nie dáky ošemetný
      sveták.“
   </p>
   <p>
    „Ba boli by ste tuším radi,“ kropila čižmárka štrúdľu perom omočeným do masla, „keby sa
      dobre tuho oboznámili.“
   </p>
   <p>
    „Pravdu povedať,“ skrivila buclatá ústa, „môj starý by si to žiadal, ale ja, božechráň.
      Dievča s takým majetkom a tak vychované zaslúži inakšie šťastie. Teraz farár a farárka, vieš,
      málo platí vo svete. Z vyšších spoločností sú vytvorení a každý ničomník utiera si o nich
      gambu.“
   </p>
   <p>
    „A na koho predsa tak myslíš?“ posypovala čižmárka štrúdľu na drobno posekanými jabĺčkami.
   </p>
   <p>
    Na to už gazdiná nestihla dať odpoveď, bo zahrčal na dvore vozík. „Tu sú!“ zanechaly
      ženské štrúdľu a vybehly predo dvere, kde už stál maľovaný vozík. Farár sedel na ňom v kapute
      a vysokom pinči. Frndolína mala vlasy načechrané a na nich sedel, ako komprd, malinký slamený
      klobúčik. Dolu chrbtom jej s temena vial biely sačkový závoj, batistové šaty vyčnievaly ďaleko
      z vozíka. Pred nosom držala si vyšívanú bielu šatku, bo ju zarazil obyčajný u koželuhov puch.
   </p>
   <p>
    Čeľaď sa sbehla. Pribatolil sa i tlstý, ako rýdzik rumenný otec z dielne, s remennou
      záponou na vypuklom bruchu.
   </p>
   <p>
    Švitký farár skočil ľahko s vozíka. Frndolíne pomohly dolu matka a tetka, s preradostným
      vítaním. Frndolína bozkala materi a otcovi ruku, tvár a zase ruku, čo sa im veľmi ľúbilo,
      tetke len tvár, i to s akýmsi ostýchaním. Jej zase pribehly dievky pobozkať rúčku, podľa
      obdržaného rozkazu.
   </p>
   <p>
    Frndolína mala tak širokú drótovú krinolínu, že sa ledva vopchala s ňou cez dvere.
   </p>
   <p>
    V chyži riekol farár: „Nous voilà, mademoiselle Frndoline.“
    <sup>
     [
     <a class="footnote" href="#ftn.id2505747" name="id2505747">
      2
     </a>
     ]
    </sup>
   </p>
   <p>
    „Oui, nous sommes ici,“
    <sup>
     [
     <a class="footnote" href="#ftn.id2505757" name="id2505757">
      3
     </a>
     ]
    </sup>
    zašnurovala Frndolína rumennými ústami.
   </p>
   <p>
    Stará klmla starého s velikánskou radosťou, potom objala Frndolíne hlavu a bozkala ju na
      čelo: „Ó ty premúdra moja hlavuška, čo si sa mi namučila v tých Košiciach!“
   </p>
   <p>
    Frndolína sa obzrela po chyži a vzdychla: „Ach, ako to všetko gemein a öde,
    <sup>
     [
     <a class="footnote" href="#ftn.id2505781" name="id2505781">
      4
     </a>
     ]
    </sup>
    keď človek príde z velikého mesta do takéhoto hniezda!“ Potom skrčila tupý noštek:
      „Tejto štrúdli, mamán, tu nesvedčí.“
   </p>
   <p>
    Štrúdľu okamžite vyniesli. Pani matka usadila frajličku na pohovku: „Sadkajže si, sadkaj,
      moje decko; veď ty si teraz ešte len taký hosť.“
   </p>
   <p>
    Farár oddal starému túzovi zvyšné peniaze a o vyplatených uspokojenku.
   </p>
   <p>
    Tento zase pojal farára na stranu a šepol: „Má dosť?“
   </p>
   <p>
    „Nepotrebno viac,“ uškrnul sa farár. „Dokonalá frajla.“
   </p>
   <p>
    Pani matka priniesla škatuľu s perlami, zlatou retiazkou, prsteňmi, náramnicami,
      náušnicami a hľadela bedlive na frajličku, či sa jej všetko ľúbiť bude? Ale táto to prezerala
      s akousi pohrdou a šnurovala ústami, že toto, že iné nie je nach der neuesten façon.
    <sup>
     [
     <a class="footnote" href="#ftn.id2505832" name="id2505832">
      5
     </a>
     ]
    </sup>
   </p>
   <p>
    Otec odpľul: „Fú!“
   </p>
   <p>
    Farár sa zasmial, klepol prst o prst a šepol frajličke: „Monsieur le papa dit, que nous
      sommes fous.“
    <sup>
     [
     <a class="footnote" href="#ftn.id2505850" name="id2505850">
      6
     </a>
     ]
    </sup>
   </p>
   <p>
    Tetke sa to tak protivilo, že odišla, pod zámienkou hlavybolenia, ešte pred obedom domov.
   </p>
   <p>
    Ale farár zostal a zavdal dievčaťu príležitosť ukázať uradovaným rodičom, čo sa ich dcéra
      v Košiciach naučila. Parlirovali spolu
    <sup>
     [
     <a class="footnote" href="#ftn.id2505875" name="id2505875">
      7
     </a>
     ]
    </sup>
    hneď francúzsky, hneď nemecky, hneď maďarsky, takže sa matka dobre niekam nepodela
      od radosti.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505638" name="ftn.id2505638">
        1
       </a>
       ]
      </sup>
      <span class="emphasis">
       <em>
        Nasýtiš sa ty skoro jej frajličkárstva a kišasonstva
       </em>
      </span>
      — Nem.
          Fräulein a maď. kisasszony je to isté, čo slovenské slečna. Frajličkárstvom a kišasonstvom
          sa tu rozumie opičenie sa podľa cudzích vzorov (nemecko-maďarských).
     </p>
    </div>
    <div class="footnote">
     <p>
      <sup>
       [
       <a class="para" href="#id2505747" name="ftn.id2505747">
        2
       </a>
       ]
      </sup>
      „Tu sme, slečna Frndolína.“
     </p>
    </div>
    <div class="footnote">
     <p>
      <sup>
       [
       <a class="para" href="#id2505757" name="ftn.id2505757">
        3
       </a>
       ]
      </sup>
      „Áno, tu sme.“
     </p>
    </div>
    <div class="footnote">
     <p>
      <sup>
       [
       <a class="para" href="#id2505781" name="ftn.id2505781">
        4
       </a>
       ]
      </sup>
      <span class="emphasis">
       <em>
        Ach, ako to všetko gemein a öde
       </em>
      </span>
      (nem.) — sprosté a pusté
     </p>
    </div>
    <div class="footnote">
     <p>
      <sup>
       [
       <a class="para" href="#id2505832" name="ftn.id2505832">
        5
       </a>
       ]
      </sup>
      Podľa najnovšieho vzoru.
     </p>
    </div>
    <div class="footnote">
     <p>
      <sup>
       [
       <a class="para" href="#id2505850" name="ftn.id2505850">
        6
       </a>
       ]
      </sup>
      Slovná hra: fous (čítaj fú) = blázon. „Pán otec hovorí, že sme blázni.“
     </p>
    </div>
    <div class="footnote">
     <p>
      <sup>
       [
       <a class="para" href="#id2505875" name="ftn.id2505875">
        7
       </a>
       ]
      </sup>
      <span class="emphasis">
       <em>
        Parlirovali spolu
       </em>
      </span>
      (z franc.) — hovorili
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505894">
       </a>
       II. Súd farárov o výchove Frndolíninej
      </h2>
     </div>
    </div>
   </div>
   <p>
   </p>
   <p>
   </p>
   <p>
    Farár trochu sa pretvaroval, ako uvidíme z toho, čo hovoril doma.
   </p>
   <p>
    Mal pri sebe sestru, ktorá mu viedla celé gazdovstvo. Bola to mlynárska dcéra, teda dievča
      bez vyššej výchovy, ale farár ju sám vzdelal. Sdelil jej najhlavnejšie a najpotrebnejšie
      pravdy z deje- a zemepisu, silozpytu, prírodovedy, naučil ju počtovať, pravidelne čítať a
      písať slovensky, dával jej čítať knižky. Do gazdovstva rozumela sa z domu, ženským prácam ju
      dal učiť. Bol by z nej mal či poľný hospodár, či remeselník veľmi rozumnú a spôsobnú
      spoločnicu života, ale nemala šťastie, lebo tvár jej bola zohyzdená sypanicami, rapavá, žltými
      škvrnami posiata. Pre ňu neženil sa farár. „Budeme,“ hovorieval, „gazdovať spolu do smrti.“
   </p>
   <p>
    Keď sa preobliekol do županu, ozvala sa sestra: „Martinko! Dlho ešte budem u teba
      gazdiniť?“
   </p>
   <p>
    „Odkiaľ tá otázka?“ uškrnul sa farár, nakladajúc si dohán do dymky.
   </p>
   <p>
    „Nerob žiadne tajnosti,“ narušila ho sestra. „Lucuša.“
   </p>
   <p>
    „Neprezývaj ju,“ skočil jej brat do reči. „Ona je už nie viac Luca, ale frajla Frndolína
      von Pribéky.“
   </p>
   <p>
    „Tým viac sa hodí pre teba,“ zaškúlila sestra. „Je jediná dedička dvoch domov, mnohých lúk
      a rolí, značných istín. Teba nie darmo poslali po ňu rodičia a s paničkou nazreli ste si snáď
      do očú, keď ste tak pekne jeden druhému po boku sedeli. Bude veselie? He!“
   </p>
   <p>
    „Nebude, Marika,“ potriasol farár hlavou. „Dievča to má nesmiernu pýchu, chce za dačo
      platiť vo svete. Utiahnutý život farársky nie je pre ňu. Nešla by za mňa, a hoci by šla, ja ju
      nechcem. Ak sa kedy ožením, vyhľadám si ženu a nie paniu. Ani žiť z lásky ženinej nechcem.“
   </p>
   <p>
    „Múdro,“ pochválila ho uspokojená sestra. „My ženské sme zlé. Máme rohy, keď máme truhlu
      plnú. Ale múdrosťou sa obrala Frndolína v tých Košiciach?“
   </p>
   <p>
    „V tej jatke Slovákov?“ hodil farár rukou. „Vysokomyseľná Brühlka učinila ju podobnou
      sebe, naučila ju všetkému, čo jej netreba. Trochu nemčiny, trochu maďarčiny, trochu
      francúzštiny, trochu muziky, trochu tanca: ale zatratene mnoho pýchy, odrodilosti, pachtenia
      po módach a nesmyselných šperkoch, modlárstva obleku. Vecného nenaučila sa nič. Prišla vlastne
      tak nevedomá, ako pošla, bo i sama Brühlka je prázdny klas. Nemá ani v tých cudzích rečiach
      náležitej zbehlosti. Ty viac vieš ako ona. Je to lútka v módnom rúchu, nalíčená farbou cudzej
      vzdelanosti, šepleta, povolaná na to, rozširovať babylonskú smiešaninu jazykov, prevrátené
      smýšľanie, kaziť v puku mladé pokolenie. Bolo by pre ňu lepšie bývalo len tu doma sa pocvičiť.
      Žiaľ, že nemáme slovenský dievčenský ústav, kde by sa dcéry zámožnejších slovenských rodičov
      učily v materčine potrebné veci, sloh, pravopis, uspôsobily na použitie národnej spisby. V
      tých ungrisch-deutsch a deutsch-ungrisch ústavoch
    <sup>
     [
     <a class="footnote" href="#ftn.id2506018" name="id2506018">
      8
     </a>
     ]
    </sup>
    učia sa, pravda, Nemkyne a Maďarky i užitočné veci, ale naše Slovenky len prázdne
      cudzie reči. Tie madámy po mestách len kazia, odcudzujú životu dievčatá slovenské, činia ich
      nespokojnými so svojím stavom, budia v nich šialené túhy, nechuť k svojeti, opičiarstvo,
      zapieranie seba, takže nie je s nimi na vystátie. Dosť som to trúbil Pribíkovým. On by si dal
      povedať, ale ona je neústupná v svojej márnomyseľnosti. Uvidia, čoho sa z nej dožijú. Privedie
      ich svojimi šialenými vrtochmi na mizinu a sama bude nešťastná. Mohol by som dopredu opísať
      jej život.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2506018" name="ftn.id2506018">
        8
       </a>
       ]
      </sup>
      <span class="emphasis">
       <em>
        V týchto ungarisch-deutsch a deutsch-ungarisch ústavoch
       </em>
      </span>
      (nem.) —
          maďarsko-nemeckých a nemecko-maďarských
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578055">
       </a>
       III. Nemilá návšteva
      </h2>
     </div>
    </div>
   </div>
   <p>
   </p>
   <p>
   </p>
   <p>
    Čo takto súdil a veštil o dievčati farár, ona mala nemilú návštevu. Jej dôverná tovariška
      z detských liet, mäsiarovie Zuzička, nečakala na prvú návštevu s jej strany, lež náhle začula
      o príchode svojej dobrej Lucuše, hneď pobehla do Pribíkových.
   </p>
   <p>
    Frndolína vykladala práve z kufra svoje rozmanité šperky, keď Zuzička vbehla uradovaná.
   </p>
   <p>
    „Vitaj, drahá moja Lucuška, v Krivošanoch, vitaj. Ó ako som ťa postrádala za tri roky! Ako
      sa mi cnelo bez teba! To bola pre mňa celá večnosť. Každú hodinu som ťa spomínala, každú noc
      sa mi snívalo s tebou.“ S tým jej letela do náručia. Ale Frndolína učinila mrzkú tvár a
      odtiahla sa. Bola vcele faché, že taká šťúpla gemeines Mensch
    <sup>
     [
     <a class="footnote" href="#ftn.id2578098" name="id2578098">
      9
     </a>
     ]
    </sup>
    jej ešte tyká a opovažuje sa bežať do bozkávania.
   </p>
   <p>
    Do Zuzičky, ako by strelil. Srdce jej zlupotalo, krv vstriekla do tvári. „To už nie tá,“
      myslela si, „čo predtým. Ona už nie je mi roveň. Premenila sa na pyšnú kišasonku.“
   </p>
   <p>
    Obe sa cítily hlboko urazenými, Zuzička pýchou, Frndolína dotieravosťou. Hovorily potom
      len preto, aby sa nerozišly ako osvedčené nepriateľky.
   </p>
   <p>
    Vysoká frajla bola predsa tak blahosklonná, že ponúkla Zuzičke stoličku a zaviedla reč na
      miestne novinky, ktorá sa vydala, ktorý oženil, kto sa narodil, kto umrel.
   </p>
   <p>
    Zuzička si dovolila poznamenať, že kišasonka reč veľmi premenila, miešajúc do slovenčiny
      slová, ba celé priepovede cudzie, ktorým ona nerozumie.
   </p>
   <p>
    Frndolína sa uškrnula s poľutovaním: „To hovoria i papá i fraumutra,
    <sup>
     [
     <a class="footnote" href="#ftn.id2578157" name="id2578157">
      10
     </a>
     ]
    </sup>
    bo neznajú vyšší svet. To len sprostáci hovoria čisto slovensky, vornehm ľudia
    <sup>
     [
     <a class="footnote" href="#ftn.id2578171" name="id2578171">
      11
     </a>
     ]
    </sup>
    miešajú tri, štyri reči. A ja som už i zabudla tú sprostú slovenčinu, bodaj by som
      ju nebola nikdy poznala.“
   </p>
   <p>
    Rozhovor netrval dlho, keď i jedna i druhá bola ako na tŕní. Vznešená frajla chcela sa čím
      skôr zbaviť gemeinmenču a gemeines Mensch pomeškala trochu len zato, aby odišla s menšou
      hanbou.
   </p>
   <p>
    Pri odchode riekla Frndolína: „A vieš čo, Zuzička? Ja som si meno premenila. To je tak
      gemein, Luca, ako dáka Kuchelmensch.
    <sup>
     [
     <a class="footnote" href="#ftn.id2578204" name="id2578204">
      12
     </a>
     ]
    </sup>
    Nazývaj ma odteraz Pribéky Frndolínou.“
   </p>
   <p>
    „A môžeme si aj dvojiť,“ dodala Zuzča a pošla, aby viac nikdy neprišla.
   </p>
   <p>
    „Mon Dieu!“
    <sup>
     [
     <a class="footnote" href="#ftn.id2578225" name="id2578225">
      13
     </a>
     ]
    </sup>
    ťažobila si, po jej odchode frajla, „čo to musí vystáť eine Person von Bildung
    <sup>
     [
     <a class="footnote" href="#ftn.id2578237" name="id2578237">
      14
     </a>
     ]
    </sup>
    s takými sprostými slovenskými vrkočmi.“
   </p>
   <p>
    Zuzička rozprávala tovariškám, ako ju prijala Lucuša, teraz už Frndolína, a bolo z toho
      mnoho smiechu po Krivošanoch.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578098" name="ftn.id2578098">
        9
       </a>
       ]
      </sup>
      <span class="emphasis">
       <em>
        Bola vcele faché, že taká šťúpla gemeines Mensch
       </em>
      </span>
      — Franc. facheux
          je mrzutý, nevrlý, nem. gemeines Mensch značí obyčajný človek, jednoduchá persóna.
     </p>
    </div>
    <div class="footnote">
     <p>
      <sup>
       [
       <a class="para" href="#id2578157" name="ftn.id2578157">
        10
       </a>
       ]
      </sup>
      <span class="emphasis">
       <em>
        To hovoria i papá i fraumutra
       </em>
      </span>
      (nem.) — i otecko, i pani
          matka
     </p>
    </div>
    <div class="footnote">
     <p>
      <sup>
       [
       <a class="para" href="#id2578171" name="ftn.id2578171">
        11
       </a>
       ]
      </sup>
      <span class="emphasis">
       <em>
        Vornehm ľudia
       </em>
      </span>
      (nem.) — vznešení, vynikajúci
     </p>
    </div>
    <div class="footnote">
     <p>
      <sup>
       [
       <a class="para" href="#id2578204" name="ftn.id2578204">
        12
       </a>
       ]
      </sup>
      <span class="emphasis">
       <em>
        Ako dáka Kuchelmensch
       </em>
      </span>
      (nem.) — kuchynská persóna, osoba
     </p>
    </div>
    <div class="footnote">
     <p>
      <sup>
       [
       <a class="para" href="#id2578225" name="ftn.id2578225">
        13
       </a>
       ]
      </sup>
      <span class="emphasis">
       <em>
        Mon Dieu!
       </em>
      </span>
      (franc.) — Bože môj
     </p>
    </div>
    <div class="footnote">
     <p>
      <sup>
       [
       <a class="para" href="#id2578237" name="ftn.id2578237">
        14
       </a>
       ]
      </sup>
      <span class="emphasis">
       <em>
        Eine Person von Bildung
       </em>
      </span>
      (nem.) — vzdelaná osoba
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578262">
       </a>
       IV. Zaneprázdnenie Frndolínino
      </h2>
     </div>
    </div>
   </div>
   <p>
   </p>
   <p>
   </p>
   <p>
    Frajlu potom nikto neobťažoval návštevami, ani ona nechodila inam ako do apatekárových,
      pretože ich dcérka bola tiež v ústave Brühlkinom a ešte tam zostala.
   </p>
   <p>
    Doma sa zaneprázdňovala primerane pyšnej výchove. Jediným jej zamestnaním bolo
      frizírovanie sa v zrkadle, štikovanie, štrikovanie, hekľovanie, tamburirovanie a ako sa
      nazývajú cudzozemskými menami všetky tie ženské roboty našich frajličiek. Len romány chýbaly,
      bo na ich čítanie nebola pripravená. Papá a fraumutra museli neprestajne kupovať batisty,
      hodváby, čipky, sačky, pomády, potom šály, mantle, bundy, klobúčiky, pštrosie perá, stužky a
      podobné potrebnosti.
   </p>
   <p>
    Do roboty z kišasonečky nič. Na pole nevyšla, bo škoda peknej alabastrovej šije. Okolo
      domu pomáhať nehodilo sa pre ňu. Ako mohla v ohromnej krinolíne behať do komory, kuchyne,
      pivnice, na povalu? Veď v zázraku tomto sotva sa mohla pretisnúť cez dvere. Keď si sadla, bola
      ako na bok vyvalená klonka. Pod ňou bol by mohol pohodlne bývať celý kŕdeľ kurčiat. Tento
      výborný francúzsky vynález dišpenzoval ju úplne od všelijakej práce.
   </p>
   <p>
    A to ani nežiadali od nej dobrí rodičia. Lebo ona nebola im roveň, to sami videli. Oni
      sprostí Slováci, ako sami sa titulovať zvykli: kišasonečka však odrazu i Nemkyňa i Maďarka i
      Francúzka. Hrdlovali sa teda len sami, kišasonečku nechali hlboko do dňa spať, potom za dve
      hodiny sa frizírovať, ostatok dňa stráviť pri stolíku. I plnili ochotne všetky jej výdumy a
      vrtochy, nemôžuc jej ničoho odoprieť. Otec síce časom pofrfral, ale sladká fraumutra, tá by v
      ničom nebola zlomila vôľu kišasonečky.
   </p>
   <p>
    Jej pričinením dali priviezť z Viedne i skvostný „Flügel“, ktorý Maďari pokrstili zongora,
      Slováci doteraz znienom a hlasovírom,
    <sup>
     [
     <a class="footnote" href="#ftn.id2578332" name="id2578332">
      15
     </a>
     ]
    </sup>
    ale sprostý koželuh nazval cymbalkom a divil sa, ako to kišasonečka vie bielymi
      ručičkami cymbalkovať.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578332" name="ftn.id2578332">
        15
       </a>
       ]
      </sup>
      <span class="emphasis">
       <em>
        Skvostný „Flügeľ“, ktorý Maďari pokrstili zongora, Slováci doteraz znienom a
            hlasovírom
       </em>
      </span>
      — Nem. Flügel (krídlo) a maď. zongora je to isté, je to klavír.
          Znien a hlasovír sú novotvary, z ktorých si autor uťahuje.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578359">
       </a>
       V. Omrzlosť zapríčinená študentmi
      </h2>
     </div>
    </div>
   </div>
   <p>
   </p>
   <p>
   </p>
   <p>
    Frndolína platila v Krivošanoch za osobu vysoko vzdelanú. Preto, keď študenti chceli
      zahrať slovenské divadlo, obrátili sa na ňu, keby ráčila prevziať jednu úlohu. Ale natrafili
      na svoju.
   </p>
   <p>
    Už na danom jej titule urazila sa náramne. Lebo panslavistickí študenti titulovali ju
      pannou a oslovili „vy“.
   </p>
   <p>
    „Ste, tuším, na omyle, páni,“ stúlila kišasonka pyštek s pohrdou, „hľadáte snáď moju
      slúžku.“
   </p>
   <p>
    Pozvanie za herečku odmrštila s pohŕdaním a vyctila dobre smelcov. „Mon Dieu! Ako to môžu
      gens des lettres a gentilhommes
    <sup>
     [
     <a class="footnote" href="#ftn.id2578402" name="id2578402">
      16
     </a>
     ]
    </sup>
    interesovať sa za takú pöbelsprache a ten paraszt nemzetség?
    <sup>
     [
     <a class="footnote" href="#ftn.id2578415" name="id2578415">
      17
     </a>
     ]
    </sup>
    Keby to bolo ungrisch, deutsch, alebo französisch,
    <sup>
     [
     <a class="footnote" href="#ftn.id2578431" name="id2578431">
      18
     </a>
     ]
    </sup>
    ale slovensky! Ó časy zlé a prevrátené! Wahre Verrücktheit.
    <sup>
     [
     <a class="footnote" href="#ftn.id2578443" name="id2578443">
      19
     </a>
     ]
    </sup>
    Svet sa obracia čím hore tým dolu.“
   </p>
   <p>
    Nešla ani na predstavenie, za čo jej vzdali velikú chválu maďaróni, ale Slováci pomstili
      sa verejne na divadle. Uviedli výjav s ňou na divadlo, ako prolog, rečnili všetko, čo oni
      hovorili a čo ona odpovedala, vylíčili celé svoje prijatie. Ešte i do samého kusu ju vplietli,
      dali najsmiešnejšej osobe meno Frndolína a vložili jej také reči do úst, že musel každý poznať
      v nej Pribíkovie frajlu. Bola potom dlho predmetom smiechu a úškľabkov.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578402" name="ftn.id2578402">
        16
       </a>
       ]
      </sup>
      <span class="emphasis">
       <em>
        Gens des lettres a gentilhommes
       </em>
      </span>
      (franc.) — ľudia od pera
          (literáti) a šľachtici
     </p>
    </div>
    <div class="footnote">
     <p>
      <sup>
       [
       <a class="para" href="#id2578415" name="ftn.id2578415">
        17
       </a>
       ]
      </sup>
      <span class="emphasis">
       <em>
        Za takú Pöbelsprache a ten parasztnemzetség
       </em>
      </span>
      — Prvé cudzie slovo
          je nemecké (reč sberby, alebo hávede), druhé je maďarské (sedliacky rod).
     </p>
    </div>
    <div class="footnote">
     <p>
      <sup>
       [
       <a class="para" href="#id2578431" name="ftn.id2578431">
        18
       </a>
       ]
      </sup>
      <span class="emphasis">
       <em>
        Französisch
       </em>
      </span>
      (nem.) — po francúzsky
     </p>
    </div>
    <div class="footnote">
     <p>
      <sup>
       [
       <a class="para" href="#id2578443" name="ftn.id2578443">
        19
       </a>
       ]
      </sup>
      <span class="emphasis">
       <em>
        Wahre Verrücktheit
       </em>
      </span>
      (nem.) — ozajstné bláznovstvo
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578474">
       </a>
       VI. Módy
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na svojom rúchu a na šperkoch mala vždy čo opravovať, podľa vrtochov neprestajne plynúcej
      a všetko pretvorujúcej módy. Ničomu sa netešila dlho. Po čom najviac túžila, čo s detinskou
      nezbednosťou vymáhala, to skoro odvrhla, pretože to vyšlo z módy. Nosila to potom obyčajne
      matka. Ale stálo to veliké peniaze. Bo ešte i zlaté veci a drahocennosti zamieňala, pochabá,
      so stratou. Otec jej hovorieval, že musí byť sestrou mesiaca, pretože sa mení každodenne ako
      on.
   </p>
   <p>
    Najnápadnejšia premena stala sa s ňou, keď počula, že už krinolíny vyšly z módy a videla
      židovky v uzučkých vyrezávaných šatách. Tu hneď zavolala i ona krajčíra a dala mu všetky svoje
      širočizné šaty na úzke prerobiť. To bol skok od jednej pochabej výstrednosti k druhej. Ktorá
      len toť vyzerala ako sedliacka pec, tá odrazu sa scvrkla na hladkú hlístu.
   </p>
   <p>
    A to aspoň dalo sa urobiť bez velikých nákladkov, ale potom prišla móda, že sa šaty viac
      prerobiť nemohly, musely sa vcele odvrhnúť, kupovať nové.
   </p>
   <p>
    Navrátila sa totiž z ústavu lekárnikova dcéra, v šatách síce úzkych, ale s tak dlhočizným
      chvostom, že sa vliekol za ňou na dva kroky, celkom zablatený a zasmetený. Bo nadvihnúť ho, to
      nie je v móde. Pretože si ho Parížanky nedvíhajú na hladkej a čistej dlažbe, nesmú ho dvíhať
      ani Krivošanky na smetiach a v blate, takže šaty treba každodenne prať a hladiť.
   </p>
   <p>
    Frndolína bola celkom bez seba, keď uzrela mladšiu spolužiačku, a keď jej táto nahovorila,
      že je už i jej „kopfpuc“
    <sup>
     [
     <a class="footnote" href="#ftn.id2578542" name="id2578542">
      20
     </a>
     ]
    </sup>
    rococo, žltá farba nie je v móde, stužky že sa teraz nosia lillá, čipky úzke a
      podobné hlúpstva. Za to sa hanbila ako za zločin, že zaostala za svetom. „Tak to,“ horekovala,
      „v takomto Kocúrkove nemôžeš nikdy držať krok so svetom. Až vtedy sa dozvieš, aká je najnovšia
      móda, keď už zostarla.“ Ponáhľala sa však chybu napraviť.
   </p>
   <p>
    S odobrením matkiným šla hneď do sklepu, nakúpila „moderných štofov“ a dala si našiť šiat
      s chvostom. Nakúpila i iných módnych šperkov, medzi nimi pávie pero, ktoré potom nosila na
      ulici v ruke ako vojak ručnicu.
   </p>
   <p>
    Otec, ktorý už dávno hľadel na tie flance a tú ničomnú márnotratnosť krivým okom,
      vzplanul, keď videl ten zázrak. „Čo? Ty kráľovná? Čakaj, budem ti držať nohsledku, ktorá nič
      iného nebude robiť, ako dvíhať tvoj chvost a nosiť ho za tebou.“
   </p>
   <p>
    A ešte väčšmi sa nasrdil, keď kupec, krajčír a mašamódka poslali svoje účty. „Ký pekelný
      diabol,“ dupotal, „už lomcuje vami, vy čudá sveta? Ľutujem, že som ti nedal vrkoč nosiť. Ty
      dokážeš premárniť všetko, čo sme my s matkou nadobudli. Blázon, kto sa teraz žení. Nič vám
      nestačí. Nehodíte sa na iné ako za rozkošnice. Keby som bol mladý, teraz by som sa neženil. To
      terajšie streštené, módami opilé pokolenie nepridá sa k počestnému stavu manželskému.“
   </p>
   <p>
    „Veru, veru, zlý je svet,“ prisvedčila so vzdychom matka. „Ja som nosila čepiec a sukňu
      ešte po starej babke. Teraz sú tie najdrahšie veci na mesiac, na dva. Kto vystačí na svoju
      fiflenu a svoje zvetrelé dcéry, ak sto poddaných nepracuje na neho?“
   </p>
   <p>
    „Ten francúzsky diabol módy,“ horlil ďalej otec, „posadol vás všetky. Ak príde na myseľ
      dákej huhňavej Parížanke postaviť si rohy, amen, všetky budete nosiť rohy.“
   </p>
   <p>
    Frndolína plakala. „Či ona má byť horšia ako druhé?“ Robila rodičom výčitky, že ju poslali
      do vyššieho sveta a teraz jej nedajú podľa neho žiť.
   </p>
   <p>
    Matka čitkala otca: „Už len daj pokoj, mužu, veď jej tie šialenstvá prejdú.“
   </p>
   <p>
    Čoskoro prišly do módy vlásenky, a to tak veliké, že to vyzeralo, ako by tie frajle a
      panie nosily noše na hlavách. Frizéri odrezávali mŕtvym rad radom vlasy, aby z nich hotovili
      ohavnú ženskú okrasu, ktorú ešte rozmnožili konskou srsťou a zrebmi. Frndolína si to tiež
      zaopatrila. Ale náhle sa zjavila pred otcom s chocholom, strhol jej ho a porúbal na kláte. Bol
      z toho veliký plač. Frajluša nevyšla za celý mesiac z domu.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578542" name="ftn.id2578542">
        20
       </a>
       ]
      </sup>
      <span class="emphasis">
       <em>
        „Kopfpuc“ rococo
       </em>
      </span>
      — Nem. Kopfputz je úprava hlavy. Rokoko (z
          franc. rocaille, mušľa) je názov ozdobného štýlu, ktorý nastúpil po baroku vo Francúzsku
          za čias kráľa Ľudovíta XV.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578660">
       </a>
       VII. Prvý pytač
      </h2>
     </div>
    </div>
   </div>
   <p>
   </p>
   <p>
   </p>
   <p>
    Trpkosť otcova, a z čiastky i matkina, pochádzala odtiaľ, že sa nedostavoval pytač na batári,
    <sup>
     [
     <a class="footnote" href="#ftn.id2578677" name="id2578677">
      21
     </a>
     ]
    </sup>
    ako očakávali. „Čo bude z nej?“ tázali sa jeden druhého s rodičovskou
      starostlivosťou, keď už frajlička mala dva krížiky na chrbte a imanie stenčilo sa značne. A tú
      otázku kládla i Frndolína sama sebe. Boli teda veľmi radi všetci, keď sa dostavil pytač na
      poriadnom maľovanom vozíku, čo malo takýto počiatok i priebeh.
   </p>
   <p>
    Matka mala brata úradníka a tento sa postaral, aby vnučka prišla, pokiaľ ešte kvitne, pod
      čepiec. Vyhľadal jej ženícha, mladého kupca, ktorému sa dosť dobre viedlo v Užhorode.
   </p>
   <p>
    Prišiel s ním neočakávane, bez predbežného oznámenia a bez udania príčiny príchodu. Lebo
      opatrný Nemec nechcel kupovať mačku vo vreci. Žiadal napred ohliadnuť svoju budúcu a ponechať
      si slobodu, odstúpiť bez studu, ak by sa mu nezapáčila. To uznal i pán ujček za slušné a
      žiadal i on nadviazať známosť tak, aby vnučka nemala žiaľ v prípade nezdaru. Preto verne
      zachoval tajomstvo.
   </p>
   <p>
    Frndolína a rodičia pokladali návštevu za náhodnú a ak dačo tušili, nebolo to viac, ako sa
      obyčajne tušieva, keď mladý muž príde do domu, kde je dievča na vydaj.
   </p>
   <p>
    Ujček pozoroval bedlive, akú asi tvár učinia mladí ľudia v prvých chvíľach stretnutia. A
      čo videl, to mu dávalo dobrú nádej. Lebo zbadal, že i kupec strieľa unylými zrakmi po panne, i
      táto že pohliada milostne na mladého muža s rumennými lícami, hnedými bajúzikmi a bielunkými
      výložkami na šiji.
   </p>
   <p>
    Keď Frndolína cymbalkovala na cymbalku, obhliadal si ju kupec zozadku, zpredku i zboku s
      úľubou. A keď kupec žiadal vidieť jej práce, ukazovala mu všetko s najväčšou ochotou.
   </p>
   <p>
    Pri stole si sedeli mladí ľudia voči a ujček zbadal, že dievča vždy hľadelo na kupca, keď
      tento nehľadel na ňu, a vždy sklopilo oči, keď on jej blysol do tvári.
   </p>
   <p>
    Po stolovaní šepkal pán ujček tajne s kupcom vo výklenku okna. Bolo počuť kupca: „Na každý
      pád prosím ju osloviť.“
   </p>
   <p>
    Keď teda vstúpila Frndolína s čiernou kávou, ozval sa pán ujček: „Frndolínka, my sme tu
      nie náhodou. A vieš, načo sme prišli? Tento mladý muž hľadá si tovarišku života. Pôjdeš zaňho?
      He!“ lapil ju za ruku.
   </p>
   <p>
    Frndolína to očakávala a predsa vstriekla jej krv do tvári. Vytrhla svoju ruku z ruky
      ujčekovej, zakryla si oči a odvrátila sa.
   </p>
   <p>
    „No povedz,“ nástojil ujček, „nestyď sa. Dievča je na to, aby sa vydalo.“
   </p>
   <p>
    „Jaj, vydať sa!“ lapila sa Frndolína za hlavu a ušla von.
   </p>
   <p>
    Kupec sa začervenal ako kohútí hrebeň. Ujček a rodičia darmo vyhovárali dievča panenským
      studom. Kupec vyšiel na dvor, zavolal na kočiša „priahaj“ a poď k Užhorodu.
   </p>
   <p>
    Mala potom Frndolína čo počúvať. Ujček, otec, matka mydlili jej hlavu; „Ty sprosták, ty
      trup! Taký móres si sa naučila v Košiciach? Keby si bola rozumná, bola by si alebo hneď
      privolila, alebo vyžiadala si úctive čas na poradu s rodičmi. Ale tys’ divá koza, sprostá
      dievka v rúchu panskom.“
   </p>
   <p>
    A nebolo treba činiť jej väčší žiaľ, ako ho bez toho mala. Bola by si hlavu tĺkla o múr,
      že sa tak hlúpo a surove zachovala.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578677" name="ftn.id2578677">
        21
       </a>
       ]
      </sup>
      <span class="emphasis">
       <em>
        Pytač na batári
       </em>
      </span>
      (maď.) — v bričke, hlbokom kočiari
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578836">
       </a>
       VIII. Druhý pytač
      </h2>
     </div>
    </div>
   </div>
   <p>
   </p>
   <p>
   </p>
   <p>
    Mala potom za viac rokov nežiadaný pokoj od pytačov. Batár nechodil, remeselník sa bál
      takej pávy, hoci už mnoho upustila od svojej pochabosti a pýchy. Už nešnurovala tak ústami,
      ani nenasledovala všetky módy, bo ani nemohla. Koželuhovi už nešlo viac tak, ako za dávnych
      časov. Už sa i role a lúky predávaly. Nemohly sa teda vyhadzovať tisícky na pochabé módy.
   </p>
   <p>
    Miesto toho mali rodičia iné nákladky na odkvitajúcu dcéru. Vábili do domu mladých ľudí,
      dávali hostiny a plesy, aby len pošla dáko od ruky.
   </p>
   <p>
    Medzi inými častejšie do domu zvanými a hostenými bol i jeden obstarný kasnár. Tento javil
      k Frndolíne najväčšiu náklonnosť, a ona tiež v ňom skladala najväčšiu nádej, vyznačovala ho
      pred inými, lichotila mu všemožne, podstrkovala mu i darčeky.
   </p>
   <p>
    Striehla netrpezlivo na okamženie, kedy vyriekne slovo „milujem“ a bola pevne odhodlaná
      nedopustiť sa viac tej chyby, ktorá jej prvého pytača odpudila. Na nešťastie upadla do chyby
      opačnej.
   </p>
   <p>
    Zavďačila sa kasnárovi pekným mešcom na dohán. Kasnár pobozkal rúčku, čo také pekné veci
      vie robiť, a Frndolína sa mu ovesila na krk, objala, pobozkala ho.
   </p>
   <p>
    Následok toho bol, že viac neprišiel. Lebo dievča, zvlášť odkvitajúce, sa zoškliví, náhle
      sa príliš podáva, a muž vždy prchne, keď ho ženská hľadá.
   </p>
   <p>
    Frndolína užierala sa nesmierne, keď sa jej sak roztrhol. Nevedela, čo už má ženská osoba
      robiť. Utekáš, zle; lipneš, nedobre. „Mon Dieu! Tým psím mužom nijako nevyhovieš.“
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578928">
       </a>
       IX. Nemoc a jej liečenie
      </h2>
     </div>
    </div>
   </div>
   <p>
   </p>
   <p>
   </p>
   <p>
    Od velikého ujediska upadla i do nemoci a obľahla, čoho následok bol, že museli volať
      lekárov, aby ju liečili.
   </p>
   <p>
    Najsamprv bol povolaný stoličný fyzikus. Tento na prvý pohľad poznal, v čom je vec. A
      pretože bol muž zámožný, ktorému nič nezáležalo na pár zlatých, urobil ako dakedy divotvorný
      farár Madva. Tento, keď prišiel k nemu zdravý pán pokušovať ho, predpísal mu misu halušiek.
      Náš fyzikus predpísal nemocnej hodného zdravého muža.
   </p>
   <p>
    Rodičia a Frndolína uznali, že by ju, pravda, takýto recept najskôr uzdravil; ale
      pokladali liek za nepraktický, pretože v lekárni mužov nepredávajú.
   </p>
   <p>
    Zavolali teda chirurga, ktorý i v lekárstve fušoval a práve preto ho často volali k
      nemocným, že ničomu nerozumel. Podarilo sa mu vyrvať z tlamy smrti mnohých, ktorí už jednou
      nohou boli na druhom svete, púhou lipovou vodou.
   </p>
   <p>
    Nateraz i on uhodil klincu na hlavu, lenže použil iný liek. Umienil si liečiť duševnú
      nemoc duševne. Dal sa spievať zo Spevníka s nemocnou: „Co Bůh činí, vše dobré jest.“ Ale
      Frndolína odvrátila sa k stene a kývala netrpezlive rukou: „Gehen sie, Herr Doctor, um Gottes
      Willen, gehen sie.
    <sup>
     [
     <a class="footnote" href="#ftn.id2578996" name="id2578996">
      22
     </a>
     ]
    </sup>
    Svätá pieseň, a to ešte slovenská! Mon Dieu! Títo ľudia chcú ma vcele doraziť.“
   </p>
   <p>
    Na liek utrafil až lekár vojenský. Tento mladý, neženatý muž všetko nebezpečenstvo smrti
      odstránil dakoľko sladkými hubičkami. Hneď, ako raz pobozkal frajličku, bolo jej lepšie.
   </p>
   <p>
    Zakrátko vstala čerstvá ako ryba a pán doktor chodil každodenne opatrovať dievočku, o
      ktorej hneď pri prvom pohľade povedal, že neumrela, ale spí. Musel zaiste podržiavať jej slabé
      zdravie a ustavične jej prisluhovať liekom, ktorý mal tak dobrý účinok.
   </p>
   <p>
    Frndolína bola tým vďačnejšia, že jej pán doktor pošepol i o manželstve. Doktor však
      pošiel o pol roka ďalej a paničke počalo byť zle, ďaleko horšie ako predtým. Cítila v sebe,
      úbohá, divné premeny. Nemohla ani pozrieť na mäso, upadovala do mdloby, život počal puchnúť.
   </p>
   <p>
    No, tu zle. Takú nemoc v Krivošanoch nikto nevylieči.
   </p>
   <p>
    Nemocná musela ísť až do Viedne. Tam vzala hospodu v pôrodnici a potrebovala miesto
      lekárov baby, s tak dobrým úspechom, že sa navrátila úplne zdravá.
   </p>
   <p>
    Pravda, že to rodičov stálo jeden dom a otca život. Druhý dom ešte zostával na zjedenie
      vdove a dcére.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578996" name="ftn.id2578996">
        22
       </a>
       ]
      </sup>
      Odíďte, pán doktor, preboha, odíďte.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579070">
       </a>
       X. Frndolína je sama pytačom
      </h2>
     </div>
    </div>
   </div>
   <p>
   </p>
   <p>
   </p>
   <p>
    Frndolína žila potom veľmi utiahnute a bohabojne. Nehľadela viac na šialené módy, bo už
      mala toľko rozumu, že nahliadla ich márnosť. Sama sa priznávala k dvadsiatim piatim rokom, čo
      pri nevydatých ženských dačo znamená. Nechodila nikam, medzi žiadne klebetnice, lež vysedávala
      v chráme ako Anna prorokyňa, až sa svet čudoval. Predtým veľmi nerada chodievala do chrámu, bo
      sa jej to videlo sprostým a sedliackym. Teraz nielen v nedeľu nikdy nechýbala medzi nábožnými,
      lež i vo všedný deň vždy tam bola na modlitbách. Jedným slovom, zo svetáckej mladej paničky
      stala sa bigotná stará panna.
   </p>
   <p>
    Každý deň ju bolo vidno, náhle zazvonili, putovať so spevníkom v ruke do božieho domu, kde
      už mala svoje miestečko tak vyvolené, že ju farár musel vidieť. Vo všedný deň neraz len sama
      jediná sedela v lavici, spievala s rechtorom, modlila sa za farárom. Po modlitbách rada
      čakávala pred kostolom na farára, aby si s ním francúzsky pohovorila. Zvala ho úsilne do domu
      na malý obedík, on ale ponuku nikdy neprijal.
   </p>
   <p>
    Svet sa smial z jej bigoterie, ale panna Frndolína bola figliarka. Vystierala ruky po
      Bohu, aby chytila farára, ktorý stále žil v bezženstve i so svojou rapavou sestrou.
   </p>
   <p>
    V lepších časoch bola by mu istotne dala košík; teraz sa mu sama chcela zavesiť na krk.
      Preto tak pilne chodila na služby božie, stavala sa farárovi pred oči, hľadala jeho obcovanie,
      vábila ho, pochlebovala mu zvlášť nadšeným vychvaľovaním jeho kázní.
   </p>
   <p>
    V pondelok obyčajne už počul pán farár po modlitbách, ako sa veľmi vzdelala panna
      Frndolína jeho včerajšou prenikavou kázňou, ktorá by zaslúžila vytlačiť ju zlatými písmenami.
      Ba i za Slovenku počala sa niesť pred farárom, pretože zbadala, že razí za panslávom.
   </p>
   <p>
    Farár dobre vedel, čo panna Frndolína myslí a hľadá, ale sa len usmieval, čo záletnica
      považovala za dobrý znak. Zdalo sa jej, že raz zbadala i milostné mihnutie. Očakávala teda, že
      farár sa na pytačky dostaví.
   </p>
   <p>
    Ale čas šiel za časom a farár nič. Frndolína vykladala si to tak, že je nesmelý, že sa
      bojí ženskej a umienila si prísť na pomoc jeho ostýchavosti.
   </p>
   <p>
    Smelosti jej nechýbalo, pretože na ňu mohla sa už vztiahnuť táto grécka inotaj:
    <sup>
     [
     <a class="footnote" href="#ftn.id2579183" name="id2579183">
      23
     </a>
     ]
    </sup>
    Zeus, keď stvoril človeka, všetky iné vlastnosti vložil do neho, len stydlivosť
      vložiť zabudol. Velil jej vtisnúť sa nasilu cez zástup. Stydlivosť zpočiatku odporovala, potom
      sa tomu podrobila, ale pod výnimkou. „Vojdem síce,“ hovorila, „lež Láska nech nechodí. Náhle
      vojde Láska, ja v tom okamžení utečiem.“ Frndolína otvorila dávno svoje srdce Láske nečistej,
      preto prchla z neho Stydlivosť.
   </p>
   <p>
    Obliekla sa jedného dňa čo možno najkrajšie, pošla do kostola a z kostola za farárom do
      chyže.
   </p>
   <p>
    „Ach, pán farár,“ rečie, „oni sú taký nesmelý. Musím im sama prísť v ústrety na pol
      cesty.“
   </p>
   <p>
    „V čom?“ táže sa zarazený farár.
   </p>
   <p>
    „Veď oni dobre vedia.“
   </p>
   <p>
    „Ba neviem.“
   </p>
   <p>
    „Vedia, čo je medzi nami.“
   </p>
   <p>
    „Čo?“ táže sa zase farár, prekvapený nestydatosťou ženštiny.
   </p>
   <p>
    „Nuž tie oddávky.“
   </p>
   <p>
    „Čo za oddávky?“
   </p>
   <p>
    „Naše,“ pozrela s núteným úsmevom na neho Frndolína. „Nech píšu ohlášky.“
   </p>
   <p>
    „To je nedorozumenie,“ vetí farár, „a konečne neviem, čím som zavdal na to príležitosť.“
   </p>
   <p>
    „Prosím, prosím, preč s tou kňazskou ostýchavosťou,“ nástojí Frndolína. „V nedeľu môžu byť
      prvé ohlášky. Ja neodporujem.“
   </p>
   <p>
    „Ale čo sa im robí?“ teká po chyži farár. „Sľúbil ja im dakedy manželstvo?“
   </p>
   <p>
    „Prečže, preč s tým okúňaním,“ súri pytačka. „Ja znám túžbu ich šľachetného srdca a stále
      sa boja s tým hervortretovať.
    <sup>
     [
     <a class="footnote" href="#ftn.id2579267" name="id2579267">
      24
     </a>
     ]
    </sup>
    Načo to? Mon Dieu! Veď sám Boh povedá, že nie je dobre človeku samotnému. Pridáme
      sa jeden druhému. Oni potrebujú pomocnicu, ja pomocníka. Nám obidvom sa spomôže. Nech píšu
      ohlášky. Večer môžeme sa srukovať.“
   </p>
   <p>
    „Táto bezočivica,“ pomyslel si farár, „chce ma strachom donútiť k ženitbe. Musím sa teda
      zabezpečiť, aby mi nenarobila ostudu.“
   </p>
   <p>
    „Poďte,“ otvoril dvere na bočnej chyži, kde meškala jeho sestra, „budete mi za svedkov, že
      táto poctivá panna prišla ma pýtať za muža.“
   </p>
   <p>
    Sestra a jej dve priateľky vošly, Frndolína prchla ako oparená.
   </p>
   <p>
    Nebolo ju potom viac vídať v kostole, nielen vo všedný deň, lež ani v nedeľu.
   </p>
   <p>
    Matka neprežila dlho túto hanbu a Frndolína dogazdovala. Skoro predala i druhý dom.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579183" name="ftn.id2579183">
        23
       </a>
       ]
      </sup>
      <span class="emphasis">
       <em>
        Grécka inotaj
       </em>
      </span>
      (knižné slovo) — rébus, hádanka
     </p>
    </div>
    <div class="footnote">
     <p>
      <sup>
       [
       <a class="para" href="#id2579267" name="ftn.id2579267">
        24
       </a>
       ]
      </sup>
      <span class="emphasis">
       <em>
        Stále sa boja s tým hervortretovať
       </em>
      </span>
      (nem.) — predstúpiť
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579321">
       </a>
       XI. Šťastie i nešťastie na Maďaroch
      </h2>
     </div>
    </div>
   </div>
   <p>
   </p>
   <p>
   </p>
   <p>
    Predaj domu mal však tiež inú príčinu, nielen núdzu. Frndolína mala ešte svoje
      drahocennosti všetky, keď pošla za guvernantku
    <sup>
     [
     <a class="footnote" href="#ftn.id2579342" name="id2579342">
      25
     </a>
     ]
    </sup>
    do Kálova.
   </p>
   <p>
    To bolo podľa jej vkusu. Letela ako na krídlach z ovseného a trnkového do pšeničného a
      vínneho kraja; od planých k dobrým ľuďom; od podľače slovenskej k šľachetným Maďarom.
   </p>
   <p>
    I bolo jej tam skutočne dobre. Plácu mala znamenitú a mohla ju odložiť celú. Za osem rokov
      svojho guvernantstva tak zbohatla pomocou z domu prinesených peňazí, že mala u seba plno
      perál, zlata, striebra a iných drahocenností v zálohe, s mnohými úpismi na požičané peniaze.
   </p>
   <p>
    Došla i manželského šťastia. Zamiloval sa do nej úradník, muž ešte mladý a šľachetný na
      zjedenie, sama poctivosť a dobrota, ako súdila o ňom Frndolína.
   </p>
   <p>
    Pošla do jeho príbytku ešte pred sobášom, ktorý sa mal uskutočniť po úradníkovom návrate z
      Pešti, lebo panstvo poslalo ho predať päťdesiat centov tenkej vlny.
    <sup>
     [
     <a class="footnote" href="#ftn.id2579395" name="id2579395">
      26
     </a>
     ]
    </sup>
    Frndolína za ten čas chystala sa na svadbu.
   </p>
   <p>
    Úradník však akosi sa nevracal. Prešiel i týždeň po čase a niet ho.
   </p>
   <p>
    Panstvo počalo sa znepokojovať o svoje peniaze. Frndolína plakať. Lamentovala, že muža jej
      dakde zabili. Iné nemohla myslieť o tak poctivom a dobrom človeku, ak by sa nevrátil.
   </p>
   <p>
    Až vtedy prišla na inakšie myšlienky, keď otvorila svoj komód.
    <sup>
     [
     <a class="footnote" href="#ftn.id2579430" name="id2579430">
      27
     </a>
     ]
    </sup>
    „Bože môj!“ zhíkla, „peňazí niet.“ Siahla po škatuli, kde boly drahocenné zálohy a
      úpisy, niet jej.
   </p>
   <p>
    Miesto všetkého našla ceduľku od úradníka: „Mňa, Frndolína, viac neuvidíš. Za peniazmi
      nežaluj. Zaslúžil som i viac, že som scvrklé tvoje líca bozkával. To ma stálo mnoho
      sebapremáhania.“
   </p>
   <p>
    „Ha, ten padúch, ten lotor, ten zbojník!“ počala vtedy nariekať Frndolína. Nariekala horko
      nešťastná, lebo bez záloh a úpisov nechcel jej nikto požičané peniaze navrátiť. A čo horšie,
      nosila pod srdcom i živú pamiatku na poctivého muža a dobrého človeka.
   </p>
   <p>
    Stratila sa potom i z Kálova ako gáfor. O ďalších jej osudoch len toľko sa vie, že ju
      videli, so šedivou hlavou, na fare v jednej odľahlej dedinke ako gazdinú v kanonických rokoch.
    <sup>
     [
     <a class="footnote" href="#ftn.id2579473" name="id2579473">
      28
     </a>
     ]
    </sup>
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579342" name="ftn.id2579342">
        25
       </a>
       ]
      </sup>
      <span class="emphasis">
       <em>
        Pošla za guvernantku
       </em>
      </span>
      (franc.) — vychovávateľku detí (u bohatých
          rodín)
     </p>
    </div>
    <div class="footnote">
     <p>
      <sup>
       [
       <a class="para" href="#id2579395" name="ftn.id2579395">
        26
       </a>
       ]
      </sup>
      <span class="emphasis">
       <em>
        Predať päťdesiat centov tenkej vlny
       </em>
      </span>
      — Viedenský cent mal 56,006
          kg, colný cent mal presne 50 kg.
     </p>
    </div>
    <div class="footnote">
     <p>
      <sup>
       [
       <a class="para" href="#id2579430" name="ftn.id2579430">
        27
       </a>
       ]
      </sup>
      <span class="emphasis">
       <em>
        Keď otvorila svoj komód
       </em>
      </span>
      (nem.) — skriňu so zásuvkami
     </p>
    </div>
    <div class="footnote">
     <p>
      <sup>
       [
       <a class="para" href="#id2579473" name="ftn.id2579473">
        28
       </a>
       ]
      </sup>
      <span class="emphasis">
       <em>
        Ako gazdinú v kanonických rokoch
       </em>
      </span>
      — totiž rokoch, aké predpisujú
          cirkevné zákony (hodne starú)
     </p>
    </div>
   </div>
  </div>
 </body>
</html>
