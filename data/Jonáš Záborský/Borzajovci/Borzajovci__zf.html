<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505404">
       </a>
       I. Neobyčajné cesty Lacka Borzaja
      </h2>
     </div>
    </div>
   </div>
   <p>
   </p>
   <p>
   </p>
   <p>
    Lacko Borzaj bol syn dosť zámožných zemianskych rodičov, majiteľov nie nepatrnej dediny v
      Uhrách. Rodičia posielali ho, prirodzene, do škôl a priali si, aby potom našiel zaopatrenie
      von z domu, gazdovstvo celé ponechal staršiemu bratovi Šimúnovi. Uložili to tak preto, že
      Lacko nemal nikdy náklonnosť ku gazdovstvu, Šimún zase k štúdiám. Tento bol študent veľmi
      planý, tamten oproti tomu výtečný.
   </p>
   <p>
    Avšak pri volení stavu prekvapil Lacko veľmi nemilo rodinu. Nehľadal úrad ani krajinský,
      ani župný, ani vojenský, lež pošiel do Viedne učiť sa maliarstvo, ku ktorému mal zvláštnu i
      náklonnosť i schopnosť. Maľoval od chlapectva sám od seba, čmáral všade podobizne tak výtečne,
      že divili sa mu učitelia. Jeho písma a knižky boly plné zdarilých podobizní. Na koho sa
      nahneval, toho hneď urobil smiešnym, odmaľujúc ho potvorne na stenu. Kto ho znal, každý
      hovoril, že Lacko vyvolil si stav, k akému ho sám Boh povolal.
   </p>
   <p>
    Ináč súdila rodina. Otec i brat Šimún mrzeli sa náramne nad jeho podivínskymi chúťkami.
   </p>
   <p>
    „Čo bude z neho?“ hovoril skrbný Šimún. „Vytrovíme sa na jeho potupné, len pre Taliana
      vhodné obraziarske remeslo, a potom ho predsa len my živiť musíme. Príde po svoj podiel a bude
      nám tu maľovať opice a medvede.“
   </p>
   <p>
    Všelijak odhovárali Lacka od podivínskeho predsavzatia: ale človek sa len ženie za tým, k
      čomu má prirodzenú náklonnosť. Lacko pošiel do Viedne, hoci otec sa osvedčil tvrdo, že mu
      krajciara nedá, a tak aj učinil. Predstavil sa majstrovi s holou dlaňou.
   </p>
   <p>
    Tento, keď videl jeho zriedkavé schopnosti, vzal ho do učenia zadarmo, stravoval, šatil a
      vychoval z neho naozajstného, tým väčšieho majstra, že bol i muž vzdelaný, na štúdiá
      pripravený, a pilne to používal, študoval, čítal.
   </p>
   <p>
    Po skončení učenia chcel podstúpiť cestu do Itálie. Prosil teda otca snažne o tisíc
      zlatých. Hoci sa osvedčil, že to bude považovať za svoje dedičstvo a nič viac z domu
      nepožiada: predsa skrbný, plačlivý Šimún prehovoril otca, aby obraziarovi nedal nič. Príde nám
      on, vraj, jednako na krk maľovať opice a medvede. Vrstovníci jeho majú už čestné úrady a on,
      opovržený obraziar! Neposlal mu otec nič viac ako sto planých zlatých.
   </p>
   <p>
    Lacko teda vydal sa na cestu do Vlách bez peňazí, živil sa tam, ako mohol, svojím umením,
      a pokračoval pritom so dňa na deň k väčšej dokonalosti. Výtečné vzory a styk so svrchovanými
      majstrami pôsobily na jeho čulého, umeniu vcele oddaného ducha. Stal sa čoskoro umelcom i v
      samej Itálii váženým a hľadaným. Jeho obrazy len toľko, že neprehovorily a nevyskočily z
      plátna, takým životom ich vedel nadchnúť. Zvlášť jeho podobizne živých osôb boly neobyčajne
      zdarilé, verné a predsa spolu ideálne.
   </p>
   <p>
    Bol by už mohol skvele vyžiť i vo Vlachoch, ale navrátil sa predsa do vlasti a osadil sa v
      Pešti. Šlo mu veľmi dobre. Roboty mal dosť a diela jeho boly draho platené. Obýval palác a
      vozil sa na batári.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505527">
       </a>
       II. Aký dobrý strýček bol Lacko Borzaj
      </h2>
     </div>
    </div>
   </div>
   <p>
   </p>
   <p>
   </p>
   <p>
    Otec medzitým umrel. Brat Šimún bol plný i strachu i nádeje. Strachu, lebo sa bál, že brat
      príde po svoj podiel; nádeje, lebo dúfal, že mu Lacko, keď sa mu tak dobre vodí, ponechá svoju
      čiastku.
   </p>
   <p>
    Aby učinil koniec trápnej neistote, vybral sa osobne do Pešti vyskúmať obraziara, čoho
      môže sa nadiať od neho. A tu nahúdol zámožný skrbec a nadobývateľ bratovi plné uši o mnohých
      nehodách, zlých časoch, svojich poľutovaniahodných nesnádzach. Utrápený on človek, žobrák v
      dolománe a mentieke.
    <sup>
     [
     <a class="footnote" href="#ftn.id2505564" name="id2505564">
      1
     </a>
     ]
    </sup>
    Prichodí mu zapľuť na celé nevďačné gazdovstvo a zutekať. Potom sa tázal ostýchave
      brata, nepozerajúc mu nikdy v oči tak, aby sa voľne stretly ich zraky, či mu radí oženiť sa.
   </p>
   <p>
    „Ako by nie?“ vetí Lacko.
   </p>
   <p>
    „Ale ako potom budem žiť?“ vzdychol Šimún. „Ty si vezmeš svoju čiastku.“
   </p>
   <p>
    Lacko chápal, kam pokrytec cieli, ale nepohneval sa, lež ľutoval zemeplaza pre dobre mu
      známu úzkoduchosť.
   </p>
   <p>
    „Ja som zaopatrený,“ uškrnul sa, „a ženiť sa nebudem. Prišli sme k tej čiare, kde by sme
      ďalšími deľbami klesli na krpcových zemanov.“
   </p>
   <p>
    „Pravdu máš, brat môj zlatý,“ vzdychol Šimún s výrazom mrzkej lživosti na tvári, „povedal
      si velikú pravdu. Daj mi to na písme, že sa zriekaš svojho dedičstva a nikdy nič z otcovského
      majetku žiadať nebudeš.“
   </p>
   <p>
    To už bodlo nemile Lacka.
   </p>
   <p>
    „Ja nie som ty,“ odvetil s opovržením. „Čo som riekol, stojí, ale písmo nedám. To žiadať
      je podlosť. Chcel bys’ teraz písmo, a vtedy si popudzoval otca, keď som sa chcel vzdať
      výslovne dedičstva za tisíc zlatých.“
   </p>
   <p>
    Šimún stál pred ním ako zločinec. Neopovážil sa ani očú povzdvihnúť k prv opovrhovanému
      obraziarovi, hrdoprísnemu Lackovi.
   </p>
   <p>
    Rozišli sa však s láskou. Lacko vzal na seba zaopatrenie matky s tým, aby umrela, kde
      zostarla, čo je vždy najlepšie, a skrbný Šimún to dobre vykoristil. Nadobúdajúc stále nové
      statky, žaloval sa vždy náramne na nedostatok a trápenie pri nevďačnom hospodárstve. Lacko už
      dopredu vedel, čoho sa dočíta v bratovom liste. Pohŕdal pokrytcom, ktorý húdol jeremiády, ale
      peniaze predsa posielal, napred na matku, po jej smrti na deti.
   </p>
   <p>
    Lebo plačlivý Šimún sa oženil a bol na dietky požehnaný. Týmto potom od narodenia
      rozprával o dobrom, preľúbeznom strýčkovi. Každý deň museli sa modliť za neho ráno, aby mu dal
      pán boh dobrý deň, večer, dobrú noc. Lebo vtedy modlievali sa ešte i v kaštieľoch. A o tom
      písavalo sa pilne strýčkovi, kto a kedy modlí sa za neho.
   </p>
   <p>
    Dobrý strýček sa usmieval a posielal. Zvlášť vtedy otvoril mešec, keď Šimúnovi synovia
      chodili do škôl, dcéry do inštitútov. Všetky nákladky na to niesol vlastne dobrý strýček.
   </p>
   <p>
    Posielaval i rozličné dary. Raz prišla tľapkavá debnička. Slietnu sa ako havrany, čo to?
      Iste látky na šaty pre dievčatá! Ale nie. Strýček teraz poslal sám seba, svoju podobizeň.
   </p>
   <p>
    „Mohol to radšej predať,“ skrivila matka nos, „a nám poslať peniaze.“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505564" name="ftn.id2505564">
        1
       </a>
       ]
      </sup>
      <span class="emphasis">
       <em>
        Žobrák v dolománe a mentieke
       </em>
      </span>
      — O dolománe už bola reč. Mentieka
          je zo súkna vyhotovený oblek, v zime futrovaný, v lete bez futra, patriaci k uhorskému
          parádnemu kroju.
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505688">
       </a>
       III. Nešťastné maliarovo manželstvo
      </h2>
     </div>
    </div>
   </div>
   <p>
   </p>
   <p>
   </p>
   <p>
    Lacko bol mužom slova. Len z ohľadu ženby skúsil, že tu nikto nemôže stáť za seba, ak niet
      odnikiaľ nútenia.
   </p>
   <p>
    Pokročil už značne vo veku, keď prišla vyšperkovaná, preľúbezná mladá panička, kupcova
      dcéra, dať sa odmaľovať. Hneď pri prvom pozrení na ňu vzbudily jej vnady divné pocity v starom
      mládencovi. A keď mu sedela, keď z povinnosti musel pilne sa prizerať na jej útlu tvár, hravý
      obličaj, čierne iskrené oči, labutiu šiju, drobné biele zúbky, ohnutý noštek, malinové pery,
      ružové líčka, hodvábne vlásky, ľaliové ramená, vkusné šperky, pochodil podobne ako Apelles.
    <sup>
     [
     <a class="footnote" href="#ftn.id2505722" name="id2505722">
      2
     </a>
     ]
    </sup>
    Tomuto vypadol štetec z ruky, keď mal maľovať Kampespu. Strýček Borzaj, akokoľvek
      chladný od prírody, tak sa teraz okokošil, že v roznietení bozkal pannu na holé plece.
   </p>
   <p>
    „Ráčte odpustiť,“ vyhováral sa, „zdržať som sa nemohol. Príroda robila pri vás svoje
      majstrovské dielo.“
   </p>
   <p>
    A panička necítila sa tým urazená, lež strúhala mu tiež poklony s ľúbezným smiechom a
      vábnymi posunkami. Preto nie div, že prišlo k vyjadreniu vzájomnej lásky a vrúcim poľubkom.
   </p>
   <p>
    Náhle bol obraz hotový, viedli sa k oltáru. Lebo Lacko nerád odkladal, keď si raz dačo
      umienil, a teraz sa ponáhľal, aby mu dakto nepredchytil tak vzácny poklad. Nelapal žiadne
      povesti, ba vyhyboval sa úmyselne klebetám. Načo sa mal i dozvedať? Imanie žiadne nepotreboval
      a čo sa povahy týka, v tak peknom tele nemôže bývať špatná duša.
   </p>
   <p>
    Ale v tomto sa zmýlil. Čoskoro poznal, že miesto anjela objal čerta, osobu vcele pokazenú,
      ošemetnú, nemravnú, zhýralú, ktorej i otec len toľko, že sa neodriekol pre výstredný,
      pohoršlivý život, menovite pre necudné obcovanie s jedným obristom.
    <sup>
     [
     <a class="footnote" href="#ftn.id2505786" name="id2505786">
      3
     </a>
     ]
    </sup>
    Maľovanie bola u nej len chytrá zámienka. Prišla pokúšať starého boháča, aby hajsa
      mala plášť pre zhýralé výstupky a previedla na seba jeho imanie.
   </p>
   <p>
    Ale aj ona sa sklamala mysliac, že nadlho bude môcť prevádzať necudné výčiny s obristom.
      Muž sa čoskoro doznal, že jemu platí častý manželkin odchod z domu. Vzal ju teda na užšiu
      svorku. A keď sa opovážila uviesť obristu do domu, Borzaj sa mu osvedčil hneď pri prvej
      návšteve, že za šťastného sa pokladať bude, ak to bude jeho posledná návšteva.
   </p>
   <p>
    Ženička počínala si teraz, po vyliatí mnohých sĺz nevinnosti, opatrnejšie, nie však
      vernejšie. Tu i tam bol i potom nevľúdny manžel oklamaný. Lebo planú ženu neustrežieš, čo by
      si mal toľko očí ako planá hovädzia polievka.
   </p>
   <p>
    Jednako krivdila si veľmi, že nemala úplnú slobodu. Keď teda miláčik odišiel z Pešti,
      krásna Vilhelmína za ním.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505722" name="ftn.id2505722">
        2
       </a>
       ]
      </sup>
      <span class="emphasis">
       <em>
        Pochopil podobne ako Apelles
       </em>
      </span>
      — najslávnejší staroveký maliar
          (grécky), nar. okolo r. 360 pr. n. l. Používal priateľstvo Alexandra Veľkého, ktorý sa
          vraj len jemu nechal odmaľovať. O Kampespe sa nedaly zistiť bližšie údaje.
     </p>
    </div>
    <div class="footnote">
     <p>
      <sup>
       [
       <a class="para" href="#id2505786" name="ftn.id2505786">
        3
       </a>
       ]
      </sup>
      <span class="emphasis">
       <em>
        Pre necudné obcovanie s jedným obristom
       </em>
      </span>
      (z nem. Oberst) —
          plukovníkom
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505838">
       </a>
       IV. Uprchlá manželka a opustený muž
      </h2>
     </div>
    </div>
   </div>
   <p>
   </p>
   <p>
   </p>
   <p>
    Chladnokrvný Borzaj to znášal trpezlive, bol pokojný, ako čoby nič, ani sa nedozvedal, kam
      pobehla hriešnica.
   </p>
   <p>
    Len náhodou sa doznal v Prešporku, že tam žije opustená v najväčšej núdzi. Zapudená
      obristom už i šaty so seba predávala, hladovala, mrzla v malinkej odľahlej chyžke vzadu na
      dvore.
   </p>
   <p>
    Tam ju prekvapil Borzaj svojou návštevou. Pri jeho neočakávanom vkročení sedela na
      otrhanej stolici a jedla plechovou lyžicou šošovicu z hlineného taniera. Lyžica jej vypadla z
      ruky a z očú sa vyronily hojné slzy.
   </p>
   <p>
    „No, Vilhelmína,“ riekol manžel so studeným úsmevom, „či lepšie chutná v Prešporku s
      plechovou ako v Pešti so striebornou lyžicou?“
   </p>
   <p>
    Hriešnica vrhla sa pred ním na kolená, ale nesmieriteľný manžel, ktorý tým viac cítil, čím
      menej hovoril, odvrátil sa.
   </p>
   <p>
    „Chcel som ťa ešte raz vidieť,“ riekol a odišiel, nechajúc kajúcnicu kľačať.
   </p>
   <p>
    Písala mu potom prežalostné listy, ale Borzaj neodvetil na žiaden. Písala i otcovi, tento
      sa jej osvedčil, že nikdy ju viac vidieť nechce. V zúfalstve skočila do Dunaja, nechajúc na
      svojej hospode srdcelomný list.
   </p>
   <p>
    Na druhé manželstvo potom viac Borzaj nepomyslel. Mal prvého dosť. Vilhelmínu vymaľoval si
      tak, ako ju videl naposledy, kľačiacu, a tento obraz zavesil nad svoju posteľ, vedľa toho, pri
      ktorom sa bol do nej zaľúbil. Pohľad na tieto dva obrazy, z ktorých jeden predstavoval ako by
      nevinného, druhý padlého anjela, udržoval v ňom stále predsavzatie večného vdovstva.
   </p>
   <p>
    Bol potom ešte zádumčivejší, než býval predtým, a žil len umeniu. Pestoval teraz maľby
      historické. Milovníci umenia navštevovali ho často, ale u velikého obecenstva nemal lásku.
      Platil za nevľúdneho, so svetom nežijúceho podivína a skrbca.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505941">
       </a>
       V. Skusovanie brata a vnukov
      </h2>
     </div>
    </div>
   </div>
   <p>
   </p>
   <p>
   </p>
   <p>
    Rastúce imanie počalo mu robiť starosť, keď už pol stoletia preletelo nad ním a vlasy
      zakvitly. Zapodieval sa prísne myšlienkou, komu gazduje? Komu zanechá svoj palác a značné
      istiny?
   </p>
   <p>
    Jeho srdce sa klonilo k tomu, aby napomohol kvetu rodiny. Umienil si učiniť dedičom svojím
      brata a jeho deti. Ale chcel napred vziať ich na próbu, či dobrodenia sú hodni, či ho ozaj tak
      milujú, ako hovoria?
   </p>
   <p>
    Prišiel nečakane do otcovského domu, kde nebol, odkedy bol odišiel na maliarstvo do
      Viedne.
   </p>
   <p>
    Rozumie sa, že ho vítali všetci, brat, bratová, odrastení vnuci a vnučky, s najsrdečnejšou
      radosťou. Bozkávali mu tvár, ruky, plecia, len tak lúskalo. Obkľúčili ho ako taškári, lebo
      očakávali v prítomnosti štedré dary, v budúcnosti bohaté dedičstvo.
   </p>
   <p>
    Môžeme si teda predstaviť, aké učinili lakomci tváre, keď premilený strýček miesto darov a
      spomínania závetu počal rozprávať, ako prišiel o všetko. Ručil vraj dobre dvestotisícami
      zlatých za jedného nemeckého baróna. Tento uskočil a strýčko musel zaplatiť. Zabrali mu
      všetko, i dom predali. Teraz nachádza sa v krajnej núdzi a na nešťastie už i zrak natoľko
      stratil, že viac pracovať nemôže.
   </p>
   <p>
    Táto Jóbova zvesť premenila všetkých na sochy. Hľadeli s hrôzou na toho strýčka, ktorého
      uvítali s tak srdečnou radosťou, desili sa ho ako strašiaka, prišeptávali si, že ho zlý duch
      priniesol.
   </p>
   <p>
    A vtedy ich ešte len bolo vidieť, keď stýček oznámil, že je prinútený žiadať svoju
      polovicu z majetku.
   </p>
   <p>
    „Polovicu?“ tázal sa tiahle starší, ale ešte nie šedivý brat Šimún.
   </p>
   <p>
    „Zo všetkého mi náleží polovica,“ vetí Lacko, „čím vládneš.“
   </p>
   <p>
    „Ešteže čo,“ obzeral sa s plachým nepokojom Šimún. „Tak sa baviť nebudeme. Ja som dedičný
      majetok svojou usilovnosťou viac ako ztrojnásobnil; a ty by si teraz chcel vstúpiť do polovice
      všetkého. Pekná robota, driečny brat!“ zaškaredil sa lakomec.
   </p>
   <p>
    „Divno mi,“ pokrútil Lacko hlavou, „že si to mohol dokázať pri takej chudobe, o akej
      svedčia všetky tvoje listy. Akokoľvek ale, len ďakou som ti podlžen, že si sa usiloval.
      Gazdoval si s imaním nedeliteľným; preto čokoľvek si prigazdoval, nadobudol si zpolovice mne.“
   </p>
   <p>
    „Tebe?“ zaškaredil sa ohyzdne Šimún. „Ty si čmáral obrázky ako Talian, keď ja som sa
      mozolil, vo dne v noci nespal, ujímal si vo všetkom; a teraz chceš sa deliť napoly? Žiadaš, čo
      som krvave nadobudol?“
   </p>
   <p>
    „Fuj, to špatne!“ odpľula bratová.
   </p>
   <p>
    „Pekného máme strýca,“ hovorili vnuci.
   </p>
   <p>
    „Už to darmo, polovica zo všetkého je moja,“ stál na svojom Lacko. „A pretože vidím vašu
      nevďačnosť, musím sa ešte i oženiť.“
   </p>
   <p>
    „Ale nie u nás!“ zazrela naňho tak bratová, ako čo by sa mu chcela do vlasov nanosiť.
   </p>
   <p>
    Šimún riekol plačlive: „Neodhováral som ťa dosť od toho ošklivého obraziarskeho remesla?
      Nedám!“ dupol. „Vezmeme si advokáta, budeme sa pravotiť.“
   </p>
   <p>
    „A ja za ten čas budem bývať pod plotom s Cigánmi?“ namietol Lacko.
   </p>
   <p>
    „Nás do toho nič,“ rozsypala sa bratová. „Dom je teraz náš. Iďte, odkiaľ ste prišli. U nás
      miesto nemáte.“
   </p>
   <p>
    „Aspoň pre milosrdenstvo,“ složil prosebne ruky Lacko. „Majte ohľad na dobrodenia, ktoré
      ste odo mňa prijali.“
   </p>
   <p>
    Osmelení ešte viac jeho prosbou vnuci sa osvedčili s úškľabkom: „Veru nás tu dosť,
      strýčko.“
   </p>
   <p>
    Vnučky dodaly: „Iďte s Pánom Bohom.“
   </p>
   <p>
    „Vytvárate ma teda z otcovského domu ako pankharta,“ ohliadol sa prísne po všetkých Lacko.
      „To som neočakával po toľkých dobrodeniach. Aspoň to mi dovoľte v dome tomto, kde stála moja
      kolíska, aby som si tu na mieste odmaľoval tento výjav na večnú pamiatku.“
   </p>
   <p>
    „Ha, Talian obraziar!“ odvrátil sa Šimún, keď Lacko vyberal svoje nástroje.
   </p>
   <p>
    Umelec nakreslil verne rodinu bratovu v tom okamžení, keď žiadal svoje dedičstvo. Tak žive
      bola vyobrazená každá postava a jej duševné hnutie, ako čo by výjav ten bol utkvel na
      fotografistovej doske.
   </p>
   <p>
    Po ukončení obrazu riekol strýček: „Toto beriem so sebou na pamiatku. Nežiadam od vás nič,
      lež ani vy, nevďačníci, nič viac neočakávajte odo mňa. Lebo vedzte, že som vás len skušoval, a
      našiel ďalších dobrodení úplne nehodnými.“
   </p>
   <p>
    Dosť ho potom krotili, všetko márne. Strýček ani tanier polievky neprijal, lež sadol do
      batára a odišiel s vlhkými očami. Lebo nevďačnosť bolí.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2578160">
       </a>
       VI. Neočakávaný dedič
      </h2>
     </div>
    </div>
   </div>
   <p>
   </p>
   <p>
   </p>
   <p>
    Za jeho neprítomnosti prihodilo sa v Pešti, čo tiež neočakával.
   </p>
   <p>
    Mal gazdinú mladú a táto záletníka. Prešibaný tento Miškovčan navrhol však gazdinej zabiť
      pána a gazdiná to prijala. Dohovorili sa, že ho v noci vpustí oknom do svojej chyže, potom že
      pána spoločne zarežú, peniaze a drahocennosti jeho poberú, zutekajú a tak sa dajú sosobášiť.
   </p>
   <p>
    Ale pri pánovom návrate pocítila gazdiná, nepoškvrnená ešte žiadnym zločinom, veliký
      nepokoj svedomia. A keď ju ešte pritom i štedre obdaroval a neobyčajne vľúdnu tvár jej ukázal,
      ba i poštipol na líčko, prezradila mu tajomstvo.
   </p>
   <p>
    Borzaj kúpil klepec, do akého sa lapávajú potkany, a postavil ho v chyži pod okno, cez
      ktoré mal vliezť zločinec.
   </p>
   <p>
    Tento prišiel skutočne v dohovorenú hodinu a vliezol bosý, aby čižmami neklopal. Miesto
      toho vykríkol zúfalo. Lebo s okna spustil sa prosto na klepec, ktorý mu zaťal hlboko do nohy
      železnými zubmi.
   </p>
   <p>
    Keď Borzaj pribehol, našiel u lotra veliké nožisko. Dal mu do rána stáť v klepci, potom ho
      vybil metlou.
   </p>
   <p>
    Mladú gazdinú považoval teraz za ochránkyňu svojho života a počal s ňou obcovať tak
      dôverne ako nikdy predtým so žiadnou gazdinou. Dožil sa potom na svoje staré dni ešte i dvoch
      krštení, čím otázka o imaní bola vyriešená.
   </p>
   <p>
    Ale z bratovho domu nevstupovaly viac k nebu žiadne modlitby za dobrého strýčka.
   </p>
   <p>
   </p>
  </div>
 </body>
</html>
