<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2505462">
       </a>
       I
      </h2>
     </div>
    </div>
   </div>
   <p>
   </p>
   <p>
   </p>
   <p>
    Všeobecnú pozornosť obrátil na seba na prvom meštianskom mäsopustnom plese v Pešti mladý jurát
    <sup>
     [
     <a class="footnote" href="#ftn.id2505479" name="id2505479">
      1
     </a>
     ]
    </sup>
    s peknou hnedou briadkou a nevelikými bajúzikmi. Nikto zaiste netancoval tak
      ohnive a udatne ako ten príjemný fickoš.
    <sup>
     [
     <a class="footnote" href="#ftn.id2505502" name="id2505502">
      2
     </a>
     ]
    </sup>
    A to ľudia vedia ceniť, zvlášť ženy. „Kto to?“ tázaly sa jedna druhej. „Jurát
      Legenyei, Legenyi Károly,“
    <sup>
     [
     <a class="footnote" href="#ftn.id2505516" name="id2505516">
      3
     </a>
     ]
    </sup>
    odvetila zvedavým Paulína Dínerová, dcéra zámožného kupca, ktorá sama vynikala
      medzi tanečnicami a bola i pekná i vkusne oblečená a vyšperkovaná.
   </p>
   <p>
    Ju si vybral do páru Legenyi, keď prišel rad na mazúrku. Tento poľský tanec dopúšťa medzi
      všetkými najväčšiu bravúru; a tú naši tanečníci ukázali. On víchril ako plesajúci Jánošík, ona
      sotva zeme sa dotýkala ľahunkými nôžkami ako víla.
   </p>
   <p>
    „Bravo! Charmant!“
    <sup>
     [
     <a class="footnote" href="#ftn.id2505557" name="id2505557">
      4
     </a>
     ]
    </sup>
    tlieskali im diváci.
   </p>
   <p>
    So sladkou radosťou hľadeli na to otec Díner, muž obtlstlý, rumenný v líci, a tetka, ktorá
      pri poloosirelom dievčati zastupovala miesto matky. Sedeli vedľa seba pri stene na
      vypchávanej, červenou látkou obtiahnutej lavici.
   </p>
   <p>
    „Bolže by to párik,“ poznamenala táto. „A majú sa radi. Vidz, ako sa usmievajú jedno na
      druhé, ako vrele ju túli k sebe. Znali sa už predtým?“
   </p>
   <p>
    „Jurát,“ vetí otec, „býva často v sklepe. Zdá sa, že kupovanie slúžieva mu len za zámienku
      a príležitosť prehovoriť s dievčaťom. Ale mne sa neľúbi jeho vtieravosť.“
   </p>
   <p>
    „Prečo?“
   </p>
   <p>
    „Hja!“ hodil otec rukou, „juráti, študenti a vojaci, vieš, čo hľadajú pri dievčatách.“
   </p>
   <p>
    „Ako príde,“ položila si tetka ruky do lona. „Nejedna meštianska dcéra už pošla na vidiek.
      To by bolo predsa trochu inakšie šťastie než s tým zelinkárom Ferdinandom, tým kuchárom
      nemocných. Pozri, aký tam stojí. Je zachmúrený ako černokňažník.“
   </p>
   <p>
    „Práve to ma znepokojuje,“ smrkol otec žltého tabaku zo zlatej tabačnice. „Jurát je panský
      syn. Len zmúti dievčaťu hlavu a odpudí oddanca, ktorý sa pre ňu hodí.“
   </p>
   <p>
    Oddanec sa skutočne mračil medzi divákmi. Povedali mu, že k jeho oddanici, s ktorou mal
      ísť ešte toho mäsopustu k oltáru, zachodí akýsi jurát. Keď teda videl na vlastné oči, ako
      škeria zúbky jeden na druhého, k sebe sa túlia, tu i tam šepcú, to ho bodalo. Uzatváral z
      toho, že alebo v jurátovi našiel nebezpečného soka, alebo jeho oddanica je osoba ľahkých
      mravov.
   </p>
   <p>
    Bol srazený, dusil to však v sebe, premáhal sa, ba i tancoval hneď potom s Paulínou
      nemecký vrtihlav.
   </p>
   <p>
    V čas polnočného odpočinku a občerstvenia pojme Legenyi svojho tovariša juráta Lajoša, za
      ruku: „Požič mi, barátom, sto zlatých.“
   </p>
   <p>
    „A!“ pozrel tento na neho s úsmevom, „len sto? Ty taký plaťač! Na čo ti sto zlatých?“
   </p>
   <p>
    „Len mi ty požič,“ súril Legenyi. „Vynaložíme to s úžitkom.“
   </p>
   <p>
    „Pre teba,“ ukázal mu Lajoš figu. „Chceš počastovať Paulínu.“
   </p>
   <p>
    „A okázale,“ prisvedčil Legenyi, „ale každý zlatý prinesie nám stovku. Díner má peňazí ako
      pliev. Ak uvidí, že sme boháči, teda požičia. Bude potom život. Rozumieš?“
   </p>
   <p>
    „Tys’ prehnaný figliar,“ vyňal Lajoš pugilár. „To moje droždie. Obráť ich, keď môžeš, na
      víno.“
   </p>
   <p>
    „Na tokajčinu,“ mlsol Legenyi. „Len sa mi do ničoho nemiešaj,“ pohrozil a skryjúc
      banknóty, odkvapil.
   </p>
   <p>
    Čoskoro odviedol za Lajošom do jedálne Paulínu, Dínera, tetku, i lekárnika Ferdinanda.
   </p>
   <p>
    „Ráčte si rozkázať,“ hovoril s úklonkami, „na moje účty, čo má hostinský najlepšie a
      najdrahšie a čo kto ráči. Ja teraz budem vaším hostiteľom, vy mojimi vzácnymi hosťmi. Zvlášť
      svoju drahú spolutanečnicu musím uctiť a posilniť,“ posadil Paulínu ľahunko na lenošku.
      „Zaslúžila by, aby pre ňu zvláštna manna padla s neba. Ba možno, že skutočne táto veterná
      postava len akúsi mannu požíva ako, vraj, poľné kobylky rosu. Či máte, panna, spoločnú stravu
      s vílami?“
   </p>
   <p>
    Tak lichotil svojej kráske jurát, ale pozvaní zdráhali sa použiť jeho štedrosť. Keď si nič
      nechceli rozkázať, rozkázal on, trojakú pečienku, dvojaké víno, červené budínske a šampanské,
      cukrové veci, tortu, zapravovanú ovocinu, limonádu, zmrzlinu a podobné lakotinky.
   </p>
   <p>
    Medzi jedením a pitím rozprával o svojom majetku.
   </p>
   <p>
    „Hlavné sídlo našej starodávnej rodiny,“ hovoril, „je Legeň, dedina veliká a dobre
      stavaná. Chceme jej vydobyť právo mesta, výročné trhy. Máme tam osemdesiat celých sedliakov,
    <sup>
     [
     <a class="footnote" href="#ftn.id2505729" name="id2505729">
      5
     </a>
     ]
    </sup>
    všetko zámožní gazdovia, majú i po šesť volov jeden. Lebo chotár je nadmieru
      úrodný a my radi dáme žiť i pracujúcemu na nás sedliakovi a chalupníkovi. Okrem Legene je ešte
      dvadsať menších dedín. Vo všetkých býva vyše päťsto sedliakov. Celé panstvo spravuje jeden
      direktor, osem úradníkov, dvadsať kasnárov.“
    <sup>
     [
     <a class="footnote" href="#ftn.id2505755" name="id2505755">
      6
     </a>
     ]
    </sup>
   </p>
   <p>
    „A páni rodičia žijú ešte?“ vpadol mu do reči Díner.
   </p>
   <p>
    „Odumreli ma ešte v detstve,“ vzdychol jurát. „Stojím ešte doposiaľ pod poručníkom. Ten
      sbiera pri kope klasy. Ale už ide čas, keď mu zazneje do uší: „Vydaj počet z vladárstva.““
   </p>
   <p>
    „Rozsiahlosti majetku bude odpovedať i počet statku,“ poznamenal ďalej Díner, krájajúc
      srňaciu pečienku.
   </p>
   <p>
    „Prirodzená vec,“ prisvedčil jurát. „Ale počet udať neviem. Zaujímajú ma len ovce, čo je
      teraz hlavným prameňom gazdovských dôchodkov. Tých je na stotisíc, všetky birky najtenšej vlny.
    <sup>
     [
     <a class="footnote" href="#ftn.id2505789" name="id2505789">
      7
     </a>
     ]
    </sup>
    Máme tristo takých španielskych pepinierov,
    <sup>
     [
     <a class="footnote" href="#ftn.id2505803" name="id2505803">
      8
     </a>
     ]
    </sup>
    čo jeden stojí tisíc dukátov. Chodia zaobalení do plátna, na paprčkách nosia
      papučky.“
   </p>
   <p>
    „Papučky! Aj, to musí byť pekné!“ tlesla Paulína s detinskou radosťou do dlaní.
   </p>
   <p>
    „A žrebčínec tiež bude,“ ozvala sa tetka.
   </p>
   <p>
    „Nie veliký,“ mrdol Legenyi ústami, „päťsto kusov. Ale zato je vybraný. Chováme len
      anglické a arabské plemeno. Toto mi tiež pôsobí radosť. Meškám rád medzi tými pyšnými
      zvieratmi a rád si pohuliam na vetronohých behúňoch. Skrotím odrazu najdivšieho, keď sa mu raz
      vymrštím na hnáty, a to bez sedla.“
   </p>
   <p>
    „A kaštieľ?!“ tázala sa Paulína. „Ten musí byť väčší ako tu v Pešti naše domy.“
   </p>
   <p>
    „Do šírky, pravda,“ zasmial sa ľúbezne Legenyi a vystrčil po pansky nohy, „ale nie do
      výšky. Vy tu musíte hospodáriť s miestom, preto sa tisnete k nebu, driapete ako na veže,
      chodíte jeden druhému po hlave. My máme priestoru dosť, preto staviame domy len o jednom
      poschodí, ale rozkladáme ich naširoko. Náš kaštieľ je vystavaný na spôsob zámku. Na uhloch sú
      štyri veže, vprostriedku štvorhranu tak široký dvor, že by sa tam mohol cvičiť celý pluk
      vojakov. Vcelku je väčších, menších palôt a chýž, koľko v roku týždňov.“
   </p>
   <p>
    „Záhrada bude pri ňom veliká,“ ponúkla Paulína k ďalšiemu rozprávaniu.
   </p>
   <p>
    „Náš park?“ opravil ju Legenyi. „Ten obnáša vyše sto kablov.“
    <sup>
     [
     <a class="footnote" href="#ftn.id2505884" name="id2505884">
      9
     </a>
     ]
    </sup>
   </p>
   <p>
    „Sto kablov?“ tlesla Paulína s detinským podivením do dlaní, hoci o tej miere nemala ani
      predstavy.
   </p>
   <p>
    Legenyi hovoril ďalej: „Náš park je zriadený celkom po anglicky. Jedna vec by tam paničku
      prekvapila,“ naklonil sa ľúbezne k nej, „eremitáža.
    <sup>
     [
     <a class="footnote" href="#ftn.id2505913" name="id2505913">
      10
     </a>
     ]
    </sup>
    Pustovník kľačí pred krížom a modlí sa. Ústa mu idú ako živému. Náhle kto vstúpi,
      pustovník vstane, ide mu v ústrety, pokloní sa, riekne: ,Pax tecum!‘
    <sup>
     [
     <a class="footnote" href="#ftn.id2505934" name="id2505934">
      11
     </a>
     ]
    </sup>
    dá pobozkať ruženec a vráti sa zase na svoje miesto.“
   </p>
   <p>
    „To celý div!“ tlesla zase Paulína do dlaní uradovaná. Kochala sa v opise majetku tak, ako
      čo by do jeho vládnutia vstúpiť mala. Vmyslela sa do toho stavu, ako by to bolo, keby ona
      stala sa paňou takého majetku. A nie div. Mladý pán prehodil daktoré slová, ktoré ona síce za
      plnú mincu nebrala, ale predsa jej uviazly v duši.
   </p>
   <p>
    Žiarlivý Ferdinand urážal sa i jej radosti a otázok, sedel zamyslený, hľadel nemo pred
      seba, ani nejedol, ani nepil.
   </p>
   <p>
    Lajoš prisvedčoval s úsmevom na všetko, čo hovoril pajtáš Károly a pritom zapíjal často
      husiu pečienku červeným budínskym.
   </p>
   <p>
    Keď prišlo na platenie, hoci všetko rozkazoval Legenyi, predsa kupec Díner chcel zaplatiť.
   </p>
   <p>
    „To by bolo,“ vyňal kupec pugilár, „aby ste si pre nás robili také nákladky!“
   </p>
   <p>
    „Daj mi Bože!“ smial sa Legenyi. „Čo je mne pár sto mizerných zlatých? Keby som chcel,
      celú Pešť by som zakúpil.“
   </p>
   <p>
    Aby ukázal ako málo si váži peňazí, vytiahol banknótu na desať zlatých a zapálil si ňou
      dymku, pravda len naoko, bo podstrčil iný papier.
   </p>
   <p>
    „Keďže tak, teda už len plaťte,“ zasmial sa tučný Díner a batolil sa so svojimi do
      tanečnej dvorany.
   </p>
   <p>
    Po ich odchode vzal ho za ruku Lajoš: „Ty, pajtáš, predsa sa chceš dotisnúť k tomu
      dievčaťu.“
   </p>
   <p>
    „Nie k dievčaťu,“ opravil jeho omyl Legenyi, „lež k Dínerovmu mešcu,“ a zaplatiac účty,
      bežal i on za odchádzajúcimi.
   </p>
   <p>
    Pri jeho príchode kupec a tetka sedeli zase na červenej lavici pri stene, Paulína držala
      sa za ruku s lekárnikom. Hotovili sa k štvorplesu.
   </p>
   <p>
    Jurát sa im postavil voči a pokloniac sa s ľúbezným úsmevom, riekol: „Prosím, slečna.“
   </p>
   <p>
    Uradované dievča, nemysliac mnoho, rieklo: „Odpusť teraz, Ferdinand,“ a vletelo jurátovi
      do náručia.
   </p>
   <p>
    Párik sa postavil do kola, ale zapýrený Ferdinand pochytil svoj pinč a kvapil z dvorany.
   </p>
   <p>
    „Kam, Ferdinand?“ bežali za ním otec i tetka, ktorí videli, čo sa stalo.
   </p>
   <p>
    Lekárnik sa ani neohliadol, pošiel ako vyzauškovaný.
   </p>
   <p>
    Ale takým zostal i kupec.
   </p>
   <p>
    „Nepovedám,“ trepotal, smrkajúc mocne tabak, „že z toho nič dobrého nevykvitne? Pre šašky
      ošemetného pánika stratí ošialené dievča počestného, spoľahlivého oddanca.“
   </p>
   <p>
    Náhle jurát postavil dievča s hlbokou poklonou na miesto, hneď odišla celá rodina domov.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2505479" name="ftn.id2505479">
        1
       </a>
       ]
      </sup>
      <span class="emphasis">
       <em>
        Jurati
       </em>
      </span>
      (lat., prísažní) — boli pred r. 1848 v Uhorsku skončení
          právnici, ktorí po odbavených skúškach ešte nemali verejný úrad a zaoberali sa zatiaľ
          advokátskou praxou (mali približne úlohu neskorších advokátskych koncipientov).
     </p>
    </div>
    <div class="footnote">
     <p>
      <sup>
       [
       <a class="para" href="#id2505502" name="ftn.id2505502">
        2
       </a>
       ]
      </sup>
      <span class="emphasis">
       <em>
        Príjemný fickoš
       </em>
      </span>
      — švihák, parádnik
     </p>
    </div>
    <div class="footnote">
     <p>
      <sup>
       [
       <a class="para" href="#id2505516" name="ftn.id2505516">
        3
       </a>
       ]
      </sup>
      <span class="emphasis">
       <em>
        Legenyei Károly
       </em>
      </span>
      (maď.) — Karol Legenyei z Legene. Bol to
          zemiansky predikát, ktorý pochádzal obyčajne od dediny, v ktorej sídlila príslušná rodina.
          (Napr. Benický z Beníc, Rakovský z Rakova a pod.) Rozvetvené rodiny mávaly i po dve dediny
          v predikáte (napr. už spomenutý Ľudovít Beniczky mal predikát „z Beníc a z Mičinej“).
          Niektoré mestá (nie však slobodné kráľovské) sa tiež dostaly do predikátov, najmä u vyššej
          šľachty (Esterházyovci mali napr. predikát „z Galanty“).
     </p>
    </div>
    <div class="footnote">
     <p>
      <sup>
       [
       <a class="para" href="#id2505557" name="ftn.id2505557">
        4
       </a>
       ]
      </sup>
      <span class="emphasis">
       <em>
        Charmant!
       </em>
      </span>
      (franc.) — príjemný, pôvabný
     </p>
    </div>
    <div class="footnote">
     <p>
      <sup>
       [
       <a class="para" href="#id2505729" name="ftn.id2505729">
        5
       </a>
       ]
      </sup>
      <span class="emphasis">
       <em>
        Máme tam osemdesiat celých sedliakov
       </em>
      </span>
      — totiž takých, ktorí majú
          celé sedliacke sedenie. (Por. o tom vyššie: Pol úreku, poznámka k práci Dva dni v
          Chujave.)
     </p>
    </div>
    <div class="footnote">
     <p>
      <sup>
       [
       <a class="para" href="#id2505755" name="ftn.id2505755">
        6
       </a>
       ]
      </sup>
      <span class="emphasis">
       <em>
        Dvadsať kasnárov
       </em>
      </span>
      — hospodárskych úradníkov, správcov
     </p>
    </div>
    <div class="footnote">
     <p>
      <sup>
       [
       <a class="para" href="#id2505789" name="ftn.id2505789">
        7
       </a>
       ]
      </sup>
      <span class="emphasis">
       <em>
        Všetky birky najtenšej vlny
       </em>
      </span>
      (maď.) — ovce s krátkou, kučeravou
          vlnou
     </p>
    </div>
    <div class="footnote">
     <p>
      <sup>
       [
       <a class="para" href="#id2505803" name="ftn.id2505803">
        8
       </a>
       ]
      </sup>
      <span class="emphasis">
       <em>
        Tristo takých španielskych pepinierov
       </em>
      </span>
      — Slovo pochádza z franc.
          pépiniere (škôlka na stromy) a vzťahuje sa na najhodnotnejšie plemenné zvieratá (v tomto
          prípade baranov).
     </p>
    </div>
    <div class="footnote">
     <p>
      <sup>
       [
       <a class="para" href="#id2505884" name="ftn.id2505884">
        9
       </a>
       ]
      </sup>
      <span class="emphasis">
       <em>
        Ten obnáša vyše sto kablov
       </em>
      </span>
      — totiž meríc. Rozumie sa tým plocha,
          ktorú možno obsiať zbožím zo sto meríc. Prešporská merica mala 62,498 litrov a peštianska
          až 93,747 litrov.
     </p>
    </div>
    <div class="footnote">
     <p>
      <sup>
       [
       <a class="para" href="#id2505913" name="ftn.id2505913">
        10
       </a>
       ]
      </sup>
      <span class="emphasis">
       <em>
        Eremitáža
       </em>
      </span>
      — Toto franc. slovo (eremitage) značí pustovnícke
          obydlie. Bývala to častá záhradná ozdoba v 18. storočí, pravda, len v parkoch
          boháčov.
     </p>
    </div>
    <div class="footnote">
     <p>
      <sup>
       [
       <a class="para" href="#id2505934" name="ftn.id2505934">
        11
       </a>
       ]
      </sup>
      <span class="emphasis">
       <em>
        „Pax tecum“
       </em>
      </span>
      (lat.) — pokoj s tebou
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578078">
       </a>
       II
      </h2>
     </div>
    </div>
   </div>
   <p>
   </p>
   <p>
   </p>
   <p>
    Udalosť na plese naplnila celý Dínerov dom žiaľom, plačom, vzdychmi. Čoho sa obával otec,
      stalo sa. Hneď na druhý deň dostala Paulína takýto list od Ferdinanda: „Paulína! Na teba čaká
      o mnoho väčšie šťastie, než aké ti môže poskytnúť chudobný lekárnik. Nechcem ti byť na
      prekážku. Považuj teda sväzok náš za pretrhnutý naveky. Iď tam, kam ťa zve tvoja skvelá
      hviezda.“
   </p>
   <p>
    Otec zúril, robil trpké výčitky. Paulína a tetka plakaly. Za celý týždeň bol Dínerov dom
      ako dom smútku, kde hlava rodiny leží na márach. Úbohá Paulína neodvetila nič na všetky otcove
      výčitky, len plakala a plakala ustavične tak, že sa i otcovi zaželelo nad ňou. Dojatý jej
      ustavičným plačom, plakal i sám a tešil svoje milované dieťa so slzami:
   </p>
   <p>
    „Neplač, decko moje,“ objímal a bozkával ju, „ešte sa to dobre skončí. Boh ti dal telesnú
      spanilosť, ja som ti zaopatril dobrú výchovu, dúfaj, že ťa stretne ešte inakšie šťastie.
      Ferdinand ti nebol súdený, tak i pošiel.“
   </p>
   <p>
    Ale Paulína žalostila stále. Považovala to za velikú nečesť, že sa jej strhol oddanec, a
      to taký, ktorého nedržala za dôstojného seba.
   </p>
   <p>
    „Ešte taký jeden zelinkár! Taký kuchár nemocných!“ lkala na prsiach tetkiných. „Čo teraz
      svet povie o mne. Ako už pozriem komu do očú?“ úpelo na neresti života ešte nezvyknuté
      netrpezlivé dievča a popúšťalo tým viac úzdu svojej bolesti, čím viac ho ľutovali a tešili.
   </p>
   <p>
    „Mňa tak pohaniť! Mnou tak zhrdnúť!“ vzdychala a vždy samú seba k väčšej žalosti
      popudzovala.
   </p>
   <p>
    Ten, kto to zapríčinil a svojou ošemetnosťou zadal nevinnému dievčaťu takú ranu, nevedel
      nič o tom, čo sa povodilo, a radil sa so svojím pajtášom Lajošom, ako by vylúdiť od kupca čím
      najviac peňazí. Po mnohom rozmýšľaní usniesli sa na tom, povedať, že na pošte zahynulo
      štyritisíc zlatých, ktoré poslal poručník, a požiadať kupca, aby za ten čas, až sa chyba
      napraví, pomohol v súrnej potrebe dvoma tisícmi. Pre väčšiu bezpečnosť napísali aj lživý list,
      ako by od poručníka.
   </p>
   <p>
    S týmto listom zabral sa Legenyi v nedeľu popoludní k Dínerovcom.
   </p>
   <p>
    Nájduc tam všetkých vyplakaných, smutných, zarazil sa i sám trochu. Ale hneď sa dovtípil
      svojím prenikavým umom, čo je vo veci, a podľa toho rýchle premenil plán a odhodlal sa na inú
      cestu.
   </p>
   <p>
    „Dovoľte,“ riekol svojím sladkým a smelým spôsobom, keď sa posadil, po ponúknutí, na
      pohovku a založil krížom ramená, „dovoľte mi hneď zpočiatku jednu úprimnú otázku, ku ktorej ma
      núti priateľská láska k tomuto domu. Neráčte mi, prosím, zazlievať zvedavosť. Je to zvedavosť
      dobrého, sústrastného priateľa. Zdá sa mi, tak súdim z vašich tvárí, že sa tu čosi
      nepríjemného prihodilo.“
   </p>
   <p>
    „Poviem vám bez okolkov, pán veľkomožný,“ vzal Díner so stola list a prisadol k hosťovi.
      „Ten mladý človek, ktorému ste ráčili predchytiť dnes týždeň tanečnicu, moju dcéru Paulínu,
      bol jej oddancom. Tú maličkosť si tak pripustil k srdcu, že hneď v pondelok nám poslal tento
      list, v ktorom svoje slovo berie nazpät.“
   </p>
   <p>
    Paulína sa vrhla do kresla, zakryla si bielou šatkou oči a začala žalostne plakať.
   </p>
   <p>
    „Teda príčinou vášho žiaľu a paničkiných bolestí som ja,“ pokrútil Legenyi hlavou a
      spustil smutne hlavu. Po kratučkom mlčaní vzdychol: „Žiaľ mi, nekonečný žiaľ, bo som zarmútil
      anjela a snáď nepotešiteľne. Azda bol oddanec prirastený k srdcu, odorvanie zapríčinilo teda
      nezahojiteľnú ranu?“
   </p>
   <p>
    „To práve nie,“ ozvala sa tetka. „Ba nemohla ho nikdy vystáť, odhodlala sa za neho len na
      primlúvanie a naše nástojčivé naliehanie.“
   </p>
   <p>
    „Keď je tak, náhrada by sa snáď našla,“ vstal Legenyi s pohovky a prešiel sa po svetlici,
      pohrúžený do hlbokých myšlienok. „Ale,“ riekol po chvíli, mnúc si čelo.
   </p>
   <p>
    Všetci to pozorovali s podivením a tajnou radosťou, lebo uhádli, čo asi chcel nový priateľ
      povedať.
   </p>
   <p>
    Tento zastal pred paničkou: „Škoda, že táto ruža vykvitla vo velikom meste.“
   </p>
   <p>
    „Ona rada mešká na vidieku,“ prispela mu na pomoc tetka. „To jej radosť, keď môže dusné
      povetrie peštianskych ulíc zameniť za voľný vzduch. ,Ach, ako je to tu dobré!‘ vzdycháva.
      ,Blaho tomu, kto nemusí žiť medzi tými múrmi‘.“
   </p>
   <p>
    „Pri takom vkuse tejto peštianskej perly náhrada za stratu by sa našla,“ chopil ohnive
      ruku Paulíninu, ktorá spočívala na ramene kresla.
   </p>
   <p>
    „Pán veľkomožný chce nám, tuším, poradiť dákeho vidieckeho ženícha,“ ozval sa otec, aby
      ponúkol Legenyiho k určitému vyjadreniu sa.
   </p>
   <p>
    „Áno, vidieckeho,“ prisvedčil tento. „Na miesto lekárnika postavil by som — samého seba!“
      Posledné slová povedal polohlasne, nachýlený k Paulíne, a bozkal jej ruku.
   </p>
   <p>
    Paulína pozrela unyle na neho, tázave na otca a tetku a vzdychla. Legenyi sa hodil na
      pohovku, kde kupec sedel, položil mu dôverne dlaň na stehno: „Odpusťte, pane, že som tak
      smelý. Nezvykol som robiť mnohé okolky.“
   </p>
   <p>
    „Ba zabúdate sa príliš, pán veľkomožný,“ riekol uradovaný otec. „Paulína je meštianska
      dcéra.“
   </p>
   <p>
    „Je perla panien, ktorá sa hodí na dačo vyššie než zelinky sušiť a korienky variť,“ stisol
      Legenyi kupcovi stehno. Potom vyskočil hbite, lapil zase za ruku zapýrenú Paulínu: „Čo,
      slečinka? Nájdete vo mne náhradu?“
   </p>
   <p>
    „Ako otec chce,“ rieklo dievča stydlive.
   </p>
   <p>
    A otec si pomyslel: „Hoc dačo i prehnal chvastúnsky mladý muž, je to predsa inakšie
      šťastie než s tým zelinkárom.“ Riekol teda: „Ráčte dobre povážiť, pán veľkomožný, čo činíte.
      Moja Paulína je dcéra meštianska a veno jej obnáša len dvadsaťtisíc.“
   </p>
   <p>
    „Veno?“ zasmial sa Legenyi. „Čo mne veno? Nechcem nič, len tohoto anjela, ktorému, s vaším
      dovolením, udeľujem prvé počestné poľúbenie,“ bozkal Paulíne tvár, potom ruku a vzal ju popod
      rameno, prosiac o otcovské požehnanie.
   </p>
   <p>
    Po jeho obdržaní nastalo rozjímanie, čo, ako. Usniesli sa na tom, že si budú prisahať bez
      odkladu, pri dišpenzácii, a to v takej tichosti, aby o tom nikto nič nevedel. To si prial i
      mladoženích i nevesta. Mladoženích preto, aby mu rodina, keď by sa o tom doznala, nekládla do
      cesty prekážky. Nevesta preto, že sa prvé manželstvo s malou česťou rozišlo. Obaja tak chceli,
      aby boli svoji čím skorej, lež aby predčasne nikto o tom nevedel, komu nič do toho.
   </p>
   <p>
    Mladoženích sa osvedčil, že ani poručníkovi nič o tom nebude písať, aby nevzbúril proti
      nemu rodinu, nepoužil zle svoju moc, nezakročil proti predsavzatiu. Potom, že chce prekvapiť
      všetkých, predstaviť sa im neočakávane s milovanou manželkou. „Otvoria tí oči,“ smial sa,
      stisnúc Paulínu, „keď sa im takto predstavíme!“ Z tej príčiny, že nechce z domu nič žiadať a
      že so všetkými výdavkami spolieha sa na milého pána tesťa. Urobil pritom tak panskú tvár, ako
      by mu tým milosť preukázal, že dačo od neho prijme.
   </p>
   <p>
    „No, no, no!“ potľapkal ho tento po pleci. „A kedy potom mieni vaša veľkomožnosť odviezť
      manželku?“
   </p>
   <p>
    „Keď složím právnickú skúšku,“ odvetil jurát. „Bez toho domov nepôjdem. Mám síce dobre
      plateného fiškála, ktorý za mňa všetky pravoty vedie a je muž rozumný, môžem sa spoľahnúť na
      neho, ale predsa je to vždy bezpečnejšie, keď i sám pán do právnych a pravotných vecí sa
      rozumie. Najmä u nás v Uhrách,“ dodal, „v tejto krajine pravôt a pravotárov.“
   </p>
   <p>
    Kupec to pochválil a navrhol mladoženíchovi presťahovať sa hneď do jeho domu, čo tento i
      ochotne prijal, na velikú radosť Paulíninu.
   </p>
   <p>
    Vôbec, všetko sa dokončilo toho dňa na uspokojenie všetkých. Každý obsiahol viac, ako čo
      by bol i len dúfať mohol. Paulína oplakávala stratu lekárnika, miesto neho dostala pána
      veľkomožného, malého králika. Legenyi prišiel hľadať pôžičku a našiel i peňazí silu i peknú
      mladú ženu.
   </p>
   <p>
    S dobrým teda rozmarom sadli si všetci ku večeri. Starý pán sa osvedčil: „Dnes týždeň
      ráčili ste nás hostiť vy, pán veľkomožný, teraz my pohostíme trochu vás.“
   </p>
   <p>
    A ženské núkaly gavaliera tak, že by boly pchaly do neho dobré veci ako do husi púčiky.
   </p>
   <p>
    Prisluhovaly mu i výbornou tokajčinou, ktorú Díner sám predával za lacnú cenu, po dvadsať
      zlatých buteľku. Ale škoda bolo i načať. Pri striezlivom gavalierovi sa ukázalo, že čoho kto
      má nazbyt, to si nežiada. Sotva omočil pár ráz do kališteka kúštiček cvíbaku.
    <sup>
     [
     <a class="footnote" href="#ftn.id2578439" name="id2578439">
      12
     </a>
     ]
    </sup>
    Rozprával pritom, kde má vinice na Heďali a koľko sudov vína, podajedno už
      storočné, leží v jeho pivniciach. Svoju striezlivosť vyhováral tým, že mnoho musí študovať a
      to že sa s pobúrenou krvou neznesie. Najlepšia je vraj, ako i Pindar povedá,
    <sup>
     [
     <a class="footnote" href="#ftn.id2578458" name="id2578458">
      13
     </a>
     ]
    </sup>
    voda a tlstý pán tesť mu dal za pravdu; preto len sám pustil za neho pár pohárikov
      dolu hrdlom, so srdečným prípitkom na dlhý a blažený život novomanželov.
   </p>
   <p>
    Rozhovory trvaly až ďaleko po polnoci. Ani potom nič nespali, ani mladý, ani mladá. Obaja
      boli plní jeden druhého. Pán novomanžel spal, rozumie sa, na svojej hospode.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578439" name="ftn.id2578439">
        12
       </a>
       ]
      </sup>
      <span class="emphasis">
       <em>
        Sotva omočil… kúštičok cvíbaku
       </em>
      </span>
      (nem.) — suchára
     </p>
    </div>
    <div class="footnote">
     <p>
      <sup>
       [
       <a class="para" href="#id2578458" name="ftn.id2578458">
        13
       </a>
       ]
      </sup>
      <span class="emphasis">
       <em>
        Ako i Pindar povedá
       </em>
      </span>
      — Pindaros (522 — okolo 442 pr. n. l.) —
          najslávnejší grécky lyrický básnik
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578492">
       </a>
       III
      </h2>
     </div>
    </div>
   </div>
   <p>
   </p>
   <p>
   </p>
   <p>
    Ešte ležal na posteli, keď prikvitol pajtáš Lajoš. „Kdes’ bol, kujon?“ harušil ho. „Čakal
      som na teba márne až do noci. Muselo sa ti dobre vodiť u Dínerových.“
   </p>
   <p>
    „Nad očakávanie,“ prisvedčil Legenyi.
   </p>
   <p>
    „Hostili ťa, a hej?“
   </p>
   <p>
    „Znamenite,“ pretiahol sa Legenyi.
   </p>
   <p>
    „Peňazí teda jest!“ podskočil Lajoš. „Syp, dávaj, dlžen si mi sto zlatých.“
   </p>
   <p>
    „Musíš mi požičať ešte viac, barátom,“ vystrel Legenyi proti nemu ruku.
   </p>
   <p>
    „Kieho čerta?“ zarazil sa Lajoš. „Chodils’ teda darmo?“
   </p>
   <p>
    „To nie,“ uškrnul sa Legenyi. „Ale miesto peňazí dostal som ženu. Pekná Paulína je mojou
      oddanicou.“
   </p>
   <p>
    „Paulína tvojou oddanicou?“ postúpil Lajoš krok nazpät.
   </p>
   <p>
    „Áno. Prisaháme o krátky čas. Vtedy budú potom i peniaze. Rozumieš?“ utrel si Legenyi
      fúzy. „Teraz ma ešte musíš založiť. Vynahradím ti potom pôžičku trojnásobne a život bude ako v
      oleji. Zaopatrím i tebe prístup k Paulíne.“
   </p>
   <p>
    „Tebe pomáha čert, ak je to pravda,“ dupol Lajoš nohou. „Ale načo ti peniaze?“
   </p>
   <p>
    „Hm! Vidíš, aký som šklban,“ ukázal Legenyi na svoju deravú košeľu. „Či to pre
      mladoženícha? A prenášam sa pred svadbou k Dínerovým. Musím si zaopatriť dáke počestnejšie ľachy,
    <sup>
     [
     <a class="footnote" href="#ftn.id2578567" name="id2578567">
      14
     </a>
     ]
    </sup>
    aspoň bielizeň. Ženské sú, vieš, zvedavé, vyštúrajú všetko. Ak nájdu moje handry,
      povedia: ,Čo to za pána, čo dobrej košele nemá?‘ a vyženú ma. Ty, Lajoško, máš ešte tristo
      zlatých, požič mi ich.“
   </p>
   <p>
    „Toto!“ ukázal mu Lajoš figu. „Navráť mi, čos’ dlžen. Lužeš, neverím ti. Chceš len
      vyklamať odo mňa ostatný peniaz, keď ti Díner nedal. Tys’ cigáň, loptoš, krutila.“
   </p>
   <p>
    „Lajoškám!“ pozrel na neho prosebne Legenyi, „nehub moje i svoje šťastie. Akú chceš odo
      mňa pokutu, ak pod dvoma týždňami nie som zaťom Dínerovým?“
   </p>
   <p>
    „Obesíš sa tu v mojej prítomnosti,“ ukázal Lajoš na hrubý hvozd, trčiaci zo steny.
   </p>
   <p>
    „Obesím,“ zaklína sa Legenyi Bohom i všetkými svätými, „ak nie, zabi ma ako psa.“
   </p>
   <p>
    Na mnohé prosenie dal mu konečne Lajoš dvesto zlatých, pod nečestnou podmienkou, že mu dá
      Paulínu k nadužitiu a obaja sa zaviazali prísahou. Legenyi prisahal, že vyplní, čo sľúbil;
      Lajoš, že o ženitbe, ani pred ňou, ani po nej, nikomu nič nepovie.
   </p>
   <p>
    Tamten, náhle si pokúpil potrebné ľachy, preniesol sa k Dínerovým a hneď behal za
      dišpenzáciou, ktorú i vybehal. Už na deviaty deň prisahali mladí ľudia pri zatvorených
      chrámových dverách. Za svedkov boli povolaní, podľa obyčaje velikých pánov, dvaja žobráci.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578567" name="ftn.id2578567">
        14
       </a>
       ]
      </sup>
      <span class="emphasis">
       <em>
        Dáke počestnejšie ľachy
       </em>
      </span>
      (východoslov.) — handry, šaty
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578640">
       </a>
       IV
      </h2>
     </div>
    </div>
   </div>
   <p>
   </p>
   <p>
   </p>
   <p>
    Po šťastlivom tichom veselí, keď už panej veľkomožnej panstvo viac ujsť nemohlo, ukázala
      táto trochu zlosti. Odpustila síce pri spovedi u františkánov zelinkárovi: ale nezabudla na
      košík. Aby sa vymstila, sadla hneď po sobáši k stolíku a napísala takýto lístok: „Pán kuchár
      nemocných! Jednej mysli sme boli, ale predišli ste ma. Keby ste vy neboli poslali, bola by som
      vám ja poslala košík. Lebo vedzte, že vaša, zelinkami a retortami páchnuca osoba sa mi nikdy
      neľúbila. Legenyei, Legenyi Paulína, rodená Díner.“
   </p>
   <p>
    Odľahlo jej, keď tento kúsavý list do lekárne k Murínovi poslala. Ale čoskoro počala
      trochu pochybovať, či má naozaj zabezpečené to blaho, ktoré jej tak spupné slová vnuklo.
   </p>
   <p>
    Mladoženích podstúpil v manželstve značnú premenu, mal celkom inakšie maniere. Pred
      sobášom bol ukrutne pilný, čítal, vždy študoval, aspoň sa staval, že to robí. Hoc i ležal
      rozvalený na pohovke. Náhle zaklopal niekto na dvere, kupec alebo Paulína, hneď skočil k
      otvorenému „Corpus Juris“. Divili sa potom, akú hromadu zákonov musí mať v hlave pravotár. Tak
      činil pred sobášom. Po sobáši prestal si lámať hlavu. Staral sa len o „baša dohán“, Corpus
      Juris a Tripartitum
    <sup>
     [
     <a class="footnote" href="#ftn.id2578687" name="id2578687">
      15
     </a>
     ]
    </sup>
    ležaly zapadnuté prachom, ak ich neomietla chyžná. Potom ten, čo pred sobášom i
      najlepšiu tokajčinu sotva omlsol, po sobáši si rád prichýlil i zo stolového vína pohárik-dva,
      a to bez vody. No, ale to nič. Manžel si môže viac dovoliť než panic; a v medových týždňoch
      kto by študoval?
   </p>
   <p>
    Najnápadnejšie bolo, že práve v týchto medových týždňoch pán novomanžel stal sa omnoho
      pohyblivejším. Tie dni pred sobášom sedel ako prikovaný vo svojej svetlici: po sobáši
      vychádzal často z domu, a to nikdy nie s manželkou. Nešiel s ňou nikam na návštevu, neukázal
      sa s ňou nikde na verejnosti, neodviedol ju ani len do chrámu alebo divadla. Bočil od nej, ako
      by sa za ňu stydel. Paulína to brala za pohrdu a čoskoro počala spomínať neprístojnosť
      nerovného stavu manželov a báť sa budúcnosti.
   </p>
   <p>
    „Bože môj,“ myslela si, „aký to vezme koniec? Teraz je v mojom a pohŕda mnou; čože bude
      vtedy, keď ja vstúpim do jeho?“
   </p>
   <p>
    A šlo to so dňa na deň horšie. Veľkomožný vychádzal vždy častejšie a bavil sa kdesi
      dlhšie. Prichádzal len k obedu a večeri, naposledok len po polnoci alebo nadodňom a to opilý.
   </p>
   <p>
    Pritom vydieral ustavične veliké sumy od kupca, hneď pod tou, hneď pod inou zámienkou.
   </p>
   <p>
    Odvolával sa pritom vždy na svoje zamýšľané prekvapenie. Domov o peniaze písať nechcel,
      aby mohol náležite prekvapiť a aby sa snáď pyšné zemianky proti Paulíne nedohovorily, pri
      príchode jej dakú nastrojenú ostudu neurobily, ako osobe im nerovnej. Potom on hotovil hrom na
      hlavu poručníkovi pre oklamstvá. Lebo peniaze len z jeho ruky dostať mohol, preto nič z domu
      žiadať nechcel. On by mal prosiť za svoje? Nie, radšej bude trpieť začas núdzu. Kupec,
      očankaný takýmito rečami, hoc i krútil hlavou, len dával. A prečo by nie? Veď to pôjde do
      dcérinho vena.
   </p>
   <p>
    Dcéra sa tiež vždy dala udobriť. Lebo jej Karolčo bol sladká hubka, vedel lichotiť a
      zaobísť človeka. Keď ho obviňovala z výstredného, neporiadneho života, vyhováral sa tým, že
      ako jurát s jurátmi držať a podľa ich obyčajov spravovať sa musí. Keď mu vytýkala
      márnotratnosť: „A čo mne,“ hovoril, „pár tisíc zlatých? Čo každý deň strovím jednu tisícku,
      zato ešte vždy budem pánom.“ A keď sa sťažovala, že sa nudí bez neho, polichotil, objal,
      pobozkal a bolo dobre.
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2578687" name="ftn.id2578687">
        15
       </a>
       ]
      </sup>
      <span class="emphasis">
       <em>
        Corpus Juris a Tripartitum
       </em>
      </span>
      — Corpus juris civilis je bežný názov
          sbierok rímskych práv a zákonov, spracovaných na príkaz cisára Justiniána (527 — 565).
          Tripartium (maď. Hármaskönyv, trojdielna kniha) právna kniha uhorská, ktorú Štefan
          Werbőczy sostavil a r. 1514 predložil na schválenie uhorskému snemu. Hoci kráľ Vladislav
          II. dielo nepublikoval, jednako nadobudlo verejnú autoritu, ako čo by bolo bývalo riadne
          vyhláseným zákonom. Bola to sbierka nepísaného obyčajového práva i snemových zákonov
          (decreta).
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578795">
       </a>
       V
      </h2>
     </div>
    </div>
   </div>
   <p>
   </p>
   <p>
   </p>
   <p>
    K nemu nechodieval nikto okrem Lajoša. Tento síce dostal svoju pôžičku dvojnásobne, ale
      neprestával upomínať pajtáša na sľub, že mu poslúži Paulínou. Legenyi sa dosť usiloval zviesť
      ho od toho. Predstavoval mu, že Paulína ani oklamať ani nadužiť sa nedá; že svoj zámer nijako
      nedosiahne, a jeho uvrhne do velikého nebezpečenstva. Prosil ho, aby len od tohoto ustúpil, že
      čokoľvek iné urobí mu po vôli. Ale Lajoš nič, stál na svojom, že to musí a musí byť.
   </p>
   <p>
    „Ak nie,“ hrozil, „zradím ťa. Poviem všetko Dínerovým, aký si žobrák, ako ich klameš.“
   </p>
   <p>
    Čo mal robiť tiesnený Legenyi? Musel povoliť pajtášovi. Určili noc, keď Legenyi bude spať
      na hospode Lajošovej a Lajoš u Dínerových v posteli Legenyiho.
   </p>
   <p>
    Ale chytrý Legenyi tvrdo postlal pajtášovi u seba. Oznámil to dopredu Paulíne a Paulína
      pristala na žart, ktorý šibal vymyslel, vzala jeho prevedenie na seba.
   </p>
   <p>
    V určenú noc prišiel do Dínerových domu miesto Legenyiho Lajoš, zaopatrený kľúčmi a
      potrebným návodom, čo má robiť, aby mohol vstúpiť načas do práva Legenyiho.
   </p>
   <p>
    Vošiel do spálne Legenyiho, sobliekol sa potme, namakal na stolíku strieborný zvonček,
      zacengal a vrhol sa do postele v zimničnom očakávaní následkov.
   </p>
   <p>
    Tieto sa dostavily skoro. Hneď počul, s velikým trepotom srdca, otvárať dvere a šuchotať
      ženské šaty vždy bližšie pri sebe. Osoba, ktorá vošla, vrhla sa mlčky na posteľ a Lajoš ju
      počal tiež mlčky objímať a bozkávať, aby sa neprezradil.
   </p>
   <p>
    Ale len toľko, čo si počal bláhať, blahodariac šťastnému omylu, tu v to jasná paromova
      guľa! Dvere sa otvoria zas a do chyže rýchle vstúpia štyria hodní chlapi so sviecami a idú
      prosto k posteli.
   </p>
   <p>
    Lajoš rýchle prikryl svoju i Paulíninu hlavu a len zpod paplóna sa ozval cez zuby: „Kto
      to?“
   </p>
   <p>
    „My, pán veľkomožný.“
   </p>
   <p>
    „Iďte v čerty. Ja spím.“
   </p>
   <p>
    „Nech sa páči s nami,“ stiahol s nich jeden z chlapcov paplón a tlesol: „Á! To ty Ďuro? Čo
      tu robíš pri veľkomožnom pánovi. Či si jeho frajerka, či čo?“
   </p>
   <p>
    Lajoš sa vzchopil a zbadal s úžasom, že domnelá Paulína je parobčiak, oblečený do ženskej
      kitle. Hľadel ako divý a chmátal s trepotom po svojich šatách, chcejúc sa obliecť. Ale šiat
      nebolo a chlapci volali: „Poďte s nami.“
   </p>
   <p>
    „Kam, vy holomci? Kam mám ísť?“
   </p>
   <p>
    „Len poďte,“ odvliekli ho nasilu a dali mu klystír so zimnou vodou, potom ho vystrčili na
      ulicu v gatiach a v košeli.
   </p>
   <p>
    Bežal ako šibenec na svoju hospodu zabiť Legenyiho. Ale nedostihol prísť domov. Pristavila
      ho nočná stráž a odviedla do berecínca, kde si musel posedieť do rána. Legenyi jednako ani
      nebol tam, kde ho s kainským úmyslom hľadal. Díval sa nezbadane na celé trýznenie pajtášovo.
   </p>
   <p>
    Pritom všetkom pomerili sa lumpi skoro, hrali ako predtým deň i noc. Lajoš upustil od
      prvotného predsavzatia strhnúť Legenyimu náličnicu. U Dínerových by to pripisovali len pomste
      a pred svetom by sa uviedol v posmech.
   </p>
   <p>
    Múdre to navliekol kujon Legenyi. I Lajoša potrestal za hriešne jeho chúťky i v láske
      ženinej sa upevnil. Dom Dínerov bol na čas hojne zásobený smiechom.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2578963">
       </a>
       VI
      </h2>
     </div>
    </div>
   </div>
   <p>
   </p>
   <p>
   </p>
   <p>
    Medzitým, ako žiaden smiech večne netrvá, tak ani tento netrval. Prišiel čas skúšok,
      ktorým i Legenyi s inými jurátmi sa podrobil, ale ho vyhodili ako vcele nenadaného pre
      právnické veci, pravotárstva neschopného.
   </p>
   <p>
    On si z toho zhola nič nerobil, ba bol tomu rád. Mal výbornú zámienku zostať i ďalej v
      Pešti a lumpovať na Dínerove útraty. Ale nie tak mysleli, nie to chceli Díner a Paulína. Díner
      už dokonale zunoval dávať lumpovi stovky, a bojac sa, že ho peštianska rozpustilá mládež vcele
      pokazí, dohováral mu prísne, aby šiel domov, dožadoval sa svojho majetku a bol už i gazdom,
      keď sa stal manželom. Legenyi namietal, že sa chce podrobiť novej skúške; ale pán tesť mu
      prestavoval, aká by to bola hanba, keby tak ešte raz prepadol. Upozorňoval ho na zlé riadenie
      poručníka, na ktoré sám pán veľkomožný tak často a trpko si sťažúval. Paulína chcela už raz
      vidieť tých pepinierov v kabátoch a papučkách, toho hovoriaceho pustovníka v anglickom parku,
      tie neprehľadné kŕdle stáda, prechádzať sa v tom zámku podobnom kaštieli, voziť sa na štyroch.
      Nahovárala sama otca, aby nič viac nedal márnotratníkovi, ktorý len po kaviarňach vysedáva,
      hrá a pije vo dne v noci. Chcela už preto s ním preč, aby sa jej vcele nepokazil. Ponáhľala sa
      odňať mu príležitosť na lumpovanie.
   </p>
   <p>
    Karolčo všelijako krútil, vrtel, preťahoval, odkladal, pokiaľ mohol, bo konečne sa mu
      nechcelo preč z Pešti. Ale naposledok sa predsa len vytrovil zo všetkých zámienok. Nič viac
      nespomohlo, musel zahryznúť.
   </p>
   <p>
    Kupec vystrojil dcéru primerane tomu stavu, do ktorého ju šťastie povýšilo, a s ohľadom na
      to, že musí od počiatku dôstojne vystúpiť. Kúpil skvostný nový koč, dva parádne kone, pridal
      vyšnurovaného mládenca, poriadnu chyžnú a tak milé svoje deti upravil, s polovicou vena, do
      Legene.
   </p>
   <p>
    Pajtáši hráči sa čudovali, že Legenyi neprichádza viac medzi nich. Lebo nikomu z nich ani
      svojmu dôvernému Lajošovi neriekol slova o svojom odchode, ani sa nerozlúčil so žiadnym.
      Priateľstvo medzi lajdákmi nebýva nikdy srdečné. Hľadia len zmárniť spolu čas, olúpiť sa
      vzájomne, ale nemajú sa radi, pohŕdajú jeden druhým.
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="id2579064">
       </a>
       VII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Na ceste tŕpla Paulína. Lebo Legenyi bol zamyslený, málovravný; sotva odpovedal na otázky,
      i to roztržite, dvojsmyselne. „Čo to,“ myslela si. „Či tento nechodí po zlých cestách?“
   </p>
   <p>
    Potom pil na každej krčme. Kde nemali víno, tam sa napil i obecnej pálenky a potom
      driemal, ba spal ustavične, zvaliac sa na bok koča. „Ach, toto je pravé hovädo!“ myslela si,
      hľadiac na neho s ošklivosťou.
   </p>
   <p>
    Bolo jej už všetko podozrelým. Preto neušlo jej pozornosti, že na treťom nocľahu sám nepil
      nič, ale kočiša a mládenca veľmi núkal vínom, do ktorého ulial pálenky. Chyžnú chcel vypratať
      na koč, aby tam nocovala. Nápadným bolo i to, že sa pilne vypytoval na kľúčik od kufra, kde
      Paulína mala peniaze.
   </p>
   <p>
    „To sú podozrivé znaky,“ pomyslela si a bdela. Ale povrhla úmyselne kľúčik a utajac sa,
      chrápala.
   </p>
   <p>
    Tu pán manžel vstane, vezme kľúčik, lúdi sa ku kufru a počína ho tichúnko po tme otvárať.
   </p>
   <p>
    „Čo to?“ skríkla Paulína.
   </p>
   <p>
    „Nič,“ odskočí Karolčo, „chcel som probovať, či je dobre zamknutý.“
   </p>
   <p>
    „Opatrnosť neškodí,“ pochválila ho Paulína, hoci už všetko zlé o ňom myslela.
   </p>
   <p>
    Nepustila ho potom viac z oka, ba i mládencovi, chyžnej a kočišovi nakázala, aby striehli
      bedlive za pánom a zmocnili sa ho, ak by dal znaky, že chce uvrznúť. Bála sa, že jej uskočí.
      Jedno z čeľade ho vždy a všade pozorovalo, kamkoľvek sa hnul.
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="id2579152">
       </a>
       VIII
      </h2>
     </div>
    </div>
   </div>
   <p>
   </p>
   <p>
   </p>
   <p>
    Siedmy deň po odchode z Pešti pribyli do malej, otrhanej, ošarpanej, neporiadnej dedinky.
      Chalupy boly kryté jedny rákosím, druhé slamou. Bolo vidno tu preborené steny, tam prevalené
      strechy, daktoré chalupy klesaly vcele na hromadu. Dvor ani jeden nebol opravený a všetky boly
      plné hnoja, smetí, kaluží, všetko vo svrchovanom nelade. Za dedinou pod plotom mŕložila
      cigánska rodina. Starým sotva kryly handry nahotu, deti boly vcele nahé. Z ošarpanej krčmy
      vyzeraly vybitým oknom špinavé židovčatá. Na uliciach váľaly sa zafúľané sedliacke a
      chalupnícke deti v košieľkach alebo gaťkách. Tieto utekaly pred kočom na stranu a za kočom
      bežaly nahé cigánčatá, pýtajúce s otrčenou dlaňou krajciaričok. Malý chrámičok naprostriedku
      dediny mal tak končistú strechu ako hrebeň a deravú ako sito. Múry okolo neho sa rozpadávaly,
      tu i tam trčaly už len kusy z nich. Zvonica, to jest doskami obité štyri stĺpy, vyzerala s
      vetchou svojou končistou strechou ako hrdzavé šidlo. Drevená škola, s malinkými okienkami,
      jedným väčším, druhým menším, mala dymník pošitý začadenými slamenými šupkami.
   </p>
   <p>
    Paulína sa až striasla pri zazrení tejto všeobecnej rozrušenosti a nešvaru. „Čo to za
      špinavé stračie hniezdo? Videla som na našej ceste mnohé špinavé dediny, ale takéto sídlo
      chudoby a nekľudnosti neprišlo mi ešte pred oči.“
   </p>
   <p>
    „To je naša Legeňa,“ potešil ju s ošemetným smiechom pán manžel.
   </p>
   <p>
    „Máš ma za blázna, či ma chceš prekárať?“ vyvalila Paulína oči na neho.
   </p>
   <p>
    „Už to raz Legeňa, naša rezidencia, či sa ti ľúbi, či nie,“ rehotal sa Legenyi.
   </p>
   <p>
    „A kde kaštieľ, ten zámku podobný s jeho anglickým parkom?“ táže sa zblednutá Paulína.
   </p>
   <p>
    „Tam,“ ukázal Legenyi na vetché, od sedliackych málo rozdielne drevené budovisko. Po celej
      dĺžke domu šla pavlač na drevených, ale už hnilých a nachýlených stĺpoch. Naprostriedku
      pavlače visela krivo na jednom závesku bránka. Za bránkou boly pitvorné dvere s takou dierou
      naspodku, že prasatá mohly pohodlne cez ňu von a dnu chodiť. V zálome šindľovej starej strechy
      mal velikánske hniezdo z prútia bociany. Okolo budoviska rozprestieral sa dosť veliký, ale tak
      úplne zapustený sad, že sa to ničím nedelilo od divého lesa. O dákom plote ani slychu. To bol
      ten anglický park.
   </p>
   <p>
    „Jéžiš, Jéžiš,“ spľasla Paulína rukami, keď rehotajúci sa Legenyei, Legenyi Károly, jeho
      veľkomožnosť, velil kočišovi vtiahnuť do neopraveného, špinavého dvora. Pred chlievmi stála
      malinká hŕbka hnoja, ale tým väčšia bola pri nej kaluž. A tie chlievy! Strecha ležala skydnutá
      na povale, dverné stĺpy, všetky doboku, dvere boly len na jednom chlieve, i tie roztrieskané,
      hrady maly okolo steny ohavné podpery.
   </p>
   <p>
    Keď koč vtiahol do dvora, prestaly hrabať na smetisku štyri sliepky, kohút zatrepotal
      krídlami a zakikiríkal, bocian zaklepotal zobákom na streche, ako by na uvítanie pána.
   </p>
   <p>
    Koč zastal pri bránke. Pán Legenyi skočil a pomáhal dolu panej veľkomožnej, čo i
      potrebovala. Hlava sa jej krútila, nohy pod ňou sa podlamovaly, zblednuté pery sa triasly; len
      kočiš napredku a mládenec nazadku dusili v sebe smiech, hľadiac šelmovsky jeden na druhého.
   </p>
   <p>
    Keď i chyžná sliezla, vybehne brešúc dierou pitvorných dverí malý psíčok, ale poznajúc
      pána, počal skákať od radosti na neho. K Paulíne prišly dve prasiatka, také vybiedené,
      skrčené, že žiaľ bolo pozrieť na ne. Ďubaly jej zašpinenými rypákmi do skvostných batistových
      šiat. Oháňala sa pred mrziakmi, ale pán manžel potľapkával svojho Amora, ktorý dobre sa
      neroztrhol od velikej radosti.
   </p>
   <p>
    Vtom sa roztvoria pitvorné dvere. Vyjde z nich mladá ženská, v dlhých síce, ale veľmi
      chudobných a poplátaných šatách. Bolo vidno, že žiaľ ju hlodá predčasne. Na ľavom ramene
      niesla malého chlapčeka, pravicou viedla zafúľané dievčatko. Toto sa vytrhlo materi z ruky,
      priskočilo k Legenyimu a objímalo mu nohu s radostným krikom: „Aťuška náš!
    <sup>
     [
     <a class="footnote" href="#ftn.id2579321" name="id2579321">
      16
     </a>
     ]
    </sup>
    Aťuška sa nám navrátil.“
   </p>
   <p>
    „Čo?“ zadivila sa Paulína ešte viac, počujúc to.
   </p>
   <p>
    Ženská, ktorá vyšla, mrštila hnevným zrakom po Legenyim: „Ľakla som sa, že zase dáka
      exekúcia ide do domu.“ Potom sa obrátila k Paulíne: „S kýmže mám šťastie?“
   </p>
   <p>
    „Som manželka tohto pána,“ odvetila smutne a trpko Paulína.
   </p>
   <p>
    „Dobre, sme teda dve,“ pozrela vítajúca na ňu a na Legenyiho.
   </p>
   <p>
    „Pokonajte sa teraz medzi sebou a rozhodnite, ktorá ste pravá?“ zarehotal sa Legenyi a poď
      prosto do krčmy.
   </p>
   <p>
    „Ha, lotor!“ hrozila za ním päsťou staršia a voviedla príchodziu do chyže, brlohu krajnej
      biedy. Na nevydoštenej podlahe samý hrb a dolina, pec vcele ováľaná hlinou, okná zalepené
      papierom, stolky a pohovka už len stlačená slama tu i tam s capartom kože, zrkadla len
      polovica, obrázky bez skla. Hrôza ohrnula Paulínu, privyknutú na skvost.
   </p>
   <p>
    Domáca jej vyrozprávala, ako ju nesvedomitý korheľ a hráč, náhle zo škôl vyšiel, priviedol
      k pádu, potom vzal nasilu, z donútenia rodičovského. „Mal obstojný majetok,“ hovorila, „ale
      všetko prepil a prehral ako márnotratný syn. Keď dogazdoval, zastavil ostatné roličky, sobral
      peniaze a šiel do Pešti složiť advokátsku skúšku. Mňa tu nechal s týmito dvoma deťmi v
      najväčšom nedostatku, sám pošiel, ako vidím, lumpovať a klamať, kde ho ešte neznali. Zaslúžila
      som si to,“ dodala s plačom, „bo mi povedali, že ten hrdlač a oplan už v školách len hral, pil
      a klamal. Zo psa nikdy nebude slanina.“
   </p>
   <p>
    Povedala i Paulína nakrátko svoje a dodala: „Hanba a stud, že teraz už zemani chcú
      prevýšiť v klame, podvode, lži a podlosti Cigánov.“
   </p>
   <p>
    Potom obdarovala úbohé deti, siroty pri živote otcovom a materinom, sadla na koč a hybaj
      nazpät k Pešti.
   </p>
   <p>
    Oklammík kýval na ňu z krčmy rukou a želal jej šťastlivú cestu.
   </p>
   <p>
    „Ha!“ odvrátila sa s ošklivosťou Paulína, „akých mi to často beťárov v tej Pešti
      obdivujeme a zbožňujeme!“
   </p>
   <p>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2579321" name="ftn.id2579321">
        16
       </a>
       ]
      </sup>
      <span class="emphasis">
       <em>
        Aťuška náš!
       </em>
      </span>
      (maď.) — náš otecko
     </p>
    </div>
   </div>
  </div>
 </body>
</html>
