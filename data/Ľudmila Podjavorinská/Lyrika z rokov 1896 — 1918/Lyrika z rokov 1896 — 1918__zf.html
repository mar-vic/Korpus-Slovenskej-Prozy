<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e403">
       </a>
       Záhada
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ver’ rada by som, rada by som znala —
len zvedavosť ma iste núti k tomu! —
či zvyk to iba a či túžba tajná,
čo do našeho privádza ťa domu.

Ak zvyk to iba, čo nás spolu zvodí,
zvyk, významu v ňom ani citu nenie,
prečo ten snivý záblesk v tvojom zraku
a prečo môjho srdca divné chvenie?

Ak ale túžba — túžba nežná, tklivá —
si medzi nami pásku spriada, tvorí,
skiaď odmeranosť večná medzi nami,
zdanlivá nuda, chladné rozhovory?

Vždy lúčime sa chladne — ľahostajne.
„My cudzí sme si!“ — oko tvoje istí,
„Mne ľahostajno!“ — moje odpovedá —
a srdce skoro vzplanie k nenávisti!

A ľahostajnosť bych ti dokázala,
vždy želám si, bys’ prišiel zase, zase…
Ty prídeš iste — — a zas vrelosť v zraku
a zase srdce pocit divný strasie…

Ach, rada by som, rada by som znala,
čo chlad ten značí — čo strasť sladká tvrdí?
Však záhadu my sotva rozlúštime,
bo znať sa k citu — to sme oba hrdí!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e417">
       </a>
       V chráme
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Zvuk zvonov slávnostne znie veľkonočným ránom
a hlasom velebným do chrámu ľudí zovie
a každý pospiecha, by v cite ukochanom
sa vrúcne pomodlil i potešil sa v Slove.
Ruch valne ožíva, chrám zbožnými sa plní,
ľud v zjavnej pokore tam pred oltárom kľaká
a šepot sterých úst sa priestranstvami vlní
a k Bohu nesie sa vzdych, prosba tristoraká.

Tu s hlavou sklonenou kmeť kľačí striebrovlasý,
pokojnú starobu od Boha prosí darom;
tam statný hospodár priaznivé žiada časy,
rúk prácu mozoľnú by korunoval zdarom.
Tu žien zas biely húf — na ústach povzdych sterý —
tam devíc strojný rad, sťa kvety zavčas rána.
A každý v zbožnosti tak pevne úfa, verí,
že vrúcna modlitba nemôž’ byť oslyšaná.

Oj, ľud môj, dobrý ľud, zlou sudbou bitý kruto,
vo svojej prostote jak s’ predsa blažený!
Sto bied a nerestí ťa v ťažké roní puto —
a v pomoc s istotou ty veríš, nadšený.
Čo bied ťa sužuje, zadáva ranu k rane,
a tebe v prostote tá jedna len je drahou —
ty voláš: „Vozdajší chlieb daj nám denne, Pane!“
— ten prácou dosiahnuť, to jedinou ti snahou.

Ty, starče, o pokoj čo prosíš Hospodina,
či vieš, tvoj celý rod že pokoja tu nemá?
či vieš — snáď minulosť, či slabosť tomu vina —
že stálej útrapy naň kliatba vyrečená?
Oj, nevieš… Bojov zvesť, ston bôľov, ľúta vrava
ku tebe nevnikla: žils’ — ale ako v spánku.
A lepšie nevedieť! Tak aspoň tvoja hlava
sa ľahšie uloží ta do hrobného stánku…

Vy, práce mužovia, ich najviac biedy tlačia,
im žitia lopoty pot krvi nútia z čela —
či viete, vašich rúk čo mozole tie značia?
Tuk, hojnosť, dobrobyt — však vášho nepriateľa!
Vy prácou úmornou márnite mužnú silu,
i k dielu prosíte o božie požehnanie —
A práce odmena? Zisk vlci schmatnú v chvíľu…
Vám povzdych zostane a — nové ustávanie.

Ty biely, tichý húf — snáď najvrúcnejší v cite —
vy matky starostné, aké vy túžby máte?
Za svoje deti tu sa iste pomodlíte:
by láska Hospoda neznala medzí hate…
Oj, modliže sa len, a vrúcne v mene Krista,
snáď tvoja modlitba prelomí pekla sily:
vrah zbrane pekelné už drobnej detve chystá,
by ti ju jazyka i srdca pozbavili.

Oj, modliže sa, ľud môj, vrúcne celým zborom!
Len tichá modlitba ti ešte pozostala,
v úľavu nerestí, záštitu pred náporom:
zbraň tvoja jediná, však spoľahlivá, stála — — —
Že veky modlíš sa — a ešte pomoc váha,
že hrad jak na skale je viery tvojej sila,
a predsa víťazstvo len na strane je vraha!
tu chmúrna myšlienka sa v mysli vyronila:

Snáď radšej nemodliť! Nech kárcu ťažká ruka
už cele dopadne na pustošené kraje,
nech zem tú zmení v púšť — nech doplní sa muka,
nech zvŕši s’ určenie — snáď kliatba dávnej báje!
nech cele zhynie rod, no vrah tiež nešetrený!
A pomstu vďačne tak my smrťou spečatíme…
Oj, milšia rázna smrť než život v dlhom mrení:
tá razom stoletím páchané krivdy sníme…

Snáď nelkať, nevolať… skôr v tuposť padnúť zvera,
cit v duši vyhasiť — nech mrak v nej pozavisne,
cnot ľudských lepotu nech temno bludu stiera…
Tu krásny, dobrý ľud mi biednym umom blysne —
a razom mäkne cit — zas spásu lkám i čakám
z rúk mocných Hospoda — i nádej v duši vzplanie…
A v príklad pokory ja prvá v prachu kľakám…
„Buď vôľa Tvoja v nás — však viery prispor, Pane!“
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e431">
       </a>
       Z ranných dojmov
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       V samote hôr — sťa pustovníčka —
zelene plášťom zavitá,
čo stánok mieru, uľavenia,
kaplnka malá ukrytá.

K nej mnohých, v túžbe po pokoji,
cestička zvádza šliapaná —
tu zavše s dušou osvieženou
som chodievala za rána.

Vždy ticho tam a tajuplno,
že legendová nálada
kýms’ vyšším mierom, nasladením
tak sladko dušu opriada.

A v zbožnej úcte hľadievala
som na svätcov a svätice,
im ku ozdobe naznášané
povädlé, svieže kytice.

A vždy sa pri tom zamyslela:
že asi údel akých chvíľ
pobádal darcu ku obeti,
by svätyňu tú ozdobil?

Tam ľalia v nohách Spasiteľa,
dar mladuškej snáď neviny:
tu svieca, dohorená spola —
snáď za hriechy a previny.

A tamto sochu Matky Božej
ruženec kruhom ovína…
snáď matka ta ho zavesila
v spomienke svojho na syna.

I kytka drobných poľných ruží
je zastrknutá v obrázku:
snáď nádej by sa vyplnila —
či pozabudlo na lásku…

A v modrej klenbe nad oltárom
sťa modlitbou to šelestí…
chór nádejí to vyplnených,
húf nezhojených bolestí — — —

Vždy zrána s dušou osvieženou
tam dlela som a túžila —
a k nádejam a ku bolestiam
sa láska moja družila.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e445">
       </a>
       Z pôstnych dúm
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Mám rada súmraky dňov tichej, pôstnej doby.
Vše duše nálada ma zvedie k hrobitovu
(tie žitia hranice tak dumy vábia, zovú!)
a v mysli ku mŕtvym vstupujem v temné hroby.

Jak zvláštny, zvláštny svet! Niet mraku tam, ni svitu,
niet noci ani dňa — len temnosť nekonečná;
niet vzruchu, nálady: tá istá stála, večná
a prísna mŕtvota vše zviera bez súcitu.

Tamhore šumia dni a desaťletia rázno,
zvrat časov mení svet, národy vo bytnosti —
tu jedno stoletie — len atom vo večnosti,
a večnosť —? niet pre ňu hraníc: to večné prázdno.

Jak zvláštny, zvláštny svet! Bez vzruchu citu, nemý,
tu ležia pokojne, jak sem ich položili,
zbavení podoby, všetkého, čomu žili:
prach z prachu povstalý — prach uložený v zemi…

K nim život nezšumí — a v život nedovidia:
tu ležia pokojne, bez bôľu, zášti, túhy;
že jeden miesta viac zaujal nežli druhý,
v príkladnej svornosti ni to si nezávidia.

Neznajúc minulosť, nežijúc prítomnosti,
ich starosť nesúži, že ďalej ako budú?
bez strachu, vedomia blížia sa v rozklad, v hrudu,
rozdielnej podoby rovnaké leby, kosti.

Bez krásy — špatnosti, bez slastí, bôľu, stonov
tu dlejú, ďalekí života víru, šumu —
im borba národov nevtisne žiaľnu dumu,
ich v mieri neruší úpenie miliónov.

Ich láska nemorí, nenávisť nesužuje:
obraní o slasti, sprostení hriechu, vášní,
stúpili v mŕtvotu — a smrti spánok strašný
— to snenie bez snenia — sa rovnomerne snuje…

Jak zvláštny, zvláštny svet! Tu môžeš vravieť veľa
o kráse, hodnosti — a aké v žití zmeny,
jak láska v nenávisť, jak pravda v lož sa mení
a šťastie pozemské že zriedkavé je zcela.

Tu môžeš vynášať zdar, skutky, spôsobnosti,
svet ktoré vavrínami venčí — z každej leby
v hrobovej temnote sa výrazne ti šklebí
len jedna odveta: „Ó, márnosť nad márnosti!“

A predsa — — mŕtvota tá bez života nenie —
to temno bez svetla, skončenie bez nádeje:
kás’ istá útecha ti srdce teplom hreje,
že
       <span class="emphasis">
        <em>
         priechod
        </em>
       </span>
       iba to — nie večné rozptýlenie!

Že priechod je to len v tie vyššie, lepšie svety,
či tiché uspanie len zemských rozvlnení —
a zmysel hlboký v tom harmonickom snení,
ten
       <span class="emphasis">
        <em>
         vyšší
        </em>
       </span>
       života, ti za hrob jasá, svieti…

A dušou chápajúc ten zmysel nezmýlene,
tak sladko precítiš slasť žitia — smrti práva,
smrť v celej velebe sa pred dušu ti stavia
a život v celistvej kráse a v plnej cene.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e465">
       </a>
       Letorôstky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Často, často v zadumaní
myseľ moja premýšľa si:
posledná že pieseň moja
aká bude — aká asi?

Či to bude pieseň smútku,
jak ju pevca duša stvorí,
čo v svet citne naposledy
strasťou rodu zahovorí?

Jasotom či bude blaha
labutie snáď moje penie,
zvuky srdca, naladené
v lásky nežné švitorenie?

Či to bude zvíťazenia
hymna, slávo-vďaky tónov,
spečatená, posvätená
citom srdci miliónov?

Oj, nechže to výkrik bôľu
z básnikovej žitia cesty,
nech len, vierou vyronená,
môjmu rodu spásu veští!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e479">
       </a>
       Iskierky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="bold">
        <strong>
         1
        </strong>
       </span>
       Len o lásku Ťa vrúcne prosím,
ó, Bože! pravej lásky cit
nech púť mi sladí, — lásky k tomu,
čo srdcu vždy má drahé byť.

Ku reči rodnej, ku otčine
by ľnulo ono v záchvate,
ku dobru, cnosti, pravde, kráse —
a k čomu túžbou pripäté.

Je iste svätou povinnosťou,
čo spravodlivé, pozastať,
čo krásne, dobré, nasledovať,
čo lásky hodno, milovať.
       <span class="bold">
        <strong>
         2
        </strong>
       </span>
       Ja ľúbim život zdravým citom,
či hudie mol, či do hrava,
a milujem ho celým bytom,
tak ako sa mi podáva.

Ak smútkom hostí v hlbokosti,
to ku piesni je vzdychov dosť,
ak slasťou zhraje v srdca taje —
tu hravých rýmov — na radosť!

*

Je poet, veru, ako decko,
čo seba baví po proste:
zo slasti smútku natvorí si,
zo žiaľov slasť mu narostie.

A čo ho najviac srdce bolí,
preds’ v rýmoch samučičká slasť,
a keď to zvučí po nevoli,
on v duši rozkoš cíti rásť!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e499">
       </a>
       Chvíľky šťastia
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Hoc dávnejšie už nie je z jari,
dni prešli prvých túžob schvevu,
vše ešte — posol zlatokrídly —
mi šťastie príde na návštevu:
vo chvíľach tichých letných nocí,
keď nebo — hviezdna záplava
a myšlienka v kejs’ čaromoci
sa sama v rýmy podáva,
mi sladko k srdcu prevráva.

V tom tajuplnom šere noci
svet sťaby sa bol kamsi stratil
a sťaby si sa z jeho hluku
sám jaksi v seba prinavrátil;
si sám — a predsa nie ti clivo:
veď vôkol teba šumné rady
snov, ideálov zvučia snivo,
vše čo sa báji, túži zmladi,
si k duši zlietne na vohľady.

Vše čo sa zmladi túži, báji,
v tom okamihu k tebe stane:
nadšenia plány peknoduché,
i blaho smele nasnívané —
a bárs i vieš, že sen to iba,
čo život zabol vyplniť,
to srdce cíti, žiadna chyba:
hoc duši snáď i čosi chýba,
ťa predsa šťastia laská cit…

A neznáš, čo viac vtedy blaží,
či nádej ešte k budúcnosti,
či spomienka, čo blahom váži,
pripiata k dejom minulosti —
len plne cítiac schopnosť lásky,
i dobrým v tom sa cite tiež,
hor’ v hviezdach hľadáš obnov’ skazky,
a ako v dobách prvej lásky,
si zrazu sladko zaplačeš.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e513">
       </a>
       Všedné rýmy
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Skon prírody už blízky, istý;
tie posledné už svieže listy
len rozpomienka leta, jari
snáď ešte drží na konári.
A keď ich prvý víchor zroní,
akoby padli smútku clony:
i bude v svete, v dušiach clivo
a šero, smutno, úzkostlivo
(bez borby poddanie sa skonu),
až duch i svet v tom ku pokonu
(zvyk lekár je i času vzácny!)
sa celkom pekne udomácni.

Ó, jeseň, jeseň, doba lkaní
a doba tichých spomínaní!
Jak v začarenej hore sama,
tej doby trúchlo-krajinama,
púť duša snuje sem-tam stálu
od ideálu k ideálu,
v nich nový ruch, vzlet, život hľadá —
ach, zakotvila by sa rada!
A túžba, vtáča plaché v duši,
sa v okienko srdca búši:
svet vo fáteli mladej vdovy —
kam letieť pre list olivový?!

A ja, ja preds’ tú dobu rada,
hoc smútkom na dušu mi sadá.
Je trúchla — ale v trúchlom sneniu,
jak smutná láska, k zaľúbeniu
(má žiaľ svoj taj i báj svoj sladký):
tak bez ozdoby, bez pozlátky,
či do súzvuku, do protivy,
je srdcu obraz lahodivý…
V nej, ruka v ruke, v citov schvevu
si k duši príde na návštevu
roj pestrých dúm, húf šotkov
       <sup>
        [
        <a class="footnote" href="#ftn.d56e524" name="d56e524">
         1
        </a>
        ]
       </sup>
       hravých,
snov, túžob, nádej’ trblietavých,
slasť šťastných chvíľ i strasti zdania,
to tiché srdca spomínania…

Nuž, mám tú clivú dobu rada,
hoc smútkom do duše mi padá;
jej nálada má báj svoj sladký:
tak bez ozdoby, bez pozlátky,
či do súzvuku, do protivy,
je obraz srdcu lahodivý.
      </span>
     </p>
    </div>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e524" name="ftn.d56e524">
        1
       </a>
       ]
      </sup>
      <span class="emphasis">
       <em>
        šotkov
       </em>
      </span>
      — škriatkov (česky)
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e534">
       </a>
       Reflexie
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Ty často, často zvedave
si sa ma spytovala:
jak život chápem, rozumiem?
by sama si tak znala.

Ja pri tej veci zásluhu
som iste skromnú mala,
však že som k dobru viedla ťa,
s’ mi vrúcne ďakovala.

— — — —

Je život prísna hádanka,
v nej správne, bez otázky,
je práve toľko súžení,
čo radostí a lásky.

No kto ju správne rozlúšti,
tú hádku večne novú,
z jej zmyslu hrave vyčíta,
čo šťastím ľudia zovú…

Však rozlúštiť ju — ťažká vec;
a mnohý, pokým žije,
sa o hrany tej hádanky
jak plaché vtáča bije.

*

Mne život hra je šachová,
kde roj hrá veľkých detí:
o ciele jeden vysoké,
a o zisk druhý, tretí.

Hoj, čo tu hluku, naháňky,
čo šuchu-ruchu, stihu!
hneď dobro, zlo hneď víťazí,
i padá v okamihu.

A bolo by to zábavné,
jak zástoje sa rušú,
hra keby táto bolestne
na srdce nešla, dušu!

Keď ale hra tá, Bože môj,
to sama sebou nosí,
že každý postup víťaza
zaplatiť musí ktosi!

A najsmutnejšie, Bože môj,
že v hre tej nie cieľ svätý:
jak úkol prehrať dôstojne,
lež prostriedok len platí:

jak iných predčiť — chytrosťou;
jak najviac zhabať zisku,
jak najviac miesta zaujať,
najmenej trpieť stisku.

Jak vlastné
       <span class="emphasis">
        <em>
         ja
        </em>
       </span>
       si postaviť
nad iných navysoko,
a prv než zub bys’ utratil,
skôr cudzie vybiť oko!

A k hre keď rozum nestačí,
ni duše clivé prázdno,
tam lesť si za zbraň postaviť,
sa ďalej boriť rázno!

A kde len smelosti je dosť,
tam iste zisk je sterý,
veď, smiešno! v svete vždycky je
dosť pošetilej viery! — —

Mňa baví hra tá šachová,
i pozorujem rada,
jak mnohý potom u cieľa
so smiechom masku skladá…

A jedno len mi záhadné
v hry preobratnom chvatu:
či padlých treba ľutovať,
či víťazov šach-matu?
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e551">
       </a>
       V noci
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Kás’ duma ešte spať mi nedá,
hoc polnoc dávno odbila,
v oblok sa vkradnúc, luna bledá
mi spoly chyžku zjasnila,
akoby so mnou zdieľať chcela
májovej noci samotu,
či svoju — večne osamelá —
mi zdeliť chcela tesknotu.

K obloku spiecham. Za záclonou
svet luny svitom obliaty
pod božou nebies hviezdnou clonou
spí, mieru v nežnom objatí;
či zdá sa iba, že si snije,
veď obraz dýcha životom:
príroda rečou harmónie
sa k Tvorcu modlí šepotom.

A zdá sa mi, sťa v iné svety
bych, známe, zrakom hľadela,
kam duša citné na výlety
si k poézii zletela,
kde slzou bôľ sa rozväzuje
a piesňou zas sa ukojí,
kde rozkoš dušu posväcuje
a strasť sa v kráse spokojí.

I hľadiac v svet, jak svätý mierom
ho sama dušou ponímam
a patriac k hviezdam noci šerom
si spomínam a spomínam…
Už jedna z veže zneje sticha,
sen králi — vládca čudesný —
on duši praje, po čom vzdychá —
a láska láske sladké sny.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e565">
       </a>
       Predtucha
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Vždy ešte u mňa túžba žije
tvoj počuť zvlášte pekný hlas,
tón odznetej už melódie
zachytiť dušou ešte raz,
zjav drahý uzrieť, pohľad zvláštny
zachytiť plachým pohľadom,
oživiť upomienky drahé
a nasladiť sa zašlým snom…

Vždy ešte duša moja rada,
nie bez žiaľu a boľasti,
jak kedys’ sny si zlaté spriada
o obapolnom o šťastí —
a vždy ma potom duša zbolí
zrieť v upomienky objeme,
jak blízki sme si duchom boli —
a ďalekí jak budeme!

A keď už vzájomne ni zvesti,
cit dohára v tej nemote,
so žiaľom tuším: naše cesty
už nestretnú sa v živote.
Však viacej než to, neprestajne
ma ľaká: že raz bez žiaľa,
i bez radosti, ľahostajne,
ak by ťa kedys’ potkala…
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e579">
       </a>
       Imortely
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e586" name="d56e586">
      2
     </a>
     ]
    </sup>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Mrazivé ráno — popolec.
Z hmly vyberá sa ku svitaniu;
velebný v diaľke zvonov hlas
zve k rozmýšľaniu — ku pokániu.

Deň spomínania! V triezvote
rezkého rána nezaškodí
pohliadnuť v srdce s pietou,
v záhyby jeho na príhody.
*
Z mojeho žitia na um schodí
mi iba — zo dve epizódy:

Ktos’ z mojich piesní žiť sa učil
a trápil mňa a seba mučil.

Raz ktosi v chvíľke žiaľu, muky
bozkami chladné hrial mi ruky.

Raz s kýmsi krásosadom sama
som šla — nad nami hviezda samá
a pri nás Šťastie — gardedáma…

Oj, život! čo mi na um schodí;
buď žehnaný — za epizódy!

*

K západu pozerávam rada,
keď deň sa k odpočinku skladá;
to zamieranie svitu vždycky
cit budí u mňa elegický:
do duše ohlas lahody
mi roky, istý, privodí.

Na prvú mladosť myslím vtedy,
na hudbu, čo mi v duši hrala,
na nežné oči, naposledy
čo teskne tak som milovala,
na všetko drahé utrpenie — —
a v duši želiem nastokrát:
s tým svätým lásky smútkom v duši
by sladko bolo umierať…

Cit zhasol jak ten neba svit.
A čo sa nemožnosťou zdalo,
len treba, treba ďalej žiť!

Oj, hory, hory na severe,
vás rada vídam rána v šere,
keď bledé odráža vás nebe,
tajomné dumnej vo velebe;
ja ľúbim vás, mne svätyňou,
ste rozpomienkou jedinou.

Pre jeden ruky stisk, pre zdania,
čo, hory, v cit mi privádzate,
pre jedno slovko milovania,
čo obom bolo ako sväté,
pre chvíľu, ktorá svojou cenou
by život mohla vykúpiť…

S’ spomienkou šťastím precítenou
by veky ľahko bolo žiť…

Stáť budete vy vekov v diaľ…
A čo sa srdcu večným zdalo —
sťa meteor by strblietal…!
*
Nebolo ťažko akosi,
čo srdce láskou zvalo si
(čo sa i šťastím mohlo stať),
nebolo ťažko zabúdať!

Zato však v clivom pomysle
zavše mi príde do mysle:
ako chodievals’, ako ty
k nám po večierky v soboty…

Nie ako iní, veru nie,
pre žarty, pierko zelené:
nám v duši zhode, bezpeke
nám pletky boli ďaleké…

Nie ako iní: ako brat,
sťa so sestrou sa zhovárať
a vytúžiť sa v nevoli
a natešiť sa po vôli.

A rozlúčenia vo chvíli
jak ťažko sme sa lúčili!
jak ťažko! ty vieš iba sám…
sťa brata keď si sprevádzam — —

Nie mi je ľúto akosi,
čo láskou srdce zvalo si,
lež chvíľky tie hviezd pri svite —
za tými želiem večite!

*

Deň pekný bude. Rezký chlad
odnáša mraky z Javoriny;
sťa dobrých duchov biele stíny
ich plynie celý vážny rad.

Jar bude! A mňa k životu,
nadšenia van k poletu volá:
nič pôstu nedlhujem zhola,
len rodu pieseň — sirotu.

A život mne tiež neveľa:
len v túžbe, čo mi jasne žije,
za hŕstku bielej konválie,
čo čakám, iste, docela!

Tú za lásku a či za spev
mi čiasi ruka podá drahá;
možno, že na pamiatku blaha,
a možno, že až — na rakev.
      </span>
     </p>
    </div>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e586" name="ftn.d56e586">
        2
       </a>
       ]
      </sup>
      <span class="emphasis">
       <em>
        imortely
       </em>
      </span>
      — slamienky, slamené ruže
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e601">
       </a>
       List
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Viem predstaviť si, jak naskore
sa môjmu listu potešíte
a ako, pane redaktore,
budete potom sklamaný…
Nuž, prosím Vás, mi odpustite!
Poviedku som Vám prisľúbila,
dnes zrok je zaslať žiadaný
rukopis listu… Starosť tlačí,
viem, ťažká Vás: už dávno v tlači
je Tranovského kalendár
       <sup>
        [
        <a class="footnote" href="#ftn.d56e612" name="d56e612">
         3
        </a>
        ]
       </sup>
       a povesť dostať — nedajbože!
U mňa je ona rozpísaná,
skončená ale byť nemôže
raz pre prácu, pre lenosť zas —
ach, odpustite, prosím Vás!

A ako krásne v mojej mysli
sa nasnovala deja niť:
ako sa kedys’ v láske zišli
a ako by im bolo žiť
s pätorkou dietok, aké blaho,
keby len žitie nie tak drahô,
zárobky lepšie — a čo žiaľne:
bez istej chybky hrdinu…
No, slovom: zrovna ideálne
by zobrazila rodinu,
dôkladne biedy sociálne
(moderná téma iste dnes),
do sŕdc by ľudských posvietila,
odzrkadlila tieň i ples
poviedka moja roztomilá.
S prídavkom mravouky ctnej
na mrzkosť ukázala hriechu
a pokánie by, pre útechu,
zvŕšilo zajímavý dej,
tak pekne, ako patrí… hej!
kebych ju bola napísala!

Keď ale ku poviedke treba
chvíľ tichých, prísnych, vážnych dúm
a ku predmetu myseľ stála…
A jara krása, rozkoš, šum
mne iné niesli na rozum:
som nevedela zaprieť seba!

Či znáte, pane redaktore,
náš kraj a krásu našich hôr?
Keď do nich vkročím, v tajnom chóre
ma nežný zvíta príhovor,
lahodou zahovorí k duši —
a srdce už len citom búši
a myseľ už len ladí vzletne
k tej melódii slová kvetné —
kde myslieť vtedy, Bože môj,
na morálku a žitia boj,
socializmus a tak ďalej —
v tej poézii dokonalej?!

A jarné rána a večery
a letných nocí lahoda,
prírody krása, pôvab sterý
aké ti mysle privodia!!
Tu len, sťa prelud z čarosna,
ti sladko myseľ zamestná
       <span class="emphasis">
        <em>
         spomienka
        </em>
       </span>
       , obraz v kúzlokráži
a nasladzuje ťa a blaží…

Nie, nestihla som, nemyslela
ni na povesť, ni sľuby dané,
iné mňa zaujalo zcela:
zo šťastia piesne načerpané
a spomienky sťa nasnívané…

*

Kráčali sme rosnou horou
za rána.
Či nám bola naša myseľ,
jedna myseľ,
dobru, kráse oddaná!

Hora sťa chrám vo velebe
a v šere:
my v nej sami, dvoje detí,
prostých detí
v lásky svätej dôvere.

Dolu pole v slnka jase —
malebnosť!
A my oba v jednom cite,
v jednej túžbe
mysleli sme na večnosť…
*
Pršalo nocou. Na ceste
niet chodníka, len kaluž, blato;
ním čliapkame sa neiste,
a ako milo nám je zato!

A slnko, sťaby v odmenu,
na svieže pole lúče leje,
kvet hlávku striasa skropenú
a prepelka sa s nami smeje.

Cieľ mojej cesty vážny je,
a
       <span class="emphasis">
        <em>
         jeho
        </em>
       </span>
       práca čaká — skryto
my v pole zašli z pasie
a blúdime ním — „inkognito“,

tak bezstarostní, veselí
(vždy zabúdame na trampoty),
cveng kosy, čistej oceli
do kroku lahodne nám nôti…

A chvíľkou v šťastí zvážnelí
i smrť sme múdre spomínali
a rozluku… a veselí
i tomu sme sa šťastní smiali…
*
Nebo plné hviezd a lesku,
pole vône nevädzí…
Sadli sme si, získať chvíľku,
sadli sme si na medzi.

Nebo plné hviezd — a vôkol,
kam sa oko zahľadí,
svätojánskych mušiek roje,
ani z bájky lampady.

Večer v nôcku prelieva sa
mesačného za svitu,
a nám ťažko rozlúčať sa
v clivom, tesknom predcitu.

Nie ako sa rozlúčalo:
na veky snáď v potrebe…
nie ako sa sedávalo:
na tri kroky od sebä…

Nie ako sa zhováralo
v hravých žartoch, nevine:
zaželení spomíname,
kto z nás chladu na vine?!

A žeby len neranila,
i výčitka nežne znie
a hlas sa nám obom vlní,
ako v chvíľky ľúbezné…

V brázde svrček bezstarostný
clivo hudie v rozpravu…
K ústam pritkols’ moju šatku
fialami voňavú…
— — — — —
Nie, odpustite, redaktore,
sa nehnevajte, prosím Vás,
iné mne bolo dôležité,
iné mne drahé na sto ráz:
ver’ nestihla som, nemyslela
pri krásach jara, v šťastia cite,
ni na povesť, ni sľuby dané:
mňa piesne zaujali scela
a spomienky sťa nasnívané…
      </span>
     </p>
    </div>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e612" name="ftn.d56e612">
        3
       </a>
       ]
      </sup>
      <span class="emphasis">
       <em>
        Tranovského kalendár
       </em>
      </span>
      — populárny kalendár, vydávaný spolkom a  vydavateľstvom  Tranoscius v Liptovskom Mikuláši, určený najmä slovenským evanjelikom
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e627">
       </a>
       V cudzom kraji
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Rovina pustá… šíre pole
pretína Tisa lenivo,
ním prepletá sa trblietavé
babieho leta pradivo;
len stádo biele a vrán kŕdle
čo oživujú rovinu
a v diaľke dymu stĺp — to pastier,
pripeká tučnú slaninu.

Oj, Dolná zem, ty žírne pole,
bohatá, v daroch plodná diaľ,
pre syna ľudu, ktorý v zvole
sa nad inými pánom stal,
ktorému ty si dobra zdrojom —
výnimočne i slobody —
ja nerada ťa — v srdci mojom
len clivosť z teba nadchodí!

Keď na ťa hľadím, myseľ pritom
ta v sinú diaľku upretá
a duša moja túžby citom
ta v diaľne kraje zalieta,
kde hory, naše krásne hory
k oblohe čnejú v povoli,
kde myseľ piesní svet si tvorí,
kde
       <span class="emphasis">
        <em>
         slovenčina
        </em>
       </span>
       hlaholí!

Tam rod môj — zvláštne božie dieťa —
v hôr hradbe, ani v zajatí,
sa s žitím borí, zlobou sveta,
na vystavenej postati;
tam v potu tvári chleba skyvu
dobýva rovno z kameňa,
tam otročí on v putách „pána“
u pije súžby z prameňa…

Jak cením, keď ma diaľka delí,
velebu našich krásnych hôr,
jak nesie cit ma túžby vrelý
v dolinky, večne svieži bor,
jak cítim puto, čo ma viaže
na skalnatú, však drahú zem,
jak pútajú ma citu kráže —
a jak to všetko milujem!!

Rodisko, svoju domovinu
a v domovine, ako treba,
reč, národ, svoju slovenčinu,
a pritom teba, ľud môj, teba:

Chudobu tvoju, samotu,
i chyby tvoje steré,
slabosti hriešnu zámotu
v nápravy silnej viere
(s chybami vedieť milovať
len láska môže svätá:
ja hriechy tvoje prezerám,
jak sestra chyby brata).
Ľúbim ťa, decko nevládne,
v osudu zvoli zcela,
hoc
       <span class="emphasis">
        <em>
         muža
        </em>
       </span>
       bych a
       <span class="emphasis">
        <em>
         junáka
        </em>
       </span>
       milovať v tebe chcela…

Roviny rovnomerné vnady,
lenivej Tisy fádny tok
k nadšeniu myseľ nenaladí,
neschytí dušu vozvysok!
Hej, ta len myseľ moja letí,
kde hory čnejú k oblohe,
kde za slovenčinu boj svätý
i chatky zbrojí úbohé!
Kde
       <span class="emphasis">
        <em>
         za právo, za právo ľudu
        </em>
       </span>
       brieždi sa v mysliach, za pojem,
a čo i chyby, slabosť bludu —
ako to všetko milujem…!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e653">
       </a>
       Perfektum…
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e660" name="d56e660">
      4
     </a>
     ]
    </sup>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Na mojom stole kytka chryzantém
a pred oblokom celé more blata:
je tedy jeseň — podľa toho viem.
Oj, doba v mojich upomienkach zlatá!
Ja odjakživa si ju milujem.

Jak milo bolo u nás v dedine
v jesennú dobu! V novej toalete
len v jeseň hora krásu rozvinie
a s jesienkami lúka — krajšia ako v lete,
vzduch, nebo, ani v čarokrajine!

Jak bývala som šťastná každý rok!
Cez jaro, leto duša ani včela
zbierala dojmy — kvet za každý krok —
a v jeseň všetky pretlmočiť chcela
v tón náladových drobných spievanôk.

A nedele… tie milé bývali,
ak nezadaždilo sa ku nedeli!
sme v rukopise verše čítali
a Epikteta,
       <sup>
        [
        <a class="footnote" href="#ftn.d56e672" name="d56e672">
         5
        </a>
        ]
       </sup>
       vážni, zduchovnelí,
v záhrade vonnej kvetom fialy…
— — — — — — — — — — — — — — — —
On ľúbil jak ja, chryzantémy jasné,
on ľúbil jak ja, bielo-fialové,
on rád mal jak ja, vznešené a krásne,
sny poetu on ľúbil, moje básne
a rozhovory nežno-náladové —;
on pre strasť iných tiež mal dušu vrelú —
a tiež rád nemal dáždik na nedeľu…
— — — — — — — — — — — — — — — — —
Je zase jeseň — a čas vážnych dúm.
Vždy ešte ľúbim chryzantémy biele;
však nepríde mi dnes už na rozum,
či ozaj vyschnú cesty do nedele,
neskúmam zore, keď sa slnko níži…
Však piesne — vždy mám rada piesní šum,
dľa veku mala bych byť v Modrom kríži,
       <sup>
        [
        <a class="footnote" href="#ftn.d56e678" name="d56e678">
         6
        </a>
        ]
       </sup>
       a ja — o láske spievam perfektum.
      </span>
     </p>
    </div>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e660" name="ftn.d56e660">
        4
       </a>
       ]
      </sup>
      <span class="emphasis">
       <em>
        perfektum
       </em>
      </span>
      — minulý čas
     </p>
    </div>
    <div class="footnote">
     <p>
      <sup>
       [
       <a class="para" href="#d56e672" name="ftn.d56e672">
        5
       </a>
       ]
      </sup>
      <span class="emphasis">
       <em>
        Epiktetos
       </em>
      </span>
      — grécky stoický filozof (1. — 2. stor. po Kristu). Jednou z jeho hlavných mravných zásad bolo: trp a buď zdržanlivý
     </p>
    </div>
    <div class="footnote">
     <p>
      <sup>
       [
       <a class="para" href="#d56e678" name="ftn.d56e678">
        6
       </a>
       ]
      </sup>
      <span class="emphasis">
       <em>
        Modrý kríž
       </em>
      </span>
      — náboženská sekta, známa prísnym puritanizmom
     </p>
    </div>
   </div>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e687">
       </a>
       Ruža a pekná pani
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="bold">
        <strong>
         1
        </strong>
       </span>
       Pozde večer v kútku sieni, ktorá jasom plynu plála,
pekná pani, šťastná pani s rytierom sa zabávala;
jasajú sa šumné oči, zvučný hlások striebrom zvoní,
vážny rytier pri jej boku zádumčivo hlavu kloní —
kloní hlavu rytier mladý, rytier bľadý, zadumaný:
blízučká je — ďaleká je pekná pani!

Pozde večer v bielej sieni v osvetlení čaša zvoní,
pozde večer z pekných ústok šťastnej panej smiech sa roní,
biela ruka s kytkou ruží, rudých ruží nežne hrá si —
rytier hľadí na tie rúčky, na tie ruže, na tie krásy,
rytier bľadý, zadumaný:
— Podarujže jednu ružu rytierovi, pekná pani!

Preberá sa pekná pani v ružiach pekných, napreberá —
nenašla dosť peknej ruže v svojej kytke pre rytiera…

V mojej ruke iba jedna ruža biela, osamelá,
z mramoru sťa — nádherná, no bezfarebná, neveselá…
vzala pani moju ružu, vzala mi ju pekná pani,
podala ju rytierovi, podala ju v pousmianí…
hľadia oči, hľadia vrelo — — —
a mňa srdce zabolelo
za tou ružou, čo mi vzala pekná pani!

Pozde v noci, v bielej noci, v kútku siene v svetle, v plyne,
duchaplným rozhovorom lahodivo chvíľa plynie…
ale zrazu tíchne vrava — zamrie i smiech zvučný, jarý,
hasne úsmev, šťastia úsmev, peknej panej v bielej tvári:
hlavu kloní rytier bľadý v zadumaní vážnom, tichom…
Postretli sa stíchle duše,
unavené, stíchle duše,
bielej ruže nad kalichom…
       <span class="bold">
        <strong>
         2
        </strong>
       </span>
       Zránička, zrána a znenazdania,
bystrým skokom,
zdupotal vraník peknej panej
pod oblôčkom, pod oblokom.

V obloku pani hlávku kloní
v prekvapení,
jak svieži kvietok na záhoní
rosy sprchou zarosený.

Pod oknom rytier usmieva sa,
panej klania,
a pekná pani: „Do svidania —
azda ešte do svidania…?!“

Pod oknom rytier tisne rúčku,
salutuje,
šatkou mu rúčka na rozlúčku
pokyvuje — pokyvuje…

Zletela oknom čipiek clona,
biela clona…
Ba či to srdce za tou clonou
nezovrie sa — nezastoná?!

Podkova doznie v krátkej chvíli,
clivej chvíli…
Ba či tá duša za tou clonou
nezaplače, nezakvíli…?!

V šírom si poli pohvizduje
potichúčky,
na oblok myslí, ktorý prešiel
bez rozlúčky — poľahúčky. —

Nekývla ruka — záclonka sa neodkryla,
neodstrela…
Vo váze zmiera zabudnutá
povädnutá ruža biela.
      </span>
     </p>
    </div>
   </p>
  </div>
 </body>
</html>
