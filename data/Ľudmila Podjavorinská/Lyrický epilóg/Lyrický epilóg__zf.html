<html>
 <body>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e403">
       </a>
       Kýčerskému
      </h2>
     </div>
    </div>
    <div>
    </div>
   </div>
   <p>
   </p>
   <p>
    <sup>
     [
     <a class="footnote" href="#ftn.d56e410" name="d56e410">
      1
     </a>
     ]
    </sup>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Nôtili sme s dušou vrelou,
slávikom Ty a ja včelou —
o úsvite, o hviezd svite
piesne v srdca strunách zvité.
Ty o svojej šumnej milej,
ja o láske pošetilej,
čo nad naším tichým dvorom
preletela meteorom.

Spievali sme s bôľom v duši
o národe — Popoluši,
i jej nádej, i jej žiale,
verní oba — verní stále,
v žitia spechu, na úchytku
cez porobu, do úsvitku.

Ty už stojíš na úvratí,
klas za Tebou ťažký, zlatý,
kvet a perla každá brázda —
dobre sial si, Poet-gazda!
A ja ešte, žiaľ, ach, Bohu!
na počiatku, na prielohu
po úsilí všetkom, po tom,
s rýmom hrám sa, so životom…

A čas letí…
             Múza v chvate
v inom dnes si dvorí šate,
verš Tvoj čistý, verš Tvoj mladý
kde-tu iba dušu sladí,
a mlaď naša preľúbezná
nás už nezná — nás už nezná…

Ničevo, hej! S citom vrelým
nôtili sme žitím celým —
a keď vyschne piesní prameň,
s dobrou vôľou ešte azda
ja a i Ty, Poet-gazda,
zaspievame: „Amen — amen!“
      </span>
     </p>
    </div>
   </p>
   <p>
   </p>
   <div class="footnotes">
    <br/>
    <hr align="left"/>
    <div class="footnote">
     <p>
      <sup>
       [
       <a class="para" href="#d56e410" name="ftn.d56e410">
        1
       </a>
       ]
      </sup>
      <span class="emphasis">
       <em>
        Kýčerský
       </em>
      </span>
      — Pavol
                                                  Kokeš-Kýčerský (1856 — 1933), „sedliacky“ básnik z
                                                  Lazov pod Makytou, príslušník pohviezdoslavovskej
                                                  básnickej generácie, autor na svoju dobu viacerých
                                                  sviežich a neraz aj osobitých lyrických
                                                  veršov
     </p>
    </div>
   </div>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e425">
       </a>
       Spoveď
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Bude to zjari, zavčas rána,
keď k Bohu, v prísnu zodpoveď,
radostne, žitím ukonaná,
poslednú pôjdem na spoveď.

Bude to zrána na úsvite,
keď kvet i hora ešte sní…
drozd iba nôtiť bude skryte
svoj chorál zbožno-čudesný.

Na medzi brezy — hlávka k hlave —
dôvera lásky za lásku —
posledný pohľad nedočkave
ku tomu pripnem obrázku.

Spevavé roje piesní hrave
mi družné vzletia nad hlavu:
na krídlach každej vznesiem k Bohu
po
       <span class="emphasis">
        <em>
         kráse
        </em>
       </span>
       túžbu boľavú.

Nastúpim bludíc dráhu hrdú,
v podnoží Tvorcu, odvekú,
a hviezdy len ma stretať budú,
na očiach súcit k
       <span class="emphasis">
        <em>
         človeku
        </em>
       </span>
       .

Tam na rozhraní v hviezdnom svete
poslednú splním úlohu:
zapálim srdce nevytleté —
ním posvietim si ku Bohu — — —

A nik sa za mnou nezahľadí,
nie so žiaľom, nie zasnene,
z voňavej iba lesa mladi
fialy rosou skropené…
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e445">
       </a>
       Tiché vody…
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Tiché vody, smutné vody
                za šera
unavene zaspávajú
                zvečera.

Sníva sa im o pokoji,
                o šťastí
a sú plné zľutovania,
                sústrasti…

Nad vodami osamelé
                narieka
doráňané vzdorné srdce
                človeka.

Tiché vody do úsvitu
                nevstanú:
padá do nich, rovno v božiu
                ochranu.

Laská srdce svoju bolesť
                po noci,
tiché vody balzam nesú
                k pomoci…

Z nebies trónu o polnočnej
                hodine
božie oko nad vodami
                spočinie.

Boží úsmev v ich sa hĺbke
                usadí,
ľudskú bolesť, srdca bolesť
                pohladí…

Ide život na svitaní
                hotový,
že to srdce k novej muke
                vyloví.

A to srdce, perly útvar
                čudesný,
zmeravelo, skamenelo
                do piesní.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e459">
       </a>
       Pieseň samoty
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Môj dom, môj biely dom v zákutí
vo dne i v noci je zamknutý.

Kto jeho prichodí do brány,
iste ma nezradí, nezraní.

Zriedka kto zaklope na dvere,
iba ak žobráčik v dôvere.

S modlitbou na prahu postojí,
s modlitbou odíde v pokoji.

Bolestná vraciam sa zďaleka,
a nik ma nevíta, nečaká.

Ni iskra žiarivej teploty,
ni slovko ľúbôstky-dobroty.

Môj dom, môj biely dom, tichý dom,
sám Boh mu jediným susedom.

Keď srdce samotou boľavé,
On sa mu ohlási láskave.

Ohlási nebies sa zďaleka,
slovíčkom poteší človeka.

Čo nikto vo svete neskojí,
uľaví, utíši, zahojí.

Za noci, spomienky po stope,
ktosi mi na oblok zaklope.

Znavený pútnik to zďaleka,
srdce to v samotu uteká.

Nad ránom samoty v objeme
s pútnikom pokojne usneme.

Do sna nám potecha preniká,
bolesť že nikdy k nám nenájde chodníka.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e473">
       </a>
       Verše čiernej hodinky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       <span class="bold">
        <strong>
         1
        </strong>
       </span>
       Deň bolestivý… S ním ruka v ruke
horšia noc:
des snovidení prichodí muke
na pomoc.

Život, či večnosť?… Oboje chaos —
prebože!
Azda i dobre, že duša voliť,
že sama voliť nemôže…

Pošmúrne farby v duši-palete
s odrazom —
ustato blúdi myseľ po svete
za fantomom, za obrazom.

Zo zachytených zdrapov myšlienky —
slasť i bôľ —
snaží sa živé pustiť korienky
do sveta, čo už zapadol…

Dychtive láka radosti zašlé
vidiny —
zapadlo všetko, zlialo sa všetko
v bolesti pocit jediný…

A nezarmúti dušu to, ani
nezbolí:
niet minulosti — niet budúcnosti —
preťatý život cez poly…

Jedno len láka (dedičstvo isté,
premilé):
pod lipou miesto, praded čo sadil
otcovi svojmu k mohyle.
       <span class="bold">
        <strong>
         2
        </strong>
       </span>
       Duša moja — kvetom včela —
priveľmi sa do večnosti
zahľadela!

Prepálená na odlete
v hviezdne zvody —
vše si miesta na tom svete
nenachodí…

Kde jej nieto, ta by rada,
a kde šťastie nenarastie,
tam ho hľadá…

Na chodníku mojom, na tom
vše mi ho i vyzlátili
rýdzim zlatom.

Rýdze zlato, perla cenná —
nebrala som, k chudobe som
narodená.

A čo dnes snáď oko baví —
azda iba šumichrast je
trblietavý…

A to, o čom zavše spievam —
dnes už iba pre večnosť si
vymodlievam.
       <span class="bold">
        <strong>
         3
        </strong>
       </span>
       Môj oblok do tmy kvetom žiari
  lotosa
(naň ruží mrazy divé iba
  nanosia).

Myšlienka žiari do šerého
  večera —
oblokom ktosi, dobrý ktosi
  pozerá.

Nazerá tichej do samoty,
  do taju,
jak biele sny v nej vyrastajú,
  zvädajú…

Pozerá, v očiach neha teplá
  v zámenu,
na dušu stíchlu, pred životom
  sklonenú.

Sklonenú prísnym pred životom
  v pokore,
že hrala sa s ním, so životom,
  vo vzdore.

Že smev len mala na boľavú
  otázku
a pieseň iba za lásku i
  nelásku…

Hoj, dobrý ktosi, skríkni noci
  v zášerí,
že duša ešte s životom sa
  nemerí!

Kým zlatou pŕškou do samoty,
  do taju,
pre potešenie slzy-piesne
  padajú.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e496">
       </a>
       Oblaky
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Oblaky smutné, oblaky siné
letia v diaľ —
po nich mi ktosi v podobe rosy
posiela kýsi ťažký žiaľ.

Oblak ho sirý nad dvorom spustí
vposledy,
a ja ho vpíjam, do duše vpíjam,
s omamnou vôňou rezedy.

Oblaky siné, oblaky sivé,
kdeže ste žiaľ ten
zobrali,
niesli ho poľom, nad naším dvorom,
kvetnatým dvorom vyliali…?

Zrodil sa žiaľ ten v boľavej duši,
v zráňanej duši
človeka,
čo podvedome za svojou družkou,
neznámou družkou narieka…?

Či sa to v sfére Neznáma chveje
Večnosťou dúška
zmámená,
čo som ju k šťastiu porodiť mala —
najkrajšiu pieseň —
z dvoch duší rytmu — plameňa…?

Či sa to v muke slovíčko zvíja,
bolesti zvíja
odrazom,
čo srdce k srdcu zavolať malo,
prevravieť malo
ľúbosti verným odkazom…?

Či oblak sivý, či vietor divý
kvetnatým naším
nad dvorom
smútok naň iba nanáša clivý,
s upretým ku mne pozorom.

K duši sa chýli, plače a kvíli
z diaľavy,
slzami rosí zmárnené čosi,
čo vzťah má ku mne boľavý.

Na oblok sadá, ku zemi padá
vposledy —
a ja ho vpíjam, do duše vpíjam
s lahodnou vôňou rezedy.
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e510">
       </a>
       Poetova duša
      </h2>
     </div>
    </div>
    <div>
    </div>
   </div>
   <p>
   </p>
   <p>
    <span class="emphasis">
     <em>
      (Kritikom)
     </em>
    </span>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Je duša — duša
poeta
studnica tajom
zastretá —

Pre pieseň škovrán
s povďakom
za jarným letí
oblakom.

A čo mu dúškou
rozchvieva,
to všetko verne
vyspieva —

Pre pieseň, než sa
narodí,
z Bolesti poet
zachodí,

v boľavej srdca
otázke
ku tichej, smutnej
ku láske…

Vyplynie pieseň
slovami —
však pôvod svetu
neznámy.

A čo i veľa
vypovie,
nikto sa v svete
nedozvie,

nikto to v pravde
netuší,
čo spevec má, čo
na duši…

Je duša — duša
poeta
studnica tajom
zastretá.

Jak trpí, ľúbi —
znezrady
to vlastnej piesni
nezradí!
      </span>
     </p>
    </div>
   </p>
   <p>
   </p>
  </div>
  <div class="chapter" lang="sk">
   <div class="titlepage">
    <div>
     <div>
      <h2 class="title">
       <a name="d56e529">
       </a>
       Bohémska
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Vraj rozpomienky na dni ladné
staroby tichým šťastím sú;
dni moje
čo prinesú i odnesú:
ja rozpomienky nemám žiadne.

Viem iba, že som žila tak,
jak nemnohí z nás: v smútku stálom,
národu len a ideálom —
v zlých časoch vraj i naopak!

A spievala som! Nadšenie —
sloboda — právo… A jak s citom!
Srdcom i dušou celá pri tom.
Čítal to niekto…? Snáď i nie.

Dnes nikomu už nespievam,
iba ak sebe — ak sa stane:
je ako dieťa naľakané
k starobe poet — človek sám…

Však nebojím sa — čo sa báť?!
Môj osud vždy bol planý gazda,
nuž žijem, ako sa mi zazdá:
nemám čo stratiť,
nemám čo dať a ani vziať.

Radosť vždy mierou dvojakou
som z božej krásy rada brala,
a hoc som život milovala,
som nečakala zázrakov.

(A zázrakom by bez otázky —
preds’ rozpomienka zďaleka! —
slovíčko bolo — slovo lásky
milovaného človeka…)

Za poetu sny čudesné
som zamenila svoju mladosť,
nestretnúc šťastie, ani radosť —
a srdce — srdce za piesne.

Dnes sama som — bez opory,
však viery strecha nad hlavou.
A iní ešte v zhovory
pre radosť prišli
vše ku mne s dušou boľavou!

Rytieri smutní! Chodili
pre potechu a či len zdanie
a inam, milí-nemilí,
pre šťastie a pre milovanie…!

Až zarastie raz z prielazku
chodníček nášho do domu,
pre súcit, ani pre lásku
nepôjdem nikdy k nikomu.
      </span>
     </p>
    </div>
   </p>
   <p>
   </p>
  </div>
  <div>
   <div class="titlepage">
    <div>
     <div>
      <h2 class="title">
       <a name="d56e544">
       </a>
       Polnočná
      </h2>
     </div>
    </div>
    <div>
    </div>
   </div>
   <p>
   </p>
   <p>
   </p>
   <p>
    <div class="literallayout">
     <p>
      <span style="white-space: pre;">
       Za polnocí mlčanlivých
v dôvere,
keď som ani drahý kameň
zapadnutý v jazere,

zduchovnením celá horím,
ani zväzok voskovíc,
moje lóže obletuje
kŕdeľ bielych holubíc.

Vyberám z nich výmluvnejšie
v pokore,
vysielam ich driemajúce
za zore,

holubice-modlitby, čo
s pocelom
prosbu nesú na krídelci
na bielom:

Keď raz bude Tvoja vôľa,
Bože, aj
holúbkom ma do večnosti
odvolaj.

Nežiadam sa v anjelov zbor
čudesný:
dovoľ vziať si ľudské sklony,
ľudské sny.

Nech som i tam v dome Tvojom
odvekom,
čím som bola: trpiacim a
milujúcim
       <span class="emphasis">
        <em>
         človekom
        </em>
       </span>
       .

Zrak môj krásou napojený
v samote,
smútok,
       <span class="emphasis">
        <em>
         božským
        </em>
       </span>
       očistený,
nech sa stopia v nebies večnej
dobrote!

A keďže je milosť Tvoja
odveká —
nie cherubov — nech tam stretnem
       <span class="emphasis">
        <em>
         človeka
        </em>
       </span>
       ,

s dušou smädnou, dôverivou
ako ja,
by sa mohla k nemu vinúť
ako krehká povoja,

postretať ho ľudskej viery
s pocitom,
jeho oči, ako v žití,
naplnené súcitom…

Zahral úsvit na obloku,
úsmev boží žiarivý,
vracajú sa holubice
s sviežim lístkom olivy…
      </span>
     </p>
    </div>
   </p>
  </div>
 </body>
</html>
