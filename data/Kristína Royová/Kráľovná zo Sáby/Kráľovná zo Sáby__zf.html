<html>
 <body>
  <div>
   <div class="titlepage">
    <div>
     <div>
      <h2 class="title">
       <a name="id2539528">
       </a>
       Kráľovná zo Sáby
      </h2>
     </div>
    </div>
   </div>
   <p>
   </p>
   <p>
    <span class="emphasis">
     <em>
      Kráľovná zo Sáby počula zvesť o kráľovi Šalamúnovi pre meno Hospodinovo a prišla
            ho skúšať ťažkými otázkami. Došla do Jeruzalema s veľkým početným sprievodom, s ťavami,
            ktoré niesli vonné veci, veľmi mnoho zlata a drahokamov. Keď prišla k Šalamúnovi,
            povedala mu všetko, čo mala na mysli.
     </em>
    </span>
    (1. Kráľ. 10, 1 — 2.)
   </p>
   <p>
    Zapadalo slne, slnce východu. Jeho lúče rozlievali tekuté zlato po nádhernom pohorí
         zeme, svojím významom na svete jedinej, zeme zasľúbenej. Po nej jej deti — keď ju raz
         utratili — túžievali nevýslovnou túžbou. A žiadna časť sveta im ju už nahradiť nemohla.
   </p>
   <p>
    Rozlialo sa slnce po nebotyčných, modrastých vrchoch Libanonu. Pocelovalo jeho mohutné
         cédre, ktorým podobné dnes už v svete nenájdeš. Odzrkadlilo na chvíľu žiarivú svoju tvár vo
         vlnách jazera Tiberiadského, osvietilo letiace, striebristé vody Jordánu, podívalo sa do
         páchnúcich smutných hlbín Mŕtveho mora. A konečne akoby si to najlepšie naposledy bolo
         nechalo, osvietilo pohorie Morija a na ňom rozložené mesto pokoja — Jeruzalem — otočené
         hradbami, krášlené záhradami na strechách domov a palácov. Tak si tu ležalo na úpätí hory
         Olivetskej posiatej striebrolistými olivami ako obraz prekrásnej pohádky. Báne
    <sup>
     [
     <a class="footnote" href="#ftn.id2517055" name="id2517055">
      1
     </a>
     ]
    </sup>
    a veže nádherného chrámu, tohto divu vtedajšieho sveta, velebná budova
         kráľovského hradu v jeho blízkosti, jagali sa v zlatočervenom svetle lúčiaceho sa slniečka
         so zemou.
   </p>
   <p>
    Po parnom dni — v ňom bohaté obyvateľstvo Jeruzalema ukrylo sa vnútri domov a palácov, a
         po uliciach videl si iba postavy nosičov dreva i vody — začal znovu život.
   </p>
   <p>
    Na námestiach vlnenie ľudstva. Záhrady na strechách plné ľudí a mnohé oči stadiaľ
         obrátené ku chrámu. Tam z nádvoria z veľkého oltára Božej obetnice vystupujú kúrňavy dymu.
         Horí večerná obeť za kňazov, za kráľa, za kniežatá, za celý národ. Mohutný zvuk trúb,
         nenapodobiteľný nežný zvuk striebrostrunných hárf doplňuje a mieša sa v nádheru ľudských
         hlasov, spievajúcich slávnostne:
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Haleluja!
      </em>
     </span>
     <br/>
     <span class="emphasis">
      <em>
       Chváľte Hospodina!
      </em>
     </span>
     <br/>
     <span class="emphasis">
      <em>
       Lebo je dobré
      </em>
     </span>
     <br/>
     <span class="emphasis">
      <em>
       spevom oslavovať nášho Boha;
      </em>
     </span>
     <br/>
     <span class="emphasis">
      <em>
       lebo chválospev je milý, ľúbezný.
      </em>
     </span>
     <br/>
     <span class="emphasis">
      <em>
       Hospodin buduje Jeruzalem,
      </em>
     </span>
     <br/>
     <span class="emphasis">
      <em>
       zhromaždí rozptýlených Izraela;
      </em>
     </span>
     <br/>
     <span class="emphasis">
      <em>
       On uzdravuje skrúšených srdcom
      </em>
     </span>
     <br/>
     <span class="emphasis">
      <em>
       a obväzuje ich rany;
      </em>
     </span>
     <br/>
     <span class="emphasis">
      <em>
       určuje počet hviezd
      </em>
     </span>
     <br/>
     <span class="emphasis">
      <em>
       a všetkým dáva meno.
      </em>
     </span>
     <br/>
     <span class="emphasis">
      <em>
       Veľký je Pán náš,
      </em>
     </span>
     <br/>
     <span class="emphasis">
      <em>
       nesmierny je v sile;
      </em>
     </span>
     <br/>
     <span class="emphasis">
      <em>
       a Jeho múdrosť nemá hraníc.
      </em>
     </span>
     <br/>
     <span class="emphasis">
      <em>
       Hospodin pozdvihuje pokorných
      </em>
     </span>
     <br/>
     <span class="emphasis">
      <em>
       a bezbožných ponižuje až po zem.
      </em>
     </span>
     <br/>
     <span class="emphasis">
      <em>
       Spievajte vďaku Hospodinu,
      </em>
     </span>
     <br/>
     <span class="emphasis">
      <em>
       ospevujte na citare nášho Boha.
      </em>
     </span>
     <br/>
     <span class="emphasis">
      <em>
       (Žalm 147, 1 — 7)
      </em>
     </span>
    </p>
   </div>
   <p>
   </p>
   <p>
    Karavány, vchádzajúce bránami do mesta, mimovoľne zastávali. Nejedna hlava obrátila sa
         smerom, skadiaľ znejú tie nádherné zvuky. Na chvíľu zabúdali na zem s jej starosťami a na
         obchody. Ich duše vznášali sa k tomu veľkému Bohu, Staviteľovi tohto prekrásneho mesta,
         ktorého slávne meno roznášalo sa po celej zemi. Nie tak pre jeho nádheru a výstavnosť —
         boli na svete mestá skvostnejšie, Sidón a Týrus, poviestkové perly mora, zniesli by s ním
         porovnanie — ani nie pre jeho obchod a priemysel! Ach, nie. Pre jeho kráľa!
   </p>
   <p>
    Kráľ tohto mesta bol ako skvostný diamant, ktorého oslepujúce lúče svietili ďaleko. Meno
         Šalamún letelo od úst k ústam, vyslovované s úctou, s akou spomíname len veľké a slávne
         postavy. A na výšinách kráľovského hradu, uprostred figovníkov, myrty,
    <sup>
     [
     <a class="footnote" href="#ftn.id2523106" name="id2523106">
      2
     </a>
     ]
    </sup>
    pomarančovníkov a cyprusov sedela dcéra Nílu, dcéra kráľovská. Zahalená v rídzu
         z bieleho hodvábu, zdobená na ramenách a hrdle skvostnými náramkami a perlami, obutá v
         sandáloch zlatom šnurovaných, pozdvihla v zamyslení do jemnej dlane sklonenú hlavu. Pritom
         zviezol sa jej zlatoniťový závoj z hodvábnych kaderí a tieto — ako páper čiernej labute —
         rozvlnili sa po kráľovskej postave. Oči Šalamúnovej ženy uprené boli v úžase na nečakaný
         obraz. Ulicami obtáčajúcimi kráľovský hrad, bližšie a bližšie, tiahne karavána. No, nie je
         to karavána ako každá iná! Veľký počet tiav s ohromnými bremenami svedčil by, že idú kupci
         z ďalekej krajiny ponúkať skvosty, o ktorých v Kanaáne ani nechyrovali. No v popredí, na
         indických bielych slonoch, vidno nosidlá, samý hodváb a drahokam. I slonie postroje nad
         pomyslenie skvostné! Ba, koho zakrývajú tie čalúny a pokrovce? Kto to prichádza,
         sprevádzaný ozbrojeným vojskom?
   </p>
   <p>
    Ó, je to velice slávny kráľovský sprievod zo slnečnej Arábie, zo zeme nasýtenej farbami
         a vôňou! Sú to deti Núbie, čo tak pozorno, túžobno obracajú svoje ohnivé zraky ku
         kráľovskému hradu.
   </p>
   <p>
    Hľa, tu otvárajú sa brány. A než prešla polhodina, zná každý obyvateľ Šalamúnovho
         paláca, že to prišla kráľovná zo Sáby navštíviť kráľa Šalamúna. A že priniesla zo svojej
         zeme dary, aké v Kanaáne nikdy predtým a nikdy potom nevideli. Uvítala dcéra Nílu, dcéra
         faraónova, šťastná žena Šalamúnova, slávnu a mocnú panovnicu Arábie. Uviedla ju do svojich
         skvostných komnát a Jeruzalemom rozletela sa tá neslýchaná zvesť. Kde kto koho postretol,
         predkladal len jednu otázku, prečo ona prišla? Prečo prišla táto bohatá, umná panovnica
         veľkej ríše za kráľom Šalamúnom?
   </p>
   <p>
    Len jedna jediná kniha na svete podáva nám túto veľkú udalosť vtedajšej doby. Nie
         mnohými slovami, a predsa tak, že hodno je, aby sme sa hlboko do nej ponorili.
   </p>
   <p>
    Nedá sa ani vypovedať, koľko poučenia pre každé ľudské srdce spočíva v tej udalosti. Tam
         stojí napísané:
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Kráľovná zo Sáby počula zvesť
      </em>
     </span>
     <br/>
     <span class="emphasis">
      <em>
       o kráľovi Šalamúnovi pre meno
      </em>
     </span>
     <br/>
     <span class="emphasis">
      <em>
       Hospodinovo a prišla ho skúšať
      </em>
     </span>
     <br/>
     <span class="emphasis">
      <em>
       ťažkými otázkami.
      </em>
     </span>
    </p>
   </div>
   <p>
   </p>
   <p>
    Ak chceme rozumieť niečí čin, musíme skúmať pohnútky, ktoré k nemu viedli. Skúmajme tedy
         pohútky kráľovnej zo Sáby skôr ako sa pozrieme bližšie na jej príchod.
   </p>
   <p>
    Žena, ktorá mohla so sebou ako dar priniesť stodvadsať centov zlata, pritom diamantov,
         rubínov, smaragdov a iných drahokamov veľmi mnoho, musela byť panovnicou nad pomyslenie
         bohatej, veľkej a slávnej ríše. A keď k tomu daru pridala skvostné voňavky, oleje, masti a
         kadidla — aké vraj už potom ľudia v Jeruzaleme nikdy v takom množstve nevideli — svedčí to
         o tom, ona prišla zo zeme, kde krása Božieho stvorenia dostúpila najvyšší vrchol. Hneď od
         narodenia — kamkoľvek oči tejto ženy padli — videli vždy len krásu a krásu. Každú noc
         zaspávala uspávaná vôňou rozkošnej prírody!
   </p>
   <p>
    Kto zná, aká dávnoveká bola dynastia, ktorej ona bola snáď posledným členom?
   </p>
   <p>
    Černošská ríša neznala v tej dobe nepriateľa, ktorý by ju bol mohol premôcť!
   </p>
   <p>
    Ach, uprostred moci, bohatstva, krásy a slávy vyrastala táto bytosť! Jej skutočne na
         zemi nič nechýbalo — ako porekadlo hovorí — iba ak vtáčie mlieko! A predsa si ju
         predstavujem, ako blúdi skvostnými záhradami sídelného paláca so sklonenou hlavou; srdce
         plné túžby a nezodpovedaných otázok. Veď všetko, ale všetko: vody rybníkov, kalichy bielych
         ľalií, let pestrofarebného vtáctva, ligotavý lesk nesčíselných hviezd, čarovný bledý svit
         mesiaca v úplnku, nádhera slnka — čo ako kráľ vychádza — všetko to akoby jej rozprávalo,
         žeby čosi mala vedieť, žeby Kohosi mala znať! Ale čo, a Koho?
   </p>
   <p>
    Národ pripravuje jej ovácie, volá ju k rozkošiam, vojská jej k nohám kladú koristi
         donesené z bojov… Na chvíľu vytrhne sa kráľovná zo Sáby, udrie v nej hrdinné srdce, ľudské
         srdce! No radosť, víťazosláva zhasne znovu ako iskra, a túžba zostáva.
   </p>
   <p>
    Snáď utíšia ju obete prinesené bohom! Stavajú sa obetniceoltáre na kráľovnine náklady.
         Horia na oltároch tisícoraké obete. Všetko márne! Roky utekajú a nikde, nikde potešenia!
   </p>
   <p>
    Usiluje sa dvoranstvo rozveseliť svoju vladárku. Prinášajú správy a noviny z iných ríš.
         Dakedy sa im to podarí, dakedy nie. Hľadajú po černošskej zemi ľudí, ktorí by mohli
         priniesť niečo nového a zvláštneho.
   </p>
   <p>
    Tu raz na tržisko prišla karavána z ďalekej krajiny. Priniesli tovar, hľadajú zlato.
         Rozprávajú ľuďom úžasné zvesti o ešte len mladom izraelskom kráľovstve, o Jeruzaleme.
         Nadovšetko však o svojom kráľovi Šalamúnovi, o jeho veľkej múdrosti a o chráme, ktorý
         vystaval živému Bohu, Bohu neba a zeme.
   </p>
   <p>
    Doviedli dvorania mužov pred kráľovnú, nech aj jej oznámia tie predivné zvesti! Stalo
         sa.
   </p>
   <p>
    Ó, ako ich ona počúva! Veď, aký to musí byť kráľ, ktorého každý poddaný si pokojne
         prebýva pod svojím figovníkom a viničom! Nikto z nich nie je otrokom! Oni sú slobodní
         synovia slobodnej zeme. A tá zem vraj patrí celá Bohu! Ona sa nesmie predávať! Každý
         päťdesiaty rok ten, kto sa zadĺži, smie a môže získať späť svoje dedičstvo. Áno, aký to
         musí byť kráľ, ktorému dali meno Miláčik Hospodinov (
    <span class="emphasis">
     <em>
      Jedídja; 2Sam. 12,
            25
     </em>
    </span>
    ). Lebo Boh ho vraj miluje, tak miluje, že raz za noci osobne k nemu
         hovoril a rozkázal mu, že si má dač žiadať. O čo požiada, to mu vraj bude dané. On žiadal
         si múdrosť. A Boh mu ju dal! No, sľúbil i bohatstvo, i dlhý vek, i slávu.
   </p>
   <p>
    Nemôže sa kráľovná tých správ ani nasýtiť. Kupci ochotne jej rozprávajú, aký vystaval
         Šalamún chrám, nákladný, nádherný, ako preň všetko pripravovali mimo Jeruzalema. A keď bolo
         hotové a privezené, tak tichúčko ho potom stavali, že ani sekery, ani kladiva počuť nebolo.
         Aká je v tom chráme svätyňa svätých, zastrená mohutnou oponou, za ktorú — okrem najvyššieho
         kňaza — žiaden smrteľník vkročiť nesmie, bo tam prichádzava sám Hospodin. Rozprávajú
         mužovia o tej slávnej posviacke tohto chrámu, a ako dym a sláva Hospodinova ho naplňuje.
   </p>
   <p>
    A kráľovná len počúva a počúva a v duši jej zreje úmysel: „Pôjdeš do Kanaánu, spoznáš
         Šalamúna, uvidíš ten chrám živého Boha. Ach, do Jeruzalema; do Jeruzalema! Pustite ma do
         Jeruzalema! Tam zviem pravdu.“
   </p>
   <p>
    Užasla rodina, dvoranstvo, poddaní. Prehovárajú, odrádzajú, prosia, poukazujú na
         ťažkosti a nebezpečenstvá ďalekej cesty; no ona nie a nie. „Nechajte ma ísť! Šalamún má
         Božiu múdrosť, on mi zjaví, čo od detstva žije vo mne, po čom túžim. On zodpovie mi otázky,
         ktoré mi mudrci a kňazi mojej otčiny nemohli zodpovedať. Snáď mi ten jeho živý Boh, ktorému
         on slúži, dá pokoj duše, keď naši bohovia a všetky obete mi ho nemohli dať.“
   </p>
   <p>
    Nuž, pustili ju. Zostavili čestný mnohočlenný sprievod, naložili veľký kráľovský dar.
         Vzali so sebou karavánu a kupci z Kanaánu vedú tú kráľovskú výpravu do milovanej vlasti.
         Tak prišli do Jeruzalema.
   </p>
   <p>
    Otvorila sa na druhý deň Šalamúnova trónna sieň. Posadil sa Šalamún na svoj lví trón,
         ktorému podobného v tom čase nemal žiadon panovník zeme. Nevieme, aké boli vtedy obyčaje
         pri uvítaní, keď sa zišli dvaja králi. Iste to nebolo také jednoduché, ako v dnešnej dobe.
         No myslím, že kráľovnin pokladník odovzdal Šalamúnovmu pokladníkovi prinesené dary. A
         medzitým, čo všetko žaslo nad ich veľkosťou, začal medzi kráľom a jeho hosťom rozhovor.
         Neboli to nijaké pohádky, čo kráľovná rozprávala. Veď nebola ona tou „Sibylou“, akú z nej
         spravili. V nijakom prípade neprišla poučovať Šalamúna, ani jemu prorokovať. Ach, nie!
         Rozprestrela ona pred ním pohádku tajomnú, vlastného, vnútorného života. Predkladala otázky
         popravde. Ako nemocný, opisujúc svoj stav lekárovi, kde a kedy cítieva bolesť, tak ona
         opisovala stav svojej duše. A ak mala ukázať miesto, kde čas od času sídli bolesť, kládla
         ruku na to úbohé, ubolené svoje srdce, ktoré všetky skvosty a krásy Arábie nemohli zahojiť.
         A Šalamún odpovedal na všetko. On, stojac v tej dobe v nepretržitom spojení s Bohom,
         naplnený Božou múdrosťou a známosťou ľudského srdca, objasňoval všetky jej poryvy. Zvedela
         kráľovná, že tá bytosť, po ktorej tam, doma, túžila, je ten veľký, svätý, živý Boh
         Šalamúnov. A že nad Neho a okrem Neho niet žiadneho iného Boha. Že On je to Dobro, po
         ktorom sa každá nesmrteľná duša v túžbe vystiera, pretože od Neho prišla. Že hriech ju od
         Boha rozdelil, a tak od zdroja svetla a pravdy, a že jej stesk len návratom k Jeho svätým
         nohám môže pominúť. Každodenne viac a viac rozvidnievalo sa v kráľovninej duši a ona za
         mnoho dní zotrvala v Jeruzaleme, áno, mnoho dní! Veď medzitým doviezli lode týrskeho kráľa
         Chíráma veľmi mnoho vzácneho dreva, a na kráľov rozkaz zhotovili z neho zábradlie k domu
         Hospodinovmu, a harfy a lutny pre slávny chrámový zbor. A bolo to vraj také drevo, aké ani
         nevideli predtým. Počula kráľovná snáď hrať na tých harfách a lutnách pri večernom
         obetovaní.
   </p>
   <p>
    Konečne, keď bolo v nej jasno, keď navrátila sa táto hriešna duša k Bohu, ktorý ju mohol
         očistiť, keď snáď, ako Jetro, Mojžišov svokor, vyznala, že len Hospodin je Bohom, a dala za
         seba obetovať obeť, a On, v láske nevýslovnej, jej obeť prijal, zhliadnuc na ňu, ako na
         Ábelovu, a zahodil za svoj chrbát všetky jej hriechy, tu konečne a trvale ozdravelo srdce.
         Vtiahla do neho radosť, zavládol v ňom pokoj. Oči teraz prešťastnej panovnice černošskej
         otvorili sa konečne i pre okolie, ktoré obklopovalo kráľa Šalamúna.
   </p>
   <p>
    Začala obdivovať jeho veľkú múdrosť, prejavenú v každom konaní, obzerala si dom, ním
         vystavaný, zaujímala ju hojnosť a dobrota pokrmov, ktorými boli sýtení tí, ktorí boli takí
         šťastní, že smeli žiť v jeho blízkosti a slniť sa v zásvitoch jeho kráľovskej priazne.
   </p>
   <p>
    Ó, ako obdivovala tých kráľovských služobníkov a služobnice sedávajúcich a vstávajúcich
         podľa kráľovho rozkazu! Skvostne ich on odieval, do kmentu, purpuru a zlatohlavu, takže
         každý z nich vyzeral ako kráľovský syn a dcéra. Ach, títo ľudia nepoznali nedostatok a
         núdzu!
   </p>
   <p>
    A keď vyšla kráľovná zase ku chrámu, len tu si všimla, po akých to stupňoch vystupoval
         kráľ a jeho služobníctvo k domu Božiemu. A tu, ako sa tak raz spolu v záhrade kráľovského
         paláca prechádzali — pod nimi Jeruzalem, po pravici prekrásny chrám — obrátila snáď ku
         kráľovi Šalamúnovi radostný obličaj, zložila si východným spôsobom ruky na hrudi, dotkla sa
         nimi čela a úst na znak úcty a vyriekla tie pamätné slová: „Pravá je zvesť, ktorú som
         počula v zemi svojej o veciach tvojich a o múdrosti tvojej. Nemožnými zdali sa mi byť tie
         reči, nechcela som im veriť. Až keď som sem prišla a na vlastné oči pravdu uzrela. Teraz
         vidím, nepovedali mi ľudia ani polovicu. Prevýšil si múdrosťou a dobrotou povesť, ktorú som
         o tebe počula. Buď Hospodin, Boh tvoj, požehnaný, ktorý si ťa zamiloval a na kráľovský
         prestol izraelský posadil! Je to iste dôkaz, že miluje Hospodin Izraela na veky, keď teba
         ustanovil mu za kráľa, aby si činil súd a spravedlnosť.“
   </p>
   <p>
    Tak so srdcom plným blaha nad tým, že nebola sklamaná v nádeji, nasýtená pravdou,
         osvietená múdrosťou, strojila sa kráľovná zo Sáby naspäť do života a domov, do svojej
         vlasti. A tam — čo sa tu naučila, videla a počula — chcela uskutočniť pre blaho svojich
         poddaných. Ale nesmela odísť prázdna! Šalamún dal jej vraj kráľovský dar, a nad to všetko,
         čo požiadala. Na čomkoľvek spočinuli jej oči a ústa vyslovili túžbu, žeby to rada mala, ak
         to bolo v jeho moci, on jej to všetko dal.
   </p>
   <p>
    Nečakaný bol jej príchod do Kanaánu, zato tým slávnejší jej odchod! Celé mesto iste
         plesalo, obyvatelia Jeruzalema — s kráľom na čele — vyprevadili vzácneho hosťa s jej
         družinou von, za brány Jeruzalema a dívali sa dlho, ako sa im stratila z očí. V chráme
         zneli spevy. Vôňa kadidiel, dym obetí vstupovali k nebesiam za šťastnú cestu
         odchádzajúcich. Možno spievali tam kňazi i levíti, doprevádzaní tou, nad každé pomyslenie
         nádhernou chrámovou kapelou, 117. žalm:
   </p>
   <p>
   </p>
   <div class="literallayout">
    <p>
     <span class="emphasis">
      <em>
       Chváľte Hospodina všetky národy!
      </em>
     </span>
     <br/>
     <span class="emphasis">
      <em>
       A velebte Ho, všetci ľudia!
      </em>
     </span>
     <br/>
     <span class="emphasis">
      <em>
       Lebo nesmierna je
      </em>
     </span>
     <br/>
     <span class="emphasis">
      <em>
       Jeho milosť voči nám
      </em>
     </span>
     <br/>
     <span class="emphasis">
      <em>
       a vernosť Hospodinova je naveky.
      </em>
     </span>
     <br/>
     <span class="emphasis">
      <em>
       Haleluja!
      </em>
     </span>
    </p>
   </div>
   <p>
   </p>
   <p>
    Potiaľto dej o kráľovnej zo Sáby. Viacej o nej nikde na svete nikdy sa už nedozviete, bo
         všetky knihovne tejto zeme nepodajú vám knihy, kde by ste sa o nej dač dočítali. Pre
         pokračovanie musíme si ísť až ta, kde do ulíc mesta dláždených zlatom, bránami z perál
         vchádzať budú králi zeme, aby vniesli česť a slávu svoju a svojich národov pred trón Kráľa
         všetkých kráľov a Pána všetkých pánov, bo tam bude i ona medzi nimi. Vojde, sprevádzaná
         slávnou družinou, a dostane sa jej skvelého uvítania. Veď i jej — v deň velikého súdu, až
         svätí budú súdiť svet — sľúbené je sudcovské kreslo.
   </p>
   <p>
    Povedali o nej sväté ústa samého Syna Božieho, ktoré nikdy neluhali:
    <span class="emphasis">
     <em>
      „Kráľovná
            Juhu povstane na súde s týmto pokolením a odsúdi ho; lebo od končín zeme prišla počuť
            múdrosť Šalamúnovu, a hľa, tu je väčší ako Šalamún.“
     </em>
    </span>
   </p>
   <p>
    Ó, kto by to tej žene bol povedal — keď tam, v slnečnej vonnej Arábii po pravde
         túžievala — že ak sa pre túto pravdu všetkého odváži, bude jej raz dané za to miesto medzi
         svätými a právo súdiť svet!
   </p>
   <p>
    Také sú cesty Božie!
   </p>
   <p>
    Je ešte jeden Šalamún, slávnejší, čistejší, lepší! Nie syn pokoja, ale Pokoj sám. Ten —
         v kanaánskej krajine — bol len Jeho slabým predobrazom. On, večná Múdrosť, Sila a Svetlo,
         Pán a Kráľ, JEŽIŠ KRISTUS!
   </p>
   <p>
    Keď raz duša počula o Ňom zvesti neslýchané, neubráni sa viac túžbe: „Za Ním, za Ním…!“
   </p>
   <p>
    Môžeš mať všetko na svete — tak ako tá kráľovná zo Sáby — nič ti Ho nenahradí! Snáď aj
         tebe, ktorý toto teraz čítaš — tak ako tej kráľovnej kedysi — rozprávajú kalíšky kvetov,
         šumenie vody, ligot hviezd a mesiaca za noci, spev vtáctva, nádhera hôr, tíšina lesov,
         všetko, ale všetko, žeby si mal znať kohosi a čosi. Ale koho?
   </p>
   <p>
    Zdá sa ti, že žije kdesi Jeden, ktorý by ťa rozumel, ktorý by všetky záhady tvojej duše
         rozplašil, že jestvuje kdesi veľké šťastie i pre teba. A ty ho hľadáš v práci, v mamone, v
         ukojení ctižiadosti, v rozkošiach, dobrých i zlých, ale — príde radosť, je ako sen, príde
         rozkoš, zájde a po nej — zošklivenie. Staneš sa ženíchom, nevestou, splnia sa ti všetky
         túžby srdca, staneš sa mužom, ženou, má ťa kto oblažiť aj ty koho. Dopriate je ti byť
         otcom, alebo matkou, slníš sa v blahu rodičovskom, dopracuješ sa úspechov v práci,
         dosiahneš ten úrad, to čestné miesto, alebo vidíš vzrastať svoj majetok… Zdá sa ti
         chvíľami, že si šťastný, veľmi šťastný! No, keď príde chvíľa samoty, dostaví sa s ňou i
         stesk i túžba, lebo tvoja duša tým všetkým nie je nasýtená. Jestvuje len jedna bytosť vo
         Vesmíre, ktorá môže ducha, dušu, srdce, myseľ, dokonale nasýtiť a uspokojiť: On, ten
         nebeský Šalamún, JEŽIŠ KRISTUS.
   </p>
   <p>
    Raz chodil po tejto zemi ako zosobnená láska. Keby si človek mohol dobrými skutkami nebo
         zaslúžiť, On by si ho bol zaslúžil. Do tridsiateho roku žil z práce svojich rúk, živil nimi
         i svoju matku ako tesár. Neraz videli ho ľudia dvíhať ťažké krovy na domy boháčov. Neraz
         platili mu ťažko zaslúženú mzdu, áno, i zadržali Mu ju, utrhli! Nebránil sa, neodpieral
         zlému. Nezávidel tým, čo žili v hojnosti a bez práce. Mal takú myseľ, ktorá sa vedela
         uspokojiť s tým, čo mal.
   </p>
   <p>
    Odený v to najjednoduchšie rúcho obecného, chudobného človeka, spokojný s nocľahom čo aj
         pod holým nebom, spokojný so sušenou rybou, alebo kúskom chleba, trochou mlieka, neznal
         túžby, ktoré by mu boli prekážali; vždy mal dosť.
   </p>
   <p>
    Keď doplnil tridsiaty rok, opustiac remeslo, a tak statočnú výživu, začal svoje prorocké
         a kazateľské poslanie; s vierou v Boha a s očakávaním jedine na Neho. Pre toto poslanie bol
         posvätený a ordinovaný samotným Duchom Svätým v Betánii pri Jordáne. On, ktorý ľuďom
         pokrýval domy, nemal potom, podľa vlastného výroku, kde by hlavu sklonil. Ani tá
         najchudobnejšia chalúpka nebola Jeho! Neraz za noci, keď skončil svoje dôverné rozhovory s
         Bohom a uložil sa dakde v horách, padali mu kropaje východnej rosy na hodvábne, jemné
         kadere. Svit mesiačika i hviezd celoval božsky jasné, kráľovské čelo, dotýkal sa rtov,
         závodiacich v peknosti s ružami sáronskými, na ktoré kto sa podíval, túžba zachvela mu
         srdcom po jednom jedinkom dobrom slove. Mesiačik celoval i tie líca, peľom nadzemskej
         čistoty zastrené, podobné snežnej ľalii. Rozváňalo kvieťa, stišoval sa vetierok, alebo v
         horúcom čase povieval lahodne, umĺklo vlnobitie, hromy nerachotili, celá príroda šetrila
         spánok toho ľuďmi nepoznaného Dávidovho syna a potomka. Lesná zver nakúkala na Neho, skrze
         Ktorého, pre Ktorého jestvovalo všetko na zemi.
   </p>
   <p>
    No, málo bývalo tých chvíľ odpočinku! Deň čo deň prinášal nával práce, ktorému podobný
         nikdy dotiaľ človek nezdolal. Ježiš Nazaretský nekázal len pokánie, nevolal len k návratu k
         Bohu. On, muž práce, pracoval deň, noc, ako lekár, ako učiteľ a ako prímluvca. Pritom tie
         ďaleké cesty zemou i Tiberiadským morom! On vracal matkám synov, ženám mužov, deťom rodičov
         a deti zas rodičom. Tí, ktorí vo svojej bezvládnosti a v nemociach boli dosiaľ ťarchou
         svojim rodinám, stávali sa im zase živiteľmi. Kam On prišiel, ustupovala bieda, nemoc,
         smrť. A tak možno povedať, že zlepšili sa pomery sociálne a dvíhal sa blahobyt. Nakoľko
         poslúchali ľudia Jeho učenie lásky, začali sa lepšie znášať, prestali si krivdiť,
         neokrádali jeden druhého, ba vracali olúpeným. Vrátil Zacheus, vrátil Lévi, vrátili iní.
         Prestali hriešne ženy mužov mámiť, začali život lásky a odriekania, namiesto predošlých
         rozkoší a zvodov.
   </p>
   <p>
    A čo dalo ľudské pokolenie za to všetko tomu veľkému reformátorovi sociálnych a mravných
         pomerov? Akú Mu dali odmenu? Zradu, povrazy, bičovanie, najpotupnejšiu smrť na kríži a
         požičaný hrob. Stelesnená láska, ktorá v službe ľudstva strávila svoje sily, dokonala svoje
         dielo obeťou na Golgote. Táto večne platná obeť platí i mne, i tebe. I za nás utratený a
         položený bol tento na zemi najužitočnejší život! Taký mladý, ešte len 33-ročný, a musel
         zomrieť, násilne zomrieť, aby si ty, milá duša, mohla žiť!
   </p>
   <p>
    Akú si Mu dala posiaľ odmenu? Čo si urobila s tou krvou veľkonočného Baránka? Priniesla
         si už svoje srdce tam, pod ten kríž? Nechala si si ho krvou skropiť a očistiť? A či v
         bujnej rozkoši tancuješ po tej zemi, čo raz, počnúc od jeruzalemskej radnice, až na
         Golgotu, pila krv Ježiša Nazaretského, Božieho Baránka?
   </p>
   <p>
    No, sláva veľkému Bohu, že tento drahý, slávny život nezostal v smrti stratený, že len
         kratučký čas smela si matička zem podržať zmučenú telesnú schránku kniežaťa života. On
         ožil! Prelomiac putá smrti i hrobu, vstal! Ukázal sa viac, než 500 svedkom a potom odišiel,
         oblakmi nesený, domov, do večnej svojej ríše a je tam tým Šalamúnom, ktorého onen v
         Jeruzaleme bol len slabým predobrazom.
   </p>
   <p>
    <span class="emphasis">
     <em>
      (1913)
     </em>
    </span>
   </p>
   <div class="footnotes">
    <br/>
    <hr align="left" width="100"/>
    <div class="footnote">
     <p>
      <sup>
       [
       <a class="para" href="#id2517055" name="ftn.id2517055">
        1
       </a>
       ]
      </sup>
      <span class="emphasis">
       <em>
        báň
       </em>
      </span>
      — klenba, niečo klenuté
     </p>
    </div>
    <div class="footnote">
     <p>
      <sup>
       [
       <a class="para" href="#id2523106" name="ftn.id2523106">
        2
       </a>
       ]
      </sup>
      <span class="emphasis">
       <em>
        myrta
       </em>
      </span>
      — ozdobný krík z oblasti Stredomoria
     </p>
    </div>
   </div>
  </div>
 </body>
</html>
